<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>读诗｜《魏晋诗歌300首》全集 （101—150篇）有美一人，婉如清扬 | 极客快訊</title><meta property="og:title" content="读诗｜《魏晋诗歌300首》全集 （101—150篇）有美一人，婉如清扬 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/5afa3be103624283ba303781aa2efdc4"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/043992fb.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/043992fb.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/043992fb.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/043992fb.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/043992fb.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/043992fb.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/043992fb.html><link rel=canonical href=https://geekbank.cf/tw/%e6%b8%b8%e6%88%8f/043992fb.html><meta property="article:published_time" content="2020-10-29T21:12:52+08:00"><meta property="article:modified_time" content="2020-10-29T21:12:52+08:00"><meta name=Keywords content><meta name=description content="读诗｜《魏晋诗歌300首》全集 （101—150篇）有美一人，婉如清扬"><meta name=author content="极客快訊"><meta property="og:url" content="/cn/%E6%B8%B8%E6%88%8F/043992fb.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>读诗｜《魏晋诗歌300首》全集 （101—150篇）有美一人，婉如清扬</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><h1 class=pgc-h-arrow-right>资料转载来源于：颜渊山庄</h1><blockquote class=pgc-blockquote-abstract><p>https://www.toutiao.com/i6805529551792243211/?group_id=6805529551792243211</p></blockquote><h1 class=pgc-h-arrow-right>魏晋时期诗学摆脱了经学的束缚，整个文学思潮的方向也是脱离儒家所强调的政治教化的需要，寻找文学自身独立存在的意义。这时提出了一些崭新的概念和理论，如风骨、风韵、形象，以及言意关系、形神关系等，并且形成了重意象、重风骨、重气韵的审美思想。</h1><h1 class=pgc-h-arrow-right>诗歌求言外之意，音乐求弦外之音，绘画求象外之趣，各类文艺形式之间互相沟通的这种自觉的美学追求，标志着一个新的文学时代的到来。 魏晋南北朝的文学创作，就是在这种新的文艺思潮的影响下展开的，同时它也为这种文艺思潮提供了赖以产生的实践依据。</h1><p><br></p><div class=pgc-img><img alt="读诗｜《魏晋诗歌300首》全集 （101—150篇）有美一人，婉如清扬" onerror=errorimg.call(this); src=https://p1.pstatp.com/large/pgc-image/5afa3be103624283ba303781aa2efdc4><p class=pgc-img-caption></p></div><p>文学日益摆脱经学的影响，而获得独立的发展，开始进入文学的自觉时代。诗歌、散文、辞赋、骈文、小说等文学样式，都取得了显著的成就。出现了咏怀诗、咏史诗、游仙诗、玄言诗、宫体诗以及陶渊明创造的田园诗，谢灵运开创的山水诗等。</p><p>诗体方面五古更加丰富多采，七古也有明显进步，还出现了作为律诗开端的“永明体”,中国古代诗歌的几种基本形式如五律、五绝、七律、七绝等在这一时期都有了雏形。辞藻方面，追求华美的风气愈来愈甚.藻饰、骈偶、声律、用典,成为普遍使用的手段。</p><p>魏晋诗人从老庄那里继承了“逍遥”“隐逸”的风格。但同时，在排斥儒家出世的修齐治平以外，不得不承认，魏晋田园诗人的确是一帮在政治上的失意者，他们或许不用担心自己的官职或者前途，但是这帮人往往自认胸怀王佐之才。</p><p>可是又在宫廷斗争中郁郁不得志。这些魏晋诗人逃避到自然山水之间，用老庄哲学充当护身符，不得不承认他们中的有些人是政治上的受排挤者，他们虽寄情于山水却难以改变政治上失意的本性。</p><p>魏晋时代是一个充满死亡焦虑的时代，文人们甘愿忍受服药行散后身体上的艰苦折磨，是为了忘却自我的存在，宣泄内心的焦虑。一些文人本有济世之志，却不得已退隐山林，从而“身为硕学大儒，口诵圣人经典，却不愿为儒节所拘，离经叛道，举止放荡，奢乐恣性。</p><p>这正是摆脱束缚，尽情享受人生的表现”。这时的文人已经只剩空谈，只谈虚无，而清谈已经失去了政治评议的功能。对于诗人来说，进不能退不舍之后便寄情于山水，从叙事到写景最后转为说理。这也就是山水诗的开篇往往很有气势，而中篇又转而唯美，在结束的时候则开始阐发感情。</p><p>山水诗另一个特点就是“解脱”。作者一般靠解脱来弥补政治上的失意。魏晋诗人在道儒之外，崇信佛教也成了一种思潮。他们虚心礼佛，追求禅悟；游历山川，创作诗歌。很多诗歌都看似平淡的山水写意，其实是贯穿了禅理。</p><p>景中有理，理中有景。佛教的“空”“慈悲”恰恰和儒道所交融的玄学要义相一致。东晋的山水诗中的理趣，大多是玄佛结合。 魏晋时期佛学与玄学合流，名士与名僧的思想玄佛兼而有之。南朝佛教虽然摆脱了魏晋佛教对玄学的依附，却仍然深受“清谈”之风的影响。</p><p>这些诗人出身名门望族，哲学思想以儒家思想为主体，但他们又有着浓厚的佛教意识和老庄思想，在仕途受挫之后，玄佛思想上升为主导思想，因而他的山水诗渗透玄佛意识。如《过白亭岸》，这首诗前面写景，融情理于景，后四句承上说理。诗中景物“交交止栩黄，呦呦食萍鹿”内含哲理。</p><p>在对现实和个人境况书写的诗中，融合了儒家的不甘，道家的逍遥，佛家的无边空虚；他们在山水间需求短暂的安逸，但又发泄，郁郁不得志的内心积闷；他们在字里行间充斥着一种自然的欣欣向荣，揭示着一个崭新的时期的到来。</p><div class=pgc-img><img alt="读诗｜《魏晋诗歌300首》全集 （101—150篇）有美一人，婉如清扬" onerror=errorimg.call(this); src=https://p3.pstatp.com/large/pgc-image/7328796b974c44e98ded72b286908a11><p class=pgc-img-caption></p></div><h1 class=pgc-h-arrow-right>101.癸卯岁始春怀古田舍二首</h1><p>魏晋：陶渊明</p><p>在昔闻南亩，当年竟未践。</p><p>屡空既有人，春兴岂自免。</p><p>夙晨装吾驾，启涂情己缅。</p><p>鸟弄欢新节，泠风送余善。</p><p>寒竹被荒蹊，地为罕人远；</p><p>是以植杖翁，悠然不复返。</p><p>即理愧通识，所保讵乃浅。</p><p>先师有遗训，忧道不忧贫。</p><p>瞻望邈难逮，转欲志长勤。</p><p>秉耒欢时务，解颜劝农人。</p><p>平畴交远风，良苗亦怀新。</p><p>虽未量岁功，既事多所欣。</p><p>耕种有时息，行者无问津。</p><p>日入相与归，壶浆劳近邻。</p><p>长吟掩柴门，聊为陇亩民。</p><h1 class=pgc-h-arrow-right>102.咏怀八十二首·其三十二</h1><p>魏晋：阮籍</p><p>朝阳不再盛，白日忽西幽。</p><p>去此若俯仰，如何似九秋。</p><p>人生若尘露，天道邈悠悠。</p><p>齐景升丘山，涕泗纷交流。</p><p>孔圣临长川，惜逝忽若浮。</p><p>去者余不及，来者吾不留。</p><p>愿登太华山，上与松子游。</p><p>渔父知世患，乘流泛轻舟。</p><h1 class=pgc-h-arrow-right>103.吴楚歌</h1><p>魏晋：傅玄</p><p>燕人美兮赵女佳，其室则迩兮限层崖。</p><p>云为车兮风为马，玉在山兮兰在野。</p><p>云无期兮风有止，思多端兮谁能理？</p><h1 class=pgc-h-arrow-right>104.癸卯岁十二月中作与从弟敬远</h1><p>魏晋：陶渊明</p><p>寝迹衡门下，邈与世相绝。</p><p>顾盼莫谁知，荆扉昼常闭。</p><p>凄凄岁暮风，翳翳经日雪。</p><p>倾耳无希声，在目皓已洁。</p><p>劲气侵襟袖，箪瓢谢屡设。</p><p>萧索空宇中，了无一可悦！</p><p>历览千载书，时时见遗烈。</p><p>高操非所攀，谬得固穷节。</p><p>平津苟不由，栖迟讵为拙！</p><p>寄意一言外，兹契谁能别？</p><h1 class=pgc-h-arrow-right>105.咏史八首·其一</h1><p>魏晋：左思</p><p>弱冠弄柔翰，卓荦观群书。</p><p>着论准《过秦》，作赋拟《子虚》。</p><p>边城苦鸣镝，羽檄飞京都。</p><p>虽非甲胄士，畴昔览《穰苴》。</p><p>长啸激清风，志若无东吴。</p><p>铅刀贵一割，梦想骋良图。</p><p>左眄澄江湘，右盼定羌胡。</p><p>功成不受爵，长揖归田庐。</p><h1 class=pgc-h-arrow-right>106.赴洛道中作</h1><p>魏晋：陆机</p><p>远游越山川，山川修且广。</p><p>振策陟崇丘，安辔遵平莽。</p><p>夕息抱影寐，朝徂衔思往。</p><p>顿辔倚嵩岩，侧听悲风响。</p><p>清露坠素辉，明月一何朗。</p><p>抚枕不能寐，振衣独长想。</p><h1 class=pgc-h-arrow-right>107.泰山梁甫行</h1><p>魏晋：曹植</p><p>八方各异气，千里殊风雨。</p><p>剧哉边海民，寄身于草墅。</p><p>妻子象禽兽，行止依林阻。</p><p>柴门何萧条，狐兔翔我宇。</p><h1 class=pgc-h-arrow-right>108.梁甫吟</h1><p>魏晋：陆机</p><p>玉衡固已骖，羲和若飞凌。</p><p>四运循环转，寒暑自相承。</p><p>冉冉年时暮，迢迢天路征。</p><p>招摇东北指，大火西南升。</p><p>悲风无绝响，玄云互相仍。</p><p>丰水凭川结，零露弥天凝。</p><p>年命特相逝，庆云鲜克乘。</p><p>履信多愆期，思顺焉足凭。</p><p>慷慨临川响，非此孰为兴。</p><p>哀吟梁甫颠，慷慨独抚膺。</p><h1 class=pgc-h-arrow-right>109.豫章行苦相篇</h1><p>魏晋：傅玄</p><p>苦相身为女，卑陋难再陈。</p><p>男儿当门户，堕地自生神。</p><p>雄心志四海，万里望风尘。</p><p>女育无欣爱，不为家所珍。</p><p>长大逃深室，藏头羞见人。</p><p>垂泪适他乡，忽如雨绝云。</p><p>低头和颜色，素齿结朱唇。</p><p>跪拜无复数，婢妾如严宾。</p><p>情合同云汉，葵藿仰阳春。</p><p>心乖甚水火，百恶集其身。</p><p>玉颜随年变，丈夫多好新。</p><p>昔为形与影，今为胡与秦。</p><p>胡秦时相见，一绝逾参辰。</p><h1 class=pgc-h-arrow-right>110.门有车马客行</h1><p>魏晋：陆机</p><p>门有车马客，驾言发故乡。</p><p>念君久不归，濡迹涉江湘。</p><p>投袂赴门涂，揽衣不及裳。</p><p>拊膺携客泣，掩泪叙温凉。</p><p>借问邦族间，恻怆论存亡。</p><p>亲友多零落，旧齿皆凋丧。</p><p>市朝互迁易，城阙或丘荒。</p><p>坟垄日月多，松柏郁茫茫。</p><p>天道信崇替，人生安得长。</p><p>慷慨惟平生，俯仰独悲伤。</p><div class=pgc-img><img alt="读诗｜《魏晋诗歌300首》全集 （101—150篇）有美一人，婉如清扬" onerror=errorimg.call(this); src=https://p3.pstatp.com/large/pgc-image/0d66806195534a329692100e0bc06eaa><p class=pgc-img-caption></p></div><h1 class=pgc-h-arrow-right>111.游侠篇</h1><p>魏晋：张华</p><p>翩翩四公子，浊世称贤明。</p><p>龙虎方交争，七国并抗衡。</p><p>食客三千余，门下多豪英。</p><p>游说朝夕至，辩士自纵横。</p><p>孟尝东出关，济身由鸡鸣。</p><p>信陵西反魏，秦人不窥兵。</p><p>赵胜南诅楚，乃与毛遂行。</p><p>黄歇北适秦，太子还入荆。</p><p>美哉游侠士，何以尚四卿。</p><p>我则异于是，好古师老、彭。</p><h1 class=pgc-h-arrow-right>112.杂诗·秋风何冽冽</h1><p>魏晋：左思</p><p>秋风何冽冽，白露为朝霜。</p><p>柔条旦夕劲，绿叶日夜黄。</p><p>明月出云崖，皦皦流素光。</p><p>披轩临前庭，嗷嗷晨雁翔。</p><p>高志局四海，块然守空堂。</p><p>壮齿不恒居，岁暮常慨慷。</p><h1 class=pgc-h-arrow-right>113.咏贫士</h1><p>魏晋：陶渊明</p><p>凄厉岁云暮，拥褐曝前轩。</p><p>南圃无遗秀，枯条盈北园。</p><p>倾壶绝余沥，窥灶不见烟。</p><p>诗书塞座外，日昃不遑研。</p><p>闲居非陈厄，窃有愠言见。</p><p>何以慰我怀，赖古多此贤。</p><h1 class=pgc-h-arrow-right>114.戊申岁六月中遇火</h1><p>魏晋：陶渊明</p><p>草庐寄穷巷，甘以辞华轩。</p><p>正夏长风急，林室顿烧燔。</p><p>一宅无遗宇，肪舟荫门前。</p><p>迢迢新秋夕，亭亭月将圆。</p><p>果菜始复生，惊鸟尚未还。</p><p>中宵伫遥念，一盼周九天。</p><p>总发抱孤介，奄出四十年。</p><p>形迹凭化往，灵府长独闲。</p><p>贞刚自有质，玉石乃非坚。</p><p>仰想东户时，余粮宿中田。</p><p>鼓腹无所思；朝起暮归眠。</p><p>既已不遇兹，且遂灌我园。</p><h1 class=pgc-h-arrow-right>115.论盛孝章书 / 与曹公论盛孝章书</h1><p>魏晋：孔融</p><p>岁月不居，时节如流。五十之年，忽焉已至。公为始满，融又过二。海内知识，零落殆尽，惟会稽盛孝章尚存。其人困于孙氏，妻孥湮没，单孑独立，孤危愁苦。若使忧能伤人，此子不得复永年矣！</p><p>《春秋传》曰：“诸侯有相灭亡者，桓公不能救，则桓公耻之。”今孝章，实丈夫之雄也，天下谈士，依以扬声，而身不免于幽絷，命不期于旦夕，是吾祖不当复论损益之友，而朱穆所以绝交也。公诚能驰一介之使，加咫尺之书，则孝章可致，友道可弘矣。</p><p>今之少年，喜谤前辈，或能讥评孝章。孝章要为有天下大名，九牧之人，所共称叹。燕君市骏马之骨，非欲以骋道里，乃当以招绝足也。惟公匡复汉室，宗社将绝，又能正之。正之之术，实须得贤。珠玉无胫而自至者，以人好之也，况贤者之有足乎！昭王筑台以尊郭隗，隗虽小才，而逢大遇，竟能发明主之至心，故乐毅自魏往，剧辛自赵往，邹衍自齐往。向使郭隗倒悬而王不解，临溺而王不拯，则士亦将高翔远引，莫有北首燕路者矣。凡所称引，自公所知，而复有云者，欲公崇笃斯义也。因表不悉。</p><h1 class=pgc-h-arrow-right>116.善哉行·有美一人</h1><p>魏晋：曹丕</p><p>有美一人，婉如清扬。</p><p>妍姿巧笑，和媚心肠。</p><p>知音识曲，善为乐方。</p><p>哀弦微妙，清气含芳。</p><p>流郑激楚，度宫中商。</p><p>感心动耳，绮丽难忘。</p><p>离鸟夕宿，在彼中洲。</p><p>延颈鼓翼，悲鸣相求。</p><p>眷然顾之，使我心愁。</p><p>嗟尔昔人，何以忘忧。</p><h1 class=pgc-h-arrow-right>117.西征赋</h1><p>魏晋：潘安</p><p>岁次玄枵，月旅蕤宾，丙丁统日，乙未御辰。潘子凭轼西征，自京徂秦。乃喟然叹曰：古往今来，邈矣悠哉！寥廓惚恍，化一气而甄三才。此三才者，天地人道。唯生与位，谓之大宝。生有修短之命，位有通塞之遇，鬼神莫能要，圣智弗能豫。</p><p>当休明之盛世，托菲薄之陋质。纳旌弓于铉台，赞庶绩于帝室。嗟鄙夫之常累，固既得而患失。无柳季之直道，佐士师而一黜。</p><p>武皇忽其升遐，八音遏于四海。天子寝于谅暗，百官听于冢宰。彼负荷之殊重，虽伊、周其犹殆。窥七贵于汉庭，畴一姓之或在？无危明以安位，祗居逼以示专。陷乱逆以受戮，匪祸降之自天。孔随时以行藏，蘧与国而舒卷。苟蔽微以缪章，患过辟之未远。悟山潜之逸士，卓长往而不返。陋吾人之拘挛，飘萍浮而蓬转。寮位儡其隆替，名节漼以隳落。危素卵之累壳，甚玄燕之巢幕。心战惧以兢悚，如临深而履薄。夕获归于都外，宵未中而难作。匪择木以栖集，尠林焚而鸟存。遭千载之嘉会，皇合德于乾坤。弛秋霜之严威，流春泽之渥恩。甄大义以明责，反初服于私门。</p><p>皇鉴揆余之忠诚，俄命余以末班。牧疲人于西夏，携老幼而入关。丘去鲁而顾叹，季过沛而涕零。伊故乡之可怀，疚圣达之幽情。矧匹夫之安土，邈投身于镐京。犹犬马之恋主，窃托慕于阙庭。眷巩、洛而掩涕，思缠緜于坟茔。</p><p>尔乃越平乐，过街邮；秣马皐门，税驾西周。远矣姬德，兴自高辛。思文后稷，厥初生民。率西水浒，化流岐豳。祚隆昌、发，旧邦惟新。旋牧野而历兹，愈守柔以执竞；夜申旦而不寐，忧天保之未定；惟泰山其犹危，祀八百而余庆。鉴亡王之骄淫，窜南巢以投命；坐积薪以待然，方指日而比盛。人度量之乖舛，何相越之辽迥！</p><p>考土中于斯邑，成建都而营筑；既定鼎于郏鄏，遂钻龟而启繇。平失道而来迁，繄二国而是佑；岂时王之无僻？赖先哲以长懋。望圉、北之两门，感虢、郑之纳惠。讨子颓之乐祸，尤阙西之効戾。重戮带以定襄，弘大顺以霸世。灵壅川以止鬭，晋演义以献说。咨景、悼以迄丐，政陵迟而弥季。俾庶朝之构逆，历两王而干位。逾十叶以逮赧，邦分崩而为二。竟横噬于虎口，输文武之神器。</p><p>澡孝水而濯缨，嘉美名之在兹。夭赤子于新安，坎路侧而瘗之。亭有千秋之号，子无七旬之期。虽勉励于延吴，实潜恸乎余慈。</p><p>眄山川以怀古，怅揽辔于中涂。虐项氏之肆暴，坑降卒之无辜。激秦人以归德，成刘后之来苏。事回泬而好还，卒宗灭而身屠。</p><p>经渑池而长想，停余车而不进。秦虎狼之强国，赵侵弱之余烬。超入险而高会，杖命世之英蔺。耻东瑟之偏鼓，提西缶而接刃；辱十城之虚寿，奄咸阳以取俊。出申威于河外，何猛气之咆勃；入屈节于廉公，若四体之无骨。处智勇之渊伟，方鄙吝之忿悁，虽改日而易岁，无等级以寄言。</p><p>当光武之蒙尘，致王诛于赤眉。异奉辞以伐罪，初垂翅于回谿；不尤眚以掩德，终奋翼而高挥。建佐命之元勋，振皇纲而更维。</p><p>登崤阪之威夷，仰崇岭之嵯峨。皐托坟于南陵，文违风于北阿。蹇哭孟以审败，襄墨缞以授戈。曾只轮之不返，𫄬三师以济河。值庸主之矜愎，殆肆叔于朝市。任好绰其余裕，独引过以归已。明三败而不黜，卒陵晋以雪耻。岂虚名之可立？良致霸其有以。</p><p>降曲崤而怜虢，托与国于亡虞。贪诱赂以卖邻，不及腊而就拘。垂棘反于故府，屈产服与晋舆。德不建而民无援，仲雍之祀忽诸。</p><p>我徂安阳，言涉陕郛，行乎漫渎之口，憩乎曹阳之墟。美哉邈乎！兹土之旧也，固乃周、邵之所分，二南之所交。麟趾信于关雎，驺虞应乎鹊巢。</p><p>愍汉氏之剥乱，朝流亡以离析。卓滔天以大涤，劫宫庙而迁迹。俾万乘之盛尊，降遥思于征役。顾请旋于傕、汜，既获许而中惕；追皇驾而骤战，望玉辂而纵镝。痛百寮之勤王，咸毕力以致死。分身首于锋刃，洞胸腋以流矢；有褰裳以投岸，或攘袂以赴水，伤稃檝之褊小，撮舟中而掬指。</p><p>升曲沃而惆怅，惜兆乱而兄替；枝末大而本披，都偶国而祸结。藏札飘其高厉，委曹吴而成节；何庄武之无耻，徒利开而义闭。</p><p>蹑函谷之重阻，看天险之衿带，迹诸侯之勇怯，筭嬴氏之利害：或开关以延敌，竞遯逃以奔窜；有噤门而莫启，不窥兵于山外。连鸡互而不栖，小国合而成大。岂地势之安危？信人事之否泰。</p><p>汉六叶而拓畿，县弘农而远关。厌紫极之闲敞，甘微行以游盘。长傲宾于柏谷，妻覩貌而献餐；畴匹妇其已泰，胡厥夫之缪官！昔明王之巡幸，固清道而后往；惧衔橜之或变，峻徒御以诛赏。彼白龙之鱼服，挂豫且之密纲。轻帝重于天下，奚斯渐之可长。</p><p>吊戾园于湖邑，谅遭世之巫蛊。探隐伏于难明，委谗贼之赵虏。加显戮于储贰，绝肌肤而不顾。作归来之悲台，徒望思其何补？</p><p>纷吾既迈此全节，又继之以盘桓。问休牛之故林，感征名于桃园。发阌乡而警策，愬黄巷以济潼。眺华岳之阴崖，觌高掌之遗迹。忆江使之反璧，告亡期于祖龙。不语怪以征异，我闻之于孔公。</p><p>愠韩、马之大憝，阻关、谷以称乱。魏武赫以霆震，奉义辞以伐叛。彼虽众其焉用？故制胜于庙算。砰扬稃以振尘，繣瓦解而冰泮。超遂遁而奔狄，甲卒化位京观。</p><p>倦狭路之迫隘，轨崎岖以低仰；蹈秦郊而始辟，豁爽垲以宏壮。黄壤千里，沃野弥望。华实纷敷，桑麻条畅。邪界褒斜，右滨汧陇，宝鸡前鸣，甘泉后涌；面终南而背云阳，跨平原而连嶓冢。九嵕嶻嵲，太一巃嵸；吐清风之飂戾，纳归云之郁蓊。南有玄灞素浐，汤井温谷；北有清渭浊泾，兰池周曲。浸决郑、白之渠，漕引淮海之粟，林茂有鄠之竹，山挺蓝田之玉。班述陆海珍藏，张叙神皐隩区。此西宾所以言于东主，安处所以听于凭虚也，可不谓然乎？</p><p>劲松彰于岁寒，贞臣见于国危。入郑都而抵掌，义桓友之忠规。竭股肱于昏主，赴涂炭而不移；世善职于司徒，缁衣弊而改为。</p><p>履犬戎之侵地，疾幽后之诡惑。举伪烽以沮众，淫嬖褒以纵慝。军败戏水之上，身死骊山之北。赫赫宗周，烕为亡国。</p><p>又有继于此者，异哉秦始皇之为君也！倾天下以厚葬，自开辟而未闻。匠人劳而弗图，俾生埋以报勤。外罹西楚之祸，内受牧竖之焚。语曰：行无礼必自及。此非其効与？</p><p>乾坤以有亲可久，君子以厚德载物。观夫汉高之兴也，非徒聪明神武、豁达大度而已也；乃实慎终追旧，笃诚款爱；泽靡不渐，恩无不逮。率土且弗遗，而况于邻里乎？况于卿士乎？</p><p>于斯时也，乃摹写旧丰，制造新邑；故社易置，枌榆迁立。街衢如一，庭宇相袭；混鸡犬而乱放，各识家而竞入。</p><p>籍含怒于鸿门，沛跼蹐而来王。范谋害而弗许，阴授剑以约庄。白刃以万舞，危冬叶之待霜。履虎尾而不噬，实要伯于子房。樊抗愤以巵酒，咀彘肩以激扬。忽蛇变而龙摅，雄霸上而高骧。曾迁怒而横撞，碎玉斗其何伤？</p><p>婴罥组于轵涂，投素车而肉袒。踈饮饯于东都，畏极位之盛满。金墉郁其万雉，峻嵃峭以绳直。戾饮马之阳桥，践宣平之清阈。都中杂遝，户千人亿；华夷士女，骈田逼侧。展名京之处仪，即新馆而苙职；励疲钝以临朝，勗自强而不息。</p><p>于是孟秋爰谢，听览余日，巡省农功，周行庐室。街里萧条，邑居散逸。营宇寺署，斯廛管库，蕞芮于城隅者，百不处一。所谓尚冠、修成，黄棘、宣明，建阳、昌阴，北焕、南平，皆夷漫涤荡，无其处而有其名。尔乃阶长乐，登未央，泛太液，凌建章；萦馺娑而欸骀烫，轥枍诣而轹承光；徘徊桂宫，惆怅柏梁。𫜁雉雊于台陂，狐兔窟于殿旁；何黍苗之离离，而余思之芒芒！洪钟顿于毁庙，乘风废而弗县；禁省鞠为茂草，金狄迁于灞川。</p><p>怀乎萧、曹、魏、邴之相，辛、李、卫、霍之将；衔使则苏属国，震远则张博望；教敷而彝伦叙，兵举而皇威畅；临危而智勇奋，投命而高节亮。暨乎秺侯之忠孝淳深，陆贾之优游宴喜；长卿、渊、云之文，子长、政、骏之史；赵、张、三王之尹京，定国、释之之听理；汲长孺之正直，郑当时之推士；终童山东之英妙，贾生洛阳之才子。飞翠緌，拖鸣玉，以出入禁门者众矣。或被发左袵，奋迅泥滓；或从容傅会，望表知里。或着显绩而婴时戮；或有大才而无贵仕。皆扬清风于上列，垂令闻而不已。想珮声之遗响，若铿锵之在耳。当音、凤、恭、显之任势也，乃薰灼四方，震耀都鄙。而死之日，曾不得与夫十余公之徒隶齿。才难，不其然乎？</p><p>望渐台而扼腕，枭巨猾而余怒。揖不疑于北阙，轼樗里于武库。酒池鉴于商辛，追覆车而不寤；曲阳僭于白虎，化奢淫而无度。命有始而必终，孰长生而久视？武雄略其焉在？近惑文成而溺五利。侔造化以制作，穷山海之奥秘。灵若翔于神岛，奔鲸浪而失水；曝鳞骼于漫沙，陨明月以双坠。擢仙掌以承露，干云汉而上至。致邛、蒟其奚难？惟余欲而是恣。纵逸游于角觝，络甲乙以珠翠。忍生民之减半，勤东岳以虚美。超长怀以遐念，若循环之无赐。</p><p>较面朝之焕炳，次后庭之猗靡。壮当熊之忠勇，深辞辇之明智。卫鬒发以光鉴，赵轻体之纤丽。咸善立而声流，亦宠极而祸侈。</p><p>津便门以右转，究吾境之所暨。掩细柳而抚剑，快孝文之命帅。周受命以忘身，明戎政之果毅；距华盖于垒和，案乘舆之尊辔；肃天威之临颜，率军礼以长撎。轻棘、霸之儿戏，重条侯之倨贵。</p><p>索杜邮其焉在？云孝里之前号。惘辍驾而容与，哀武安以兴悼。争伐赵以徇国，定庙筭之胜负；扞矢言而不纳，反推怨以归咎；未十里于迁路，寻赐剑以刎首。嗟主暗而臣嫉，祸于何而不有？</p><p>窥秦墟于渭城，冀阙缅其堙尽；觅陛殿之余基，裁岥岮以隐嶙。想赵使之抱璧，浏睨楹以抗愤。燕图穷而荆发，纷绝袖而自引。筑声厉而高奋，狙潜铅以脱膑。据天位其若兹，亦狼狈而可愍！简良人以自辅，谓斯忠而鞅贤。寄苛制于捐灰，矫扶苏于朔边。儒林填于坑穽，诗书炀而为烟。国灭亡以断后，身刑轘以启前。商法焉得以宿，黄犬何可得牵？野蒲变而为脯，苑鹿化以为马；假谗逆以天权，钳众口而寄坐；兵在颈而顾问，何不早而告我？愿黔黎其谁听，惟请死而获可。健子婴之果决，敢讨贼以纾祸；势土崩而莫振，作降王于路左。萧收图以相刘，料险易与众寡；羽天与而弗取，冠沐猴而纵火。贯三光而洞九泉，曾未足以喻其高下也。</p><p>感市闾之菆井，叹尸韩之旧处。丞属号而守阙，人百身以纳赎。岂生命之易投？诚惠爱之洽着。讦望之以求直，亦余心之所恶。想夫人之政术，实干时之良具。苟明法以释憾，不爱才以成务；弘大体以高贵，非所望于萧传。</p><p>造长山而慷慨，伟龙颜之英主。胸中豁其洞开，群善凑而必举。存威格乎天区，亡坟掘而莫御。临揜坎而累抃，步毁垣以延。</p><p>越安陵而无讥，谅惠声之寂寞。吊爰丝之正义，伏梁剑于东郭。讯景皇于阳丘，奚信谮而矜谑？陨吴嗣于局下，盖发怒于一博；成七国之称乱；飜助逆以诛错。恨过听而无讨，兹沮善而劝恶。</p><p>呰孝元于渭茔，执奄尹以明贬。襃夫君之善行，废园邑以崇俭。过延门而责成，忠何辜而为戮？陷社稷之王章，俾幽死而莫鞠；忲淫嬖之凶忍，勦皇统之孕育。张舅氏之奸渐，贻汉宗之倾覆。</p><p>刺哀主于义域，僭天爵于高安。欲法尧而承羞，永终古而不刊。瞰康园之孤坟，悲平后之专絜。殃厥父之篡逆，蒙汉耻而不雪；激义诚而引决，赴丹爓以明节；投宫火而焦糜，从灰熛而俱灭。</p><p>骛横桥而旋轸，历敝邑之南垂。门礠石而梁木兰兮，构阿房之屈奇。疏南山以表阙，倬樊川以激池。役鬼佣其犹否，矧人力之所为？工徒斵而未息，义兵纷以交驰。宗祧污而为沼，岂斯宇之独隳。</p><p>由伪新之九庙，夸宗虞而祖黄。驱吁嗟而妖临，搜佞哀以拜郎。诵六艺以饰奸，焚诗书而面墙。心不则于德义，虽异术而同亡。</p><p>宗孝宣于乐游，绍衰绪以中兴。不获事于敬养，尽加隆于园陵。兆惟奉明，邑号千人。讯诸故老，造自帝询。隐王母之非命，纵声乐以娱神；虽靡率于旧典，亦观过而知仁。</p><p>凭高望之阳隈，体川陆之污隆。开襟乎清暑之馆，游目乎五祚之宫。交渠引漕，激湍生风，乃有昆明池乎其中。其池则汤汤汗汗，滉瀁弥漫，浩如河汉；日月丽天，出入乎东西；旦似汤谷，夕类虞渊。昔豫章之名宇，披玄流而特起，仪景星于天汉，列牛女以双峙。图万载而不倾，奄摧落于十纪；擢百寻之层观，今数仞之余趾。振鹭于飞，凫跃鸿渐。乘云颉颃，随波澹淡。瀺灂惊波，唼喋菱芡。华莲烂于渌沼，青蕃蔚乎翠潋。</p><p>伊兹池之肇穿，肄水战于荒服；志勤远以极武，良无要于后福。而菜蔬芼实，水物惟错，乃有赡乎原陆。在皇代而物上，故毁之而又复。凡厥寮司，既富而教。咸率贫惰，同整檝棹。收罟课获，引缴举效。鳏夫有室，愁民以乐。徒观其鼓枻回轮，洒钩投网，垂饵出入，挺叉来往。纤经连白，鸣桹厉响。贯鳃尾，掣三牵两。于是弛青鲲于网巨，解赪鲤于黏徽；华鲂跃鳞，素𫚈扬鬐。饔人缕切，鸾刀若飞，应刃落俎，靃靃霏霏。红鲜纷其初载，宾旅竦而迟御。既餐服以属厌，泊恬静以无欲。回小人之腹，为君子之虑。</p><p>尔乃端策拂茵，弹冠振衣，徘徊丰镐，如渴如饥。心翘懃以仰止，不加敬而自祗。岂三圣之敢梦？窃十乱之或希，经始灵台，成之不日；惟丰及镐，仍京其室。庶人子来，神降之吉；积德延祚，莫二其一。永惟此邦，云谁之识？越可略闻，而难臻其极。子赢锄以借父，训秦法而着色；耕让畔以闲田，沾姬化而生棘。苏张喜而诈骋，虞芮愧而讼息。由此观之，土无常俗，而教有定式。上之迁下，均之埏埴。五方杂会，风流溷淆，惰农好利，不昏作劳。密迩猃狁，戎马生郊；而制者必割，实存操刀。人之升降，与政隆替。杖信则莫不用情，无欲则赏之不窃。虽智弗能理，明弗能察；信此心也，庶免夫戾，如其礼乐，以俟来哲。</p><h1 class=pgc-h-arrow-right>118.剑阁铭</h1><p>魏晋：张载</p><p>岩岩梁山，积石峨峨。远属荆衡，近缀岷嶓。南通邛僰，北达褒斜。狭过彭碣，高逾嵩华。</p><p>惟蜀之门，作固作镇。是曰剑阁，壁立千仞。穷地之险，极路之峻。世浊则逆，道清斯顺。闭由往汉，开自有晋。</p><p>秦得百二，并吞诸侯。齐得十二，田生献筹。矧兹狭隘，土之外区。一人荷戟，万夫趑趄。形胜之地，匪亲勿居。</p><p>昔在武侯，中流而喜。山河之固，见屈吴起。兴实在德，险亦难恃。洞庭孟门，二国不祀。自古迄今，天命匪易。凭阻作昏，鲜不败绩。公孙既灭，刘氏衔璧。覆车之轨，无或重迹。勒铭山阿，敢告梁益。</p><h1 class=pgc-h-arrow-right>119.招隐二首</h1><p>魏晋：左思</p><p>杖策招隐士，荒涂横古今。</p><p>岩穴无结构，丘中有鸣琴。</p><p>白云停阴冈，丹葩曜阳林。</p><p>石泉漱琼瑶，纤鳞或浮沉。</p><p>非必丝与竹，山水有清音。</p><p>何事待啸歌？灌木自悲吟。</p><p>秋菊兼糇粮，幽兰间重襟。</p><p>踌躇足力烦，聊欲投吾簪。</p><p>经始东山庐，果下自成榛。</p><p>前有寒泉井，聊可莹心神。</p><p>峭蒨青葱间，竹柏得其真。</p><p>弱叶栖霜雪，飞荣流余津。</p><p>爵服无常玩，好恶有屈伸。</p><p>结绶生缠牵，弹冠去埃尘。</p><p>惠连非吾屈，首阳非吾仁。</p><p>相与观所尚，逍遥撰良辰。</p><h1 class=pgc-h-arrow-right>120.咏史八首</h1><p>魏晋：左思</p><p>弱冠弄柔翰，卓荦观群书。</p><p>着论准过秦，作赋拟子虚。</p><p>边城苦鸣镝，羽檄飞京都。</p><p>虽非甲胄士，畴昔览穰苴。</p><p>长啸激清风，志若无东吴。</p><p>铅刀贵一割，梦想骋良图。</p><p>左眄澄江湘，右盻定羌胡。</p><p>功成不受爵，长揖归田庐。</p><p>郁郁涧底松，离离山上苗。</p><p>以彼径寸茎，荫此百尺条。</p><p>世胄蹑高位，英俊沉下僚。</p><p>地势使之然，由来非一朝。</p><p>金张藉旧业，七叶珥汉貂。</p><p>冯公岂不伟，白首不见招。</p><p>吾希段干木，偃息藩魏君。</p><p>吾慕鲁仲连，谈笑却秦军。</p><p>当世贵不羁，遭难能解纷。</p><p>功成耻受赏，高节卓不群。</p><p>临组不肯绁，对珪宁肯分。</p><p>连玺曜前庭，比之犹浮云。</p><p>济济京城内，赫赫王侯居。</p><p>冠盖荫四术，朱轮竟长衢。</p><p>朝集金张馆，暮宿许史庐。</p><p>南邻击钟磬，北里吹笙竽。</p><p>寂寂杨子宅，门无卿相舆。</p><p>寥寥空宇中，所讲在玄虚。</p><p>言论准宣尼，辞赋拟相如。</p><p>悠悠百世后，英名擅八区。</p><p>皓天舒白日，灵景耀神州。</p><p>列宅紫宫里，飞宇若云浮。</p><p>峨峨高门内，蔼蔼皆王侯。</p><p>自非攀龙客，何为歘来游。</p><p>被褐出阊阖，高步追许由。</p><p>振衣千仞冈，濯足万里流。</p><p>荆轲饮燕市，酒酣气益震。</p><p>哀歌和渐离，谓若傍无人。</p><p>虽无壮士节，与世亦殊伦。</p><p>高眄邈四海，豪右何足陈。</p><p>贵者虽自贵，视之若埃尘。</p><p>贱者虽自贱，重之若千钧。</p><p>主父宦不达，骨肉还相薄。</p><p>买臣困樵采，伉俪不安宅。</p><p>陈平无产业，归来翳负郭。</p><p>长卿还成都，壁立何寥廓。</p><p>四贤岂不伟，遗烈光篇籍。</p><p>当其未遇时，忧在填沟壑。</p><p>英雄有迍邅，由来自古昔。</p><p>何世无奇才，遗之在草泽。</p><p>习习笼中鸟，举翮触四隅。</p><p>落落穷巷士，抱影守空庐。</p><p>出门无通路，枳棘塞中涂。</p><p>计策弃不收，块若枯池鱼。</p><p>外望无寸禄，内顾无斗储。</p><p>亲戚还相蔑，朋友日夜疏。</p><p>苏秦北游说，李斯西上书。</p><p>俯仰生荣华，咄嗟复雕枯。</p><p>饮河期满腹，贵足不愿余。</p><p>巢林栖一枝，可为达士模。</p><div class=pgc-img><img alt="读诗｜《魏晋诗歌300首》全集 （101—150篇）有美一人，婉如清扬" onerror=errorimg.call(this); src=https://p9.pstatp.com/large/pgc-image/bbe443becb5540d082e3f6e2e97b9a76><p class=pgc-img-caption></p></div><h1 class=pgc-h-arrow-right>121.王明君</h1><p>魏晋：石崇</p><p>我本汉家子，将适单于庭。</p><p>辞决未及终，前驱已抗旌。</p><p>仆御涕流离，辕马悲且鸣。</p><p>哀郁伤五内，泣泪沾朱缨。</p><p>行行日已远，遂造匈奴城。</p><p>延我于穹庐，加我阏氏名。</p><p>殊类非所安，虽贵非所荣。</p><p>父子见陵辱，对之惭且惊。</p><p>杀身良不易，默默以苟生。</p><p>苟生亦何聊，积思常愤盈。</p><p>愿假飞鸿翼，弃之以遐征。</p><p>飞鸿不我顾，伫立以屏营。</p><p>昔为匣中玉，今为粪上英。</p><p>朝华不足欢，甘与秋草并。</p><p>传语后世人，远嫁难为情。</p><h1 class=pgc-h-arrow-right>122.登庐山绝顶望诸峤</h1><p>魏晋：谢灵运</p><p>山行非有期，弥远不能辍。</p><p>但欲掩昏旦，遂复经圆缺。</p><p>扪壁窥龙池，攀枝瞰乳穴。</p><p>积峡忽复启，平途俄已绝。</p><p>峦垅有合沓，往来无踪辙。</p><p>昼夜蔽日月，冬夏共霜雪。</p><h1 class=pgc-h-arrow-right>123.赠羊长史·并序</h1><p>魏晋：陶渊明</p><p>左军羊长史，衔使秦川，作此与之。</p><p>愚生三季后，慨然念黄虞。</p><p>得知千载上，正赖古人书。</p><p>圣贤留余迹，事事在中都。</p><p>岂忘游心目？关河不可逾。</p><p>九域甫已一，逝将理舟舆。</p><p>闻君当先迈，负疴不获俱。</p><p>路若经商山，为我少踌躇。</p><p>多谢绮与甪，精爽今何如？</p><p>紫芝谁复采？深谷久应芜。</p><p>驷马无贳患，贫贱有交娱。</p><p>清谣结心曲，人乖运见疏。</p><p>拥怀累代下，言尽意不舒。</p><h1 class=pgc-h-arrow-right>124.画工弃市</h1><p>魏晋：葛洪</p><p>元帝后宫既多，不得常见，乃使画工图形，案图召幸之。诸宫人皆赂画工，多者十万，少者亦不减五万。独王嫱不肯，遂不得见。匈奴入朝，求美人为阏氏。于是上案图，以昭君行。及去，召见，貌为后宫第一，善应付，举止优雅。帝悔之，而名籍已定。帝重信于外国，故不复更人。乃穷案其事，画工皆弃市，籍其家，资皆钜万。画工有杜陵毛延寿，为人形，丑好老少，必得其真；安陵陈敞、新丰刘白、龚宽，并工为牛马飞鸟众势，人形好丑，不逮延寿、下杜阳望亦善画，尤善布色，樊育亦善布色：同日弃市。京师画工于是差稀。</p><h1 class=pgc-h-arrow-right>125.杂诗十二首·其二</h1><p>魏晋：陶渊明</p><p>白日沦西河，素月出东岭。</p><p>遥遥万里晖，荡荡空中景。</p><p>风来入房户，夜中枕席冷。</p><p>气变悟时易，不眠知夕永。</p><p>欲言无予和，挥杯劝孤影。</p><p>日月掷人去，有志不获骋。</p><p>念此怀悲凄，终晓不能静。</p><h1 class=pgc-h-arrow-right>126.鹪鹩赋</h1><p>魏晋：张华</p><p>鹪鹩，小鸟也，生于蒿莱之间，长于藩篱之下，翔集寻常之内，而生生之理足矣。色浅体陋，不为人用，形微处卑，物莫之害，繁滋族类，乘居匹游，翩翩然有以自乐也。彼鹫鹗惊鸿，孔雀翡翠，或凌赤霄之际，或托绝垠之外，翰举足以冲天，觜距足以自卫，然皆负矰婴缴，羽毛入贡。何者？有用于人也。夫言有浅而可以托深，类有微而可以喻大，故赋之云尔。</p><p>何造化之多端兮，播群形于万类。惟鹪鹩之微禽兮，亦摄生而受气。育翩翾之陋体，无玄黄以自贵。毛弗施于器用，肉弗登于俎味。鹰鹯过犹俄翼，尚何惧于罿罻。翳荟蒙笼，是焉游集。飞不飘扬，翔不翕习。其居易容，其求易给。巢林不过一枝，每食不过数粒。栖无所滞，游无所盘。匪陋荆棘，匪荣茞兰。动翼而逸，投足而安。委命顺理，与物无患。</p><p>伊兹禽之无知，何处身之似智。不怀宝以贾害，不饰表以招累。静守约而不矜，动因循以简易。任自然以为资，无诱慕于世伪。雕鹖介其觜距，鹄鹭轶于云际。稚鸡窜于幽险，孔翠生乎遐裔。彼晨凫与归雁，又矫翼而增逝。咸美羽而丰肌，故无罪而皆毙。徒衔芦以避缴，终为戮于此世。苍鹰鸷而受譄，鹦鹉惠而入笼。屈猛志以服养，块幽絷于九重。变音声以顺旨，思摧翮而为庸。恋钟岱之林野，慕陇坻之高松。虽蒙幸于今日，未若畴昔之从容。</p><p>海鸟鶢鶋，避风而至。条枝巨雀，逾岭自致。提挈万里，飘飖逼畏。夫唯体大妨物，而形瑰足玮也。阴阳陶蒸，万品一区。巨细舛错，种繁类殊。鹪螟巢于蚊睫，大鹏弥乎天隅。将以上方不足，而下比有余。普天壤以遐观，吾又安知大小之所如？</p><h1 class=pgc-h-arrow-right>127.七哀诗三首·其二</h1><p>魏晋：王粲</p><p>荆蛮非我乡，何为久滞淫。</p><p>方舟溯大江，日暮愁我心。</p><p>山冈有余映，岩阿增重阴。</p><p>狐狸驰赴穴，飞鸟翔故林。</p><p>流波激清响，猴猿临岸吟。</p><p>迅风拂裳袂，白露沾衣襟。</p><p>独夜不能寐，摄衣起抚琴。</p><p>丝桐感人情，为我发悲音。</p><p>羁旅无终极，忧思壮难任。</p><h1 class=pgc-h-arrow-right>128.轻薄篇</h1><p>魏晋：张华</p><p>末世多轻薄，骄代好浮华。</p><p>志意既放逸，赀财亦丰奢。</p><p>被服极纤丽，肴膳尽柔嘉。</p><p>僮仆余梁肉，婢妾蹈绫罗。</p><p>文轩树羽盖，乘马鸣玉珂。</p><p>横簪刻玳瑁，长鞭错象牙。</p><p>足下金鑮履，手中双莫邪。</p><p>宾从焕络绎，侍御何芬葩。</p><p>朝与金张期，暮宿许史家。</p><p>甲笫面长街，朱门赫嵯峨。</p><p>苍梧竹叶青，宜城九酝醝。</p><p>浮醪随觞转，素蚁自跳波。</p><p>美女兴齐赵，妍唱出西巴。</p><p>一顾倾城国，千金不足多。</p><p>北里献奇舞，大陵奏名歌。</p><p>新声逾激楚，妙妓绝阳阿。</p><p>玄鹤降浮云，鱏鱼跃中河。</p><p>墨翟且停车，展季犹咨嗟。</p><p>淳于前行酒，雍门坐相和。</p><p>孟公结重关，宾客不得蹉。</p><p>三雅来何迟？耳热眼中花。</p><p>盘案互交错，坐席咸喧哗。</p><p>簪珥或堕落，冠冕皆倾斜。</p><p>酣饮终日夜，明灯继朝霞。</p><p>绝缨尚不尤，安能复顾他？</p><p>留连弥信宿，此欢难可过。</p><p>人生若浮寄，年时忽蹉跎。</p><p>促促朝露期，荣乐遽几何？</p><p>念此肠中悲，涕下自滂沱。</p><p>但畏执法吏，礼防且切蹉。</p><h1 class=pgc-h-arrow-right>129.咏利城山居</h1><p>魏晋：支遁</p><p>五岳盘神基，四渎涌荡津。</p><p>动求目方智，默守标静仁。</p><p>苟不宴出处，托好有常因。</p><p>寻元存终古，洞往想逸民。</p><p>玉洁箕岩下，金声濑沂滨。</p><p>卷华藏纷雾，振褐拂埃尘。</p><p>迹从尺蠖曲，道与腾龙伸。</p><p>峻无单豹伐，分非首阳真。</p><p>长啸归林岭，潇洒任陶钧。</p><h1 class=pgc-h-arrow-right>130.海赋</h1><p>魏晋：木华</p><p>昔在帝妫，臣唐之代，天纲浡潏，为凋为瘵；洪涛澜汗，万里无际；长波涾??，迆涎八裔。于是乎禹也，乃铲临崖之阜陆，决陂潢而相沷。启龙门之岝??，垦陵峦而崭凿。群山既略，百川潜渫。泱漭澹泞，腾波赴势。江河既导，万穴俱流，掎拔五岳，竭涸九州。沥滴渗淫，荟蔚云雾，涓流泱瀼，莫不来注。</p><p>于廓灵海，长为委输。其为广也，其为怪也，宜其为大也。尔其为状也，则乃浟湙潋滟，浮天无岸；浺瀜沆瀁，渺?湠漫；波如连山，乍合乍散。嘘噏百川，洗涤淮汉；襄陵广舄，??浩汗。</p><p>若乃大明?辔于金枢之穴，翔阳逸骇于扶桑之津。彯沙礐石，荡??岛滨。于是鼓怒，溢浪扬浮，更相触搏，飞沫起涛。状如天轮，胶戾而激转；又似地轴，挺拔而争回。岑岺飞腾而反复，五岳鼓舞而相磓。??𣸣沦而滀漯，郁沏迭而隆颓。盘盓激而成窟，????滐而为魁。?泊柏而迆飏，磊匒匌而相豗。惊浪雷奔，骇水迸集；开合解会，瀼瀼湿湿；葩华踧沑，?泞潗?。</p><p>若乃霾曀潜销，莫振莫竦；轻尘不飞，纤萝不动；犹尚呀呷，余波独涌；澎濞灪?，碨磊山垄。尔其枝岐潭瀹，渤荡成汜。乖蛮隔夷，回互万里。</p><p>若乃偏荒速告，王命急宣，飞骏鼓楫，泛海凌山。于是候劲风，揭百尺，维长绡，挂帆席；望涛远决，冏然鸟逝，鹬如惊凫之失侣，倏如六龙之所掣；一越三千，不终朝而济所届。</p><p>若其负秽临深，虚誓愆祈，则有海童邀路，马衔当蹊。天吴乍见而仿佛，蝄像暂晓而闪尸。群妖遘迕，眇?冶夷。决帆摧橦，戕风起恶。廓如灵变，惚怳幽暮。气似天霄，叆靅云步。?昱绝电，百色妖露。呵?掩郁，矆睒无度。飞涝相磢，激势相沏。崩云屑雨，浤浤汩汩。??踔湛??，沸溃渝溢。瀖泋濩渭，荡云沃日。</p><p>于是舟人渔子，徂南极东，或屑没于鼋鼍之穴，或挂罥于岑?之峰。或掣掣泄泄于裸人之国，或泛泛悠悠于黑齿之邦。或乃萍流而浮转，或因归风以自反。徒识观怪之多骇，乃不悟所历之近远。</p><p>尔其为大量也，则南澰朱崖，北洒天墟，东演析木，西薄青徐。经途瀴溟，万万有余。吐云霓，含鱼龙，隐鲲鳞，潜灵居。岂徒积太颠之宝贝，与随侯之明珠。将世之所收者常闻，所未名者若无。且希世之所闻，恶审其名？故可仿像其色，叆𪵣其形。</p><p>尔其水府之内，极深之庭，则有崇岛巨鳌，峌??孤亭。擘洪波，指太清。竭磐石，栖百灵。飏凯风而南逝，广莫至而北征。其垠则有天琛水怪，鲛人之室。瑕石诡晖，鳞甲异质。</p><p>若乃云锦散文于沙汭之际，绫罗被光于螺蚌之节。繁采扬华，万色隐鲜。阳冰不冶，阴火潜然。熺炭重燔，吹烱九泉。朱??绿烟，?眇蝉蜎。珊瑚琥珀，群产接连。车渠马瑙，全积如山。鱼则横海之鲸，突扤孤游；戛岩?，偃高涛，茹鳞甲，吞龙舟，噏波则洪涟踧蹜，吹涝则百川倒流。或乃蹭蹬穷波，陆死盐田，巨鳞插云，鬐鬣刺天，颅骨成岳，流膏为渊。若乃岩坻之隈，沙石之嵚；毛翼产鷇，剖卵成禽；凫雏离褷，鹤子淋渗。群飞侣浴，戏广浮深；翔雾连轩，泄泄淫淫；翻动成雷，扰翰为林；更相叫啸，诡色殊音。</p><p>若乃三光既清，天地融朗。不泛阳侯，乘??绝往；觌安期于蓬莱，见乔山之帝像。群仙缥眇，餐玉清涯。履阜乡之留舄，被羽翮之襂𫄥。翔天沼，戏穷溟；甄有形于无欲，永悠悠以长生。且其为器也，包干之奥，括坤之区。惟神是宅，亦只是庐。何奇不有，何怪不储？芒芒积流，含形内虚。旷哉坎德，卑以自居；弘往纳来，以宗以都；品物类生，何有何无。</p><h1 class=pgc-h-arrow-right>131.西长安行</h1><p>魏晋：傅玄</p><p>所思兮何在？</p><p>乃在西长安。</p><p>何用存问妾？</p><p>香□双珠环。</p><p>何用重存问？</p><p>羽爵翠琅玕。</p><p>今我兮闻君，</p><p>更有兮异心。</p><p>香亦不可烧，</p><p>环亦不可沉。</p><p>香烧日有歇，</p><p>环沉日自深。</p><h1 class=pgc-h-arrow-right>132.芙蓉池作</h1><p>魏晋：曹丕</p><p>乘辇夜行游，逍遥步西园。</p><p>双渠相溉灌，嘉木绕通川。</p><p>卑枝拂羽盖，修条摩苍天。</p><p>惊风扶轮毂，飞鸟翔我前。</p><p>丹霞夹明月，华星出云间。</p><p>上天垂光采，五色一何鲜。</p><p>寿命非松乔，谁能得神仙。</p><p>遨游快心意，保己终百年。</p><h1 class=pgc-h-arrow-right>133.却东西门行</h1><p>魏晋：曹操</p><p>鸿雁出塞北，乃在无人乡。</p><p>举翅万余里，行止自成行。</p><p>冬节食南稻，春日复北翔。</p><p>田中有转蓬，随风远飘扬。</p><p>长与故根绝，万岁不相当。</p><p>奈何此征夫，安得驱四方！</p><p>戎马不解鞍，铠甲不离傍。</p><p>冉冉老将至，何时返故乡？</p><p>神龙藏深泉，猛兽步高冈。</p><p>狐死归首丘，故乡安可忘！</p><h1 class=pgc-h-arrow-right>134.土不同</h1><p>魏晋：曹操</p><p>乡土不同，河朔隆冬。</p><p>流澌浮漂，舟船行难。</p><p>锥不入地，蘴藾深奥。</p><p>水竭不流，冰坚可蹈。</p><p>士隐者贫，勇侠轻非。</p><p>心常叹怨，戚戚多悲。</p><p>幸甚至哉！歌以咏志。</p><h1 class=pgc-h-arrow-right>135.大人先生传</h1><p>魏晋：阮籍</p><p>大人先生盖老人也，不知姓字。陈天地之始，言神农黄帝之事，昭然也；莫知其生年之数。尝居苏门之山，故世或谓之闲。养性延寿，与自然齐光。其视尧、舜之所事，若手中耳。以万里为一步，以千岁为一朝。行不赴而居不处，求乎大道而无所寓。先生以应变顺和，天地为家，运去势颓，魁然独存。自以为能足与造化推移，故默探道德，不与世同。自好者非之，无识者怪之，不知其变化神微也。而先生不以世之非怪而易其务也。先生以为中区之在天下，曾不若蝇蚊之着帷，故终不以为事，而极意乎异方奇域，游览观乐非世所见，徘徊无所终极。遗其书于苏门之山而去。天下莫知其所如往也。</p><p>或遗大人先生书，曰：“天下之贵，莫贵于君子。服有常色，貌有常则，言有常度，行有常式。立则磬折，拱若抱鼓。动静有节，趋步商羽，进退周旋，咸有规矩。心若怀冰，战战栗栗。束身修行，日慎一日。择地而行，唯恐遗失。颂周、孔之遗训，叹唐、虞之道德，唯法是修，为礼是克。手执珪璧，足履绳墨，行欲为目 前检，言欲为无穷则。少称乡闾，长闻邦国，上欲图三公，下不失九州牧。故挟金玉，垂文组，享尊位，取茅土。扬声名于后世，齐功德于往古。奉事君上，牧养百姓。退营私家，育长妻子。卜吉宅，虑乃亿祉。远祸近福，永坚固己。此诚士君子之高致，古今不易之美行也，今先生乃披发而居巨海之中，与若君子者远，吾恐世之叹先生而非之也。行为世所笑，身无自由达，则可谓耻辱矣。身处困苦之地，而行为世俗之所笑，吾为先生不取也。”</p><p>于是大人先生乃逌然而叹，假云霓而应之曰：“若之云尚何通哉！夫大人者，乃与造物同体，天地并生，逍遥浮世，与道俱成，变化散聚，不常其形。天地制域于内，而浮明开达于外。天地之永，固非世俗之所及也。吾将为汝言之。</p><p>“往者天尝在下，地尝在上，反复颠倒，未之安固。焉得不失度式而常之？天因地动，山陷川起，云散震坏，六合失理，汝又焉得择地而行，趋步商羽？往者群气争存，万物死虑，支体不从，身为泥土，根拔枝殊，咸失其所，汝又焉得束身修行，磬折抱鼓？李牧功而身死，伯宗忠而世绝，进求利而丧身，营爵赏而家灭，汝又焉得挟金玉万亿，只奉君上，而全妻子乎？</p><p>“且汝独不见夫虱之处于裈中，逃乎深缝，匿乎坏絮，自以为吉宅也。行不敢离缝际，动不敢出裈裆，自以为得绳墨也。饥则啮人，自以为无穷食也。然炎丘火流，焦邑灭都，群虱死于裈中而不能出。汝君子之处区内，亦何异夫虱之处裈中乎？悲夫！而乃自以为远祸近幅，坚无穷也。亦观夫阳乌游于尘外，而鹪鹩戏于蓬艾，小大固不相及，汝又何以为若君子闻于余乎？</p><p>“且近者，夏丧于商，周播之刘，耿薄为墟，丰、镐成丘。至人未一顾，而世代相酬。厥居未定，他人已有。汝之茅土，谁将与久？是以至人不处而居，不修而治，日月为正，阴阳为期，岂吝情乎世，系累于一时，乘东云，驾西风，与阴守雌，据阳为雄。志得欲从，物莫之穷。又何不能自达而畏夫世笑哉？</p><p>“昔者天地开辟，万物并生。大者恬其性，细者静其形。阴藏其气，阳发其精，害无所避，利无所争。放之不失，收之不盈；亡不为夭，存不为寿。福无所得，祸无所咎；各从其命，以度相守。明者不以智胜，暗者不以愚败，弱者不以迫畏，强者不以力尽。盖无君而庶物定，无臣而万事理，保身修性，不违其纪。惟兹若然，故能长久。今汝造音以乱声，作色以诡形，外易其貌，内隐其情。怀欲以求多，诈伪以要名；君立而虐兴，臣设而贼生。坐制礼法，束缚下民。欺愚诳拙，藏智自神。强者睽视而凌暴，弱者憔悴而事人。假廉而成贪，内险而外仁，罪至不悔过，幸遇则自矜。驰此以奏除，故循滞而不振。</p><p>“夫无贵则贱者不怨，无富则贫者不争，各足于身而无所求也。恩泽无所归，则死败无所仇。奇声不作，则耳不易听；淫色不显，则目不改视。耳目不相易改，则无以乱其神矣。此先世之所至止也。今汝尊贤以相高，竞能以相尚，争势以相君，宠贵以相加，趋天下以趣之，此所以上下相残也。竭天地万物之至，以奉声色无穷之欲，此非所以养百姓也。于是惧民之知其然，故重赏以喜之，严刑以威之。财匮而赏不供，刑尽而罚不行，乃始有亡国、戮君、溃败之祸。此非汝君子之为乎？汝君子之礼法，诚天下残贼、乱危、死亡之术耳！而乃目以为美行不易之道，不亦过乎！</p><p>“今吾乃飘飖于天地之外，与造化为友，朝飧汤谷，夕饮西海，将变化迁易，与道周始。此之于万物，岂不厚哉！故不通于自然者，不足以言道；暗于昭昭者不足与达明，子之谓也。”</p><p>先生既申若言，天下之喜奇者异之，慷忾者高之。其不知其体，不见其情，猜耳其道，虚伪之名。莫识其真，弗达其情，虽异而高之，与向之非怪者，蔑如也。至人者，不知乃贵，不见乃神。神贵之道存乎内，而万物运于天外矣。故天下终而不知其用也。</p><p>逌乎有宋，扶摇之野。有隐士焉，见之而喜，自以为均志同行也。曰：“善哉！吾得之见而舒愤也。上古质朴纯厚之道已废，而末枝遗华并兴。豺虎贪虐，群物无辜，以害为利，殒性亡驱。吾不忍见也，故去而处兹。人不可与为俦，不若与木石为邻。安期逃乎蓬山，用李潜乎丹水，鲍焦立以枯槁，莱维去而逌死。亦由兹夫！吾将抗志显高，遂终于斯。禽生而兽死，埋形而遗骨，不复返余之生乎！夫志均者相求，好合者齐颜，与夫子同之。”</p><p>于是，先生乃舒虹霓以蕃尘，倾雪盖以蔽明，倚瑶厢而徘徊，总众辔而安行，顾而谓之曰：“泰初真人，唯大之根。专气一志，万物以存。退不见后，进不睹先，发西北而造制，启东南以为门。微道德以久娱，跨天地而处尊。夫然成吾体也。是以不避物而处，所赌则宁；不以物为累，所逌则成。彷徉是以舒其意，浮腾足以逞其情。故至人无宅，天地为客；至人无主，天地为所；至人无事，天地为故。无是非之别，无善恶之异。故天下被其泽，而万物所以炽也。若夫恶彼而好我，自是而非人，忿激以争求，贵志而贱身，伊禽生而兽死，尚何显而获荣？悲夫！子之用心也！薄安利以忘生，要求名以丧体，诚与彼其无诡，何枯槁而逌死？子之所好，何足言哉？吾将去子矣。”乃扬眉而荡目，振袖而抚裳，令缓辔而纵策，遂风起而云翔。彼人者瞻之而垂泣，自痛其志；衣草木之皮，伏于岩石之下，惧不终夕而死。</p><p>先生过神宫而息，漱吾泉而行，回乎逌而游览焉，见薪于阜者，叹曰：“汝将焉以是终乎哉？”</p><p>薪者曰：“是终我乎？不以是终我乎？且圣人无怀，何其哀？盛衰变化，常不于兹？藏器于身，伏以俟时，孙刖足以擒庞，睢折胁而乃休，百里困而相嬴，牙既老而弼周。既颠倒而更来兮，固先穷而后收。秦破六国，兼并其地，夷灭诸侯，南面称帝。姱盛色，崇靡丽。凿南山以为阙，表东海以为门，门万室而不绝，图无穷而永存。美宫室而盛帷□，击钟鼓而扬其章。广苑囿而深池沼，兴渭北而建咸阳。骊木曾未及成林，而荆棘已丛乎阿房。时代存而迭处，故先得而后亡。山东之徒虏，遂起而王天下。由此视之，穷达讵可知耶？且圣人以道德为心，不以富贵为志；以无为用，不以人物为事。尊显不加重，贫贱不自轻，失不自以为辱，得不自以为荣。木根挺而枝远，叶繁茂而华零。无穷之死，犹一朝之生。身之多少，又何足营？”</p><p>因叹曰而歌曰：</p><p>“日没不周方，月出丹渊中。</p><p>阳精蔽不见，阴光大为雄。</p><p>亭亭在须臾，厌厌将复东。</p><p>离合云雾兮，往来如飘风。</p><p>富贵俛仰间，贫贱何必终？</p><p>留侯起亡虏，威武赫夷荒。</p><p>召平封东陵，一旦为布衣。</p><p>枝叶托根柢，死生同盛衰。</p><p>得志从命生，失势与时颓。</p><p>寒暑代征迈，变化更相推。</p><p>祸福无常主，何忧身无归？</p><p>推兹由斯理，负薪又何哀？”</p><p>先生闻之，笑曰：“虽不及大，庶免小也。”乃歌曰：“天地解兮六和开，星辰霄兮日月颓，我腾而上将何怀？衣弗袭而服美，佩弗饰而自章，上下徘徊兮谁识吾常？”遂去而遐浮，肆云轝，兴气盖，徜徉回翔兮漭漾之外。建长星以为旗兮，击雷霆之康盖。开不周而出车兮，出九野之夷泰。坐中州而一顾兮，望崇山而回迈。端余节而飞旃兮，纵心虑乎荒裔，释前者而弗修兮，驰蒙间而远逌。弃世务之众为兮，何细事之足赖？虚形体而轻举兮，精微妙而神丰。命夷羿使宽日兮，召忻来使缓风。攀扶桑之长枝兮，登扶摇之隆崇。跃潜飘之冥昧兮。洗光曜之昭明。遗衣裳而弗服兮，服云气而遂行。朝造驾乎汤谷兮，夕息马乎长泉。时崦嵫而易气兮，挥若华以照冥。左朱阳以举麾兮，右玄阴以建旗，变容饰而改度，遂腾窃以修征。</p><p>阴阳更而代迈，四时奔而相逌，惟仙化之倏忽兮，心不乐乎久留。惊风奋而遗乐兮，虽云起而忘忧，忽电消而神逌兮，历寥廓而遐游。佩日月以舒光兮，登徜徉而上浮，压前进于彼逌道兮，将步足乎虚州。扫紫宫而陈席兮，坐帝室而忽会酬。萃众音而奏乐兮，声惊渺而悠悠。五帝舞而再属兮，六神歌而代周。乐啾啾肃肃，洞心达神，超遥茫茫，心往而忘返，虑大而志矜。</p><p>“粤大人微而弗复兮，扬云气而上陈。召大幽之玉女兮，接上王之美人。体云气之逌畅兮，服太清之淑贞。合欢情而微授兮，先艳溢其若神。华兹烨以俱发兮，采色焕其并振。倾玄麾而垂鬓兮，曜红颜而自新。时暧叇而将逝兮，风飘飖而振衣。云气解而雾离兮，霭奔散而永归。心惝惘而遥思兮，眇回目而弗晞。</p><p>“扬清风以为旟兮，翼旋轸而反衍。腾炎阳而出疆兮，命祝融而使遣。驱玄冥以摄坚兮，蓐收秉而先戈。勾芒奉毂，浮惊朝霞，寥廓茫茫而靡都兮，邈无俦而独立。倚瑶厢而一顾兮，哀下土之憔悴。分是非以为行兮，又何足与比类？霓旌飘兮云旗蔼，乐游兮出天外。”</p><p>大人先生披发飞鬓，衣方离之衣，绕绂阳之带。含奇芝，嚼甘华，吸浮雾，餐霄霞，兴朝云，飏春风。奋乎太极之东，游乎昆仑之西，遗辔颓策，流盼乎唐、虞之都。惘然而思，怅尔若忘，慨然而叹曰：</p><p>“呜呼！时不若岁，岁不若天，天不若道，道不若神。神者，自然之根也。彼勾勾者自以为贵夫世矣，而恶知夫世之贱乎兹哉？故与世争贵，贵不足尊；与世争富，富不足先。必超世而绝群，遗俗而独往，登乎太始之前，览乎忽漠之初，虑周流于无外，志浩荡而自舒，飘飖于四运，翻翱翔乎八隅。欲从而彷佛，洸漾而靡拘，细行不足以为毁，圣贤不足以为誉。变化移易，与神明扶。廓无外以为宅，周宇宙以为庐，强八维而处安，据制物以永居。夫如是，则可谓富贵矣。是故不与尧、舜齐德，不与汤、武并功，王、许不足以为匹，杨、丘岂能与比纵？天地且不能越其寿，广成子曾何足与并容？激八风以扬声，蹑元吉之高踪，被九天以开除兮，来云气以驭飞龙，专上下以制统兮，殊古今而靡同。夫世之名利，胡足以累之哉？故提齐而踧楚，掣赵而蹈秦，不满一朝而天下无人，东西南北莫之与邻。悲夫！子之修饰，以余观之，将焉存乎于兹？”</p><p>先生乃去之，纷泱莽，轨汤洋，流衍溢，历度重渊，跨青天，顾而逌览焉。则有逍遥以永年，无存忽合，散而上臻。霍分离荡，漾漾洋洋，飙涌云浮，达于摇光。直驰骛乎太初之中，而休息乎无为之宫。太初何如？无后无先。莫究其极，谁识其根。邈渺绵绵，乃反复乎大道之所存。莫畅其究，谁晓其根。辟九灵而求索，曾何足以自隆？登其万天而通观，浴太始之和风。漂逍遥以远游，遵大路之无穷。遣太乙而弗使，陵天地而径行。超蒙鸿而远迹，左荡莽而无涯，右幽悠而无方，上遥听而无声，下修视而无章。施无有而宅神，永太清乎敖翔。</p><p>崔魏高山勃玄云，朔风横厉白雪纷，积水若陵寒伤人。阴阳失位日月颓，地坼石裂林木摧，火冷阳凝寒伤怀。阳和微弱隆阴竭，海冻不流绵絮折，呼吸不通寒伤裂。气并代动变如神，寒倡热随害伤人。熙与真人怀太清，精神专一用意平，寒暑勿伤莫不惊，忧患靡由素气宁。浮雾凌天恣所经，往来微妙路无倾，好乐非世又何争。人且皆死我独生。</p><p>真人游，驾八龙，曜日月，载云旗。徘徊逌，乐所之。真人游，太阶夷，□原辟，天地开。雨蒙蒙、风浑浑。登黄山，出栖迟。江河清，洛无埃，云气消，真人来，惟乐哉！时世易，好乐颓，真人去，与天回。反未央，延年寿，独敖世。望我□，何时反？超漫漫，路日远。</p><p>先生从此去矣，天下莫知其所终极。盖陵天地而与浮明遨游无始终，自然之至真也。鸲鹆不逾济，貉不度汶，世之常人，亦由此矣。曾不通区域，又况四海之表、天地之外哉！若先生者，以天地为卵耳。如小物细人欲论其长短，议其是非，岂不哀也哉！</p><h1 class=pgc-h-arrow-right>136.艳</h1><p>魏晋：曹操</p><p>云行雨步，超越九江之皋。</p><p>临观异同，心意怀犹豫，不知当复何从？</p><p>经过至我碣石，心惆怅我东海。</p><h1 class=pgc-h-arrow-right>137.饮酒·其九</h1><p>魏晋：陶渊明</p><p>清晨闻叩门，倒裳往自开。</p><p>问子为谁与？田父有好怀。</p><p>壶浆远见候，疑我与时乖。</p><p>褴缕茅檐下，未足为高栖。</p><p>一世皆尚同，愿君汩其泥。</p><p>深感父老言，禀气寡所谐。</p><p>纡辔诚可学，违己讵非迷。</p><p>且共欢此饮，吾驾不可回。</p><h1 class=pgc-h-arrow-right>138.胡笳十八拍</h1><p>魏晋：蔡琰</p><p>我生之初尚无为，我生之后汉祚衰。天不仁兮降乱离，地不仁兮使我逢此时。干戈日寻兮道路危，民卒流亡兮共哀悲。烟尘蔽野兮胡虏盛，志意乖兮节义亏。对殊俗兮非我宜，遭恶辱兮当告谁？笳一会兮琴一拍，心愤怨兮无人知。戎羯逼我兮为室家，将我行兮向天涯。云山万重兮归路遐，疾风千里兮杨尘沙。人多暴猛兮如虺蛇，控弦被甲兮为骄奢。两拍张弦兮弦欲绝，志摧心折兮自悲嗟。越汉国兮入胡城，亡家失身兮不如无生。毡裘为裳兮骨肉震惊，羯膻为味兮枉遏我情。鼙鼓喧兮从夜达明，胡风浩浩兮暗塞营。伤今感昔兮三拍成，衔悲畜恨兮何时平。无日无夜兮不思我乡土，禀气含生兮莫过我最苦。天灾国乱兮人无主，唯我薄命兮没戎虏。殊俗心异兮身难处，嗜欲不同兮谁可与语！寻思涉历兮多艰阻，四拍成兮益凄楚。雁南征兮欲寄边声，雁北归兮为得汉音。雁飞高兮邈难寻，空断肠兮思喑喑。攒眉向月兮抚雅琴，五拍泠泠兮意弥深。冰霜凛凛兮身苦寒，饥对肉酪兮不能餐。夜闻陇水兮声呜咽，朝见长城兮路杳漫。追思往日兮行李难，六拍悲来兮欲罢弹。日暮风悲兮边声四起，不知愁心兮说向谁是！原野萧条兮烽戍万里，俗贱老弱兮少壮为美。逐有水草兮安家葺垒，牛羊满野兮聚如蜂蚁。草尽水竭兮羊马皆徒，七拍流恨兮恶居于此。为天有眼兮何不见我独漂流？为神有灵兮何事处我天南海北头？我不负天兮天何配我殊匹？我不负神匹神何殛我越荒州？制兹八拍兮拟排忧，何知曲成兮心转愁。天无涯兮地无边，我心愁兮亦复然。人生倏忽兮如白驹之过隙，然不得欢乐兮当我之盛年。怨兮欲问天，天苍苍兮上无缘。举头仰望兮空云烟，九拍怀情兮谁与传？城头烽火不曾灭，疆场征战何时歇？杀气朝朝冲塞门，胡风夜夜吹边月。故乡隔兮音尘绝，哭无声兮气将咽。一生辛苦兮缘别离，十拍悲深兮泪成血。我非贪生而恶死，不能捐身兮心有以。生仍冀得兮归桑梓，死当埋骨兮长已矣。日居月诸兮在戎垒，胡人宠我兮有二子。鞠之育之兮不羞耻，愍之念之兮生长边鄙。十有一拍兮因兹起，哀响缠绵兮彻心髓。东风应律兮暖气多，知是汉家天子兮布阳和。羌胡蹈舞兮共讴歌，两国交欢兮罢兵戈。忽遇汉使兮称近诏，遗千金兮赎妾身。喜得生还兮逢圣君，嗟别稚子兮会无因。十有二拍兮哀乐均，去住两情兮难具陈。不谓残生兮却得旋归，抚抱胡儿兮泣下沾衣。汉使迎我兮四牡肥肥，胡儿号兮谁得知？与我生死兮逢此时，愁为子兮日无光辉，焉得羽翼兮将汝归。一步一远兮足难移，魂消影绝兮恩爱遗。十有三拍兮弦急调悲，肝肠搅刺兮人莫我知。身归国兮儿莫之随，心悬悬兮长如饥。四时万物兮有盛衰，唯我愁苦兮不暂移。山高地阔兮见汝无期，更深夜阑兮梦汝来斯。梦中执手兮一喜一悲，觉后痛吾心兮无休歇时。十有四拍兮涕泪交垂，河水东流兮心是思。十五拍兮节调促，气填胸兮谁识曲？处穹庐兮偶殊俗。愿得归来兮天从欲，再还汉国兮欢心足。心有怀兮愁转深，日月无私兮曾不照临。子母分离兮意难任，同天隔越兮如商参，生死不相知兮何处寻！十六拍兮思茫茫，我与儿兮各一方。日东月西兮徒相望，不得相随兮空断肠。对萱草兮忧不忘，弹鸣琴兮情何伤！今别子兮归故乡，旧怨平兮新怨长！泣血仰头兮诉苍苍，胡为生兮独罹此殃！十七拍兮心鼻酸，关山阻修兮独行路难。去时怀土兮心无绪，来时别儿兮思漫漫。塞上黄蒿兮枝枯叶干，沙场白骨兮刀痕箭瘢。风霜凛凛兮春夏寒，人马饥荒兮筋力单。岂知重得兮入长安，叹息欲绝兮泪阑干。胡笳本自出胡中，缘琴翻出音律同。十八拍兮曲虽终，响有余兮思无穷。是知丝竹微妙兮均造化之功，哀乐各随人心兮有变则通。胡与汉兮异域殊风，天与地隔兮子西母东。苦我怨气兮浩于长空，六合虽广兮受之不容！</p><h1 class=pgc-h-arrow-right>139.临高台</h1><p>魏晋：曹丕</p><p>临台行高。高以轩。下有水。清且寒。中有黄鹄往且翻。行为臣。当尽忠。愿令皇帝陛下三千岁。宜居此宫。鹄欲南游。雌不能随。我欲躬衔汝。口噤不能开。我欲负之。毛衣摧颓。五里一顾。六里徘徊。</p><h1 class=pgc-h-arrow-right>140.杂诗 其一</h1><p>魏晋：陶渊明</p><p>人生无根蒂，飘如陌上尘。分散逐风转，此已非常身。落地为兄弟，何必骨肉亲！得欢当作乐，斗酒聚比邻。盛年不重来，一日难再晨。及时当勉励，岁月不待人。</p><div class=pgc-img><img alt="读诗｜《魏晋诗歌300首》全集 （101—150篇）有美一人，婉如清扬" onerror=errorimg.call(this); src=https://p9.pstatp.com/large/pgc-image/d9dcd3b65a514782889836a657edcc2d><p class=pgc-img-caption></p></div><h1 class=pgc-h-arrow-right>141.气出唱</h1><p>魏晋：曹操</p><p>游君山，甚为真。</p><p>磪䃬砟硌，尔自为神。</p><p>乃到王母台，金阶玉为堂，芝草生殿旁。</p><p>东西厢，客满堂。</p><p>主人当行觞，坐者长寿遽何央。</p><p>长乐甫始宜孙子。</p><p>常愿主人增年，与天相守。</p><h1 class=pgc-h-arrow-right>142.归园田居 其一</h1><p>魏晋：陶渊明</p><p>少无适俗韵，性本爱丘山。</p><p>误落尘网中，一去三十年。(误落 一作：误入)</p><p>羁鸟恋旧林，池鱼思故渊。</p><p>开荒南野际，守拙归园田。</p><p>方宅十余亩，草屋八九间。</p><p>榆柳荫后檐，桃李罗堂前。</p><p>暧暧远人村，依依墟里烟。</p><p>狗吠深巷中，鸡鸣桑树颠。(颠 通 巅)</p><p>户庭无尘杂，虚室有余闲。</p><p>久在樊笼里，复得返自然。</p><h1 class=pgc-h-arrow-right>143.琴赋</h1><p>魏晋：嵇康</p><p>余少好音声，长而玩之。以为物有盛衰，而此无变；滋味有厌，而此不倦。可以导养神气，宣和情志。处穷独而不闷者，莫近于音声也。是故复之而不足，则吟咏以肆志；吟咏之不足，则寄言以广意。然八音之器，歌舞之象，历世才士，并为之赋颂。其体制风流，莫不相袭。称其才干，则以危苦为上；赋其声音，则以悲哀为主；美其感化，则以垂涕为贵。丽则丽矣，然未尽其理也。推其所由，似原不解音声；览其旨趣，亦未达礼乐之情也。众器之中，琴德最优。故缀叙所怀，以为之赋。</p><p>其辞曰：</p><p>惟椅梧之所生兮，托峻岳之崇冈。披重壤以诞载兮，参辰极而高骧。含天地之醇和兮，吸日月之休光。郁纷纭以独茂兮。飞英蕤于昊苍。夕纳景于吁虞渊兮，旦晞干于九阳。经千载以待价兮，寂神跱而永康。且其山川形势，则盘纡隐深，磪嵬岑嵓。亘岭巉岩，岞崿岖崟。丹崖崄巇，青壁万寻。若乃重𪩘增起，偃蹇云覆。邈隆崇以极壮，崛巍巍而特秀。蒸灵液以播云，据神渊而吐溜。尔乃颠波奔突，狂赴争流。触岩抵隈，郁怒彪休。汹涌腾薄，奋沫扬涛。瀄汩澎湃，蜿蟺相纠。放肆大川，济乎中州。安回徐迈，寂尔长浮。澹乎洋洋，萦抱山丘。详观其区土之所产毓，奥宇之所宝殖，珍怪琅玕，瑶瑾翕赩，丛集累积，奂衍于其侧。若乃春兰被其东，沙棠殖其西。涓子宅其阳，玉醴涌其前。玄云荫其上，翔鸾集其巅。清露润其肤，惠风流其间。竦肃肃以静谧，密微微其清闲。夫所以经营其左右者，固以自然神丽，而足思愿爱乐矣。</p><p>于是遁世之士，荣期绮季之畴，乃相与登飞梁，越幽壑，援琼枝，陟峻崿，以游乎其下。周旋永望，邈若凌飞，邪睨昆仑，俯阚海湄。指苍梧之迢递，临回江之威夷。悟时俗之多累，仰箕山之余辉。羡斯岳之弘敞，心慷慨以忘归。情舒放而远览，接轩辕之遗音。慕老童于騩隅，钦泰容之高吟。顾兹梧而兴虑，思假物以托心。乃斫孙枝，准量所任。至人摅思，制为雅琴。乃使离子督墨，匠石奋斤，夔襄荐法，般倕骋神。锼会裛厕，朗密调均。华绘雕琢，布藻垂文。错以犀象，籍以翠绿。弦以园客之丝，徽以钟山之玉。爰有龙凤之象，古人之形。伯牙挥手，钟期听声。华容灼爚，发采扬明，何其丽也！伶伦比律，田连操张。进御君子，新声憀亮，何其伟也！</p><p>及其初调，则角羽俱起，宫征相证，参发并趣，上下累应。踸踔磥硌，美声将兴，固以和昶而足耽矣。尔乃理正声，奏妙曲，扬白雪，发清角。纷淋浪以流离，奂淫衍而优渥。粲奕奕而高逝，驰岌岌以相属。沛腾遌而竞趣，翕韡晔而繁缛。状若崇山，又象流波。浩兮汤汤，郁兮峨峨。怫烦冤，纡余婆娑。陵纵播逸，霍濩纷葩。检容授节，应变合度。兢名擅业，安轨徐步。洋洋习习，声烈遐布。含显媚以送终，飘余响乎泰素。</p><p>若乃高轩飞观，广夏闲房，冬夜肃清，朗月垂光，新衣翠粲，缨徽流芳。于是器冷弦调，心闲手敏。触Ⱨ如志，唯意所拟。初涉渌水，中奏清征。雅昶唐尧，终咏微子。宽明弘润，优游躇跱。拊弦安歌，新声代起。歌曰：“凌扶摇兮憩瀛洲，要列子兮为好仇。餐沆瀣兮带朝霞，眇翩翩兮薄天游。齐万物兮超自得，委性命兮任去留。激清响以赴会，何弦歌之绸缪。”于是曲引向阑，众音将歇，改韵易调，奇弄乃发。扬和颜，攘皓腕。飞纤指以驰骛，纷（涩去掉三点水加单人旁）譶以流漫。或徘徊顾慕，拥郁抑按，盘桓毓养，从容秘玩。闼尔奋逸，风骇云乱。牢落凌厉，布濩半散。丰融披离，斐韡奂烂。英声发越，采采粲粲。或间声错糅，状若诡赴。双美并进，骈驰翼驱。初若将乖，后卒同趣。或曲而不屈，直而不倨。或相凌而不乱，或相离而不殊。时劫掎以慷慨，或怨㜘而踌躇。忽飘飖以轻迈，乍留联而扶疏。或参谭繁促，复叠攒仄。纵横骆驿，奔遁相逼。拊嗟累赞，间不容息。瑰艳奇伟，殚不可识。若乃闲舒都雅，洪纤有宜。清和条昶，案衍陆离。穆温柔以怡怿，婉顺叙而委蛇。或乘险投会，邀隙趋危。譻若离鹍鸣清池，翼若游鸿翔层崖。纷文斐尾，慊縿离𫄥。微风余音，靡靡猗猗。或搂批攦捋，缥缭潎冽。轻行浮弹，明婳慧。疾而不速，留而不滞。翩绵飘邈，微音迅逝。远而听之，若鸾凤和鸣戏云中；迫而察之，若众葩敷荣曜春风。既丰赡以多姿，又善始而令终。嗟姣妙以弘丽，何变态之无穷！</p><p>若夫三春之初，丽服以时。乃携友生，以遨以嬉。涉兰圃，登重基，背长林，翳华芝，临清流，赋新诗。嘉鱼龙之逸豫，乐百卉之荣滋。理重华之遗操，慨远慕而长思。</p><p>若乃华堂曲宴，密友近宾，兰肴兼御，旨酒清醇。进南荆，发西秦，绍陵阳，度巴人。变用杂而并起，竦众听而骇神。料殊功而比操，岂笙籥之能伦？</p><p>若次其曲引所宜，则广陵止息，东武太山。飞龙鹿鸣，鹍鸡游弦。更唱迭奏，声若自然。流楚窈窕，惩躁雪烦。下逮谣俗，蔡氏五曲，王昭楚妃，千里别鹤。犹有一切，承间簉乏，亦有可观者焉。</p><p>然非夫旷远者，不能与之嬉游；非夫渊静者，不能与之闲止；非夫放达者，不能与之无（希去布加厷）；非夫至精者，不能与之析理也。若论其体势，详其风声，器和故响逸，张急故声清，间辽故音庳，弦长故徽鸣。性洁静以端理，含至德之和平。诚可以感荡心志，而发泄幽情矣！是故怀戚者闻之，莫不憯懔惨凄，愀怆伤心，含哀懊咿，不能自禁。其康乐者闻之，则欨愉欢释，抃舞踊溢，留连澜漫，嗢噱终日。若和平者听之，则怡养悦愉，淑穆玄真，恬虚乐古，弃事遗身。是以伯夷以之廉，颜回以之仁，比干以之忠，尾生以之信，惠施以之辩给，万石以之讷慎。其余触类而长，所致非一，同归殊途。或文或质，总中和以统物，咸日用而不失。其感人动物，盖亦弘矣。</p><p>于时也，金石寝声，匏竹屏气，王豹辍讴，狄牙丧味。天吴踊跃于重渊，王乔披云而下坠。舞鸑鷟于庭阶，游女飘焉而来萃。感天地以致和，况蚑行之众类。嘉斯器之懿茂，咏兹文以自慰。永服御而不厌，信古今之所贵。</p><p>乱曰：愔愔琴德，不可测兮；体清心远，邈难极兮；良质美手，遇今世兮；纷纶翕响，冠众艺兮；识音者希，孰能珍兮；能尽雅琴，唯至人兮！</p><h1 class=pgc-h-arrow-right>144.燕歌行</h1><p>魏晋：曹丕</p><p>别日何易会日难。山川悠远路漫漫。郁陶思君未敢言。寄书浮云往不还。涕零雨面毁形颜。谁能怀忧独不叹。耿耿伏枕不能眠。披衣出户步东西。展诗清歌聊自宽。乐往哀来摧心肝。悲风清厉秋气寒。罗帷徐动经秦轩。仰戴星月观云间。飞鸟晨鸣。声气可怜。留连怀顾不自存。</p><h1 class=pgc-h-arrow-right>145.燕歌行</h1><p>魏晋：曹丕</p><p>秋风萧瑟天气凉，草木摇落露为霜，群燕辞归鹄南翔。</p><p>念君客游思断肠，慊慊思归恋故乡，君何淹留寄他方？</p><p>贱妾茕茕守空房，忧来思君不敢忘，不觉泪下沾衣裳。</p><p>援琴鸣弦发清商，短歌微吟不能长。</p><p>明月皎皎照我床，星汉西流夜未央。</p><p>牵牛织女遥相望，尔独何辜限河梁。</p><h1 class=pgc-h-arrow-right>146.饮酒·十八</h1><p>魏晋：陶渊明</p><p>子云性嗜酒，家贫无由得，</p><p>时赖好事人，载醪祛所惑。</p><p>觞来为之尽，是咨无不塞。</p><p>有时不肯言，岂不在伐国。</p><p>仁者用其心，何尝失显默。</p><h1 class=pgc-h-arrow-right>147.悼亡诗</h1><p>魏晋：潘岳</p><p>荏苒冬春谢，寒暑忽流易。之子归穷泉，重壤永幽隔。私怀谁克从？淹留亦何益。黾勉恭朝命，回心反初役。望庐思其人，入室想所历。帏屏无仿佛，翰墨有余迹。流芳未及歇，遗挂犹在壁。怅恍如或存，回遑忡惊惕。如彼翰林鸟，双栖一朝只。如彼游川鱼，比目中路析。春风缘隙来，晨溜承檐滴。寝息何时忘，沉忧日盈积。庶几有时衰，庄缶犹可击。</p><h1 class=pgc-h-arrow-right>148.岁暮和张常侍</h1><p>魏晋：陶渊明</p><p>市朝凄旧人，骤骥感悲泉。</p><p>明旦非今日，岁暮余何言！</p><p>素颜敛光润，白发一己繁。</p><p>阔哉秦穆谈，旅力岂未愆！</p><p>向夕长风起，寒云没西山。</p><p>洌洌气遂严，纷纷飞鸟还。</p><p>民生鲜长在，矧伊愁苦缠。</p><p>屡阙清酤至，无以乐当年。</p><p>穷通靡攸虑，憔悴由化迁。</p><p>抚己有深怀，履运增慨然。</p><h1 class=pgc-h-arrow-right>149.咏贫士 其四</h1><p>魏晋：陶渊明</p><p>安贫守贱者，自古有黔娄。好爵吾不荣，厚馈吾不酬。一旦寿命尽，弊服仍不周。岂不知其极，非道故无忧。从来将千载，未复见斯俦。朝与仁义生，夕死复何求。</p><h1 class=pgc-h-arrow-right>150.气出唱</h1><p>魏晋：曹操</p><p>驾六龙，乘风而行。行四海，路下之八邦。历登高山临溪谷，乘云而行。行四海外，东到泰山。仙人玉女，下来翱游。骖驾六龙饮玉浆。河水尽，不东流。解愁腹，饮玉浆。奉持行，东到蓬莱山，上至天之门。玉阙下，引见得入，赤松相对，四面顾望，视正焜煌。开玉心正兴，其气百道至。传告无穷闭其口，但当爱气寿万年。东到海，与天连。神仙之道，出窈入冥，常当专之。心恬澹，无所愒。欲闭门坐自守，天与期气。愿得神之人，乘驾云车，骖驾白鹿，上到天之门，来赐神之药。跪受之，敬神齐。当如此，道自来。</p><div class=pgc-img><img alt="读诗｜《魏晋诗歌300首》全集 （101—150篇）有美一人，婉如清扬" onerror=errorimg.call(this); src=https://p3.pstatp.com/large/pgc-image/c4ddfe7150e244c5b35f17719ea163b7><p class=pgc-img-caption></p></div></div><div class="post-meta meta-tags"><ul class=clearfix><li><a>'读诗','魏晋','诗歌'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>