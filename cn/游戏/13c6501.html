<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋词 2771卷》（966—984卷） 薛梦桂 潘希白 文及翁 林自然 | 极客快訊</title><meta property="og:title" content="《全宋词 2771卷》（966—984卷） 薛梦桂 潘希白 文及翁 林自然 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/1fecc032daf442759592966850caef9a"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/13c6501.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/13c6501.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/13c6501.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/13c6501.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/13c6501.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/13c6501.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/13c6501.html><link rel=canonical href=https://geekbank.cf/tw/%e6%b8%b8%e6%88%8f/13c6501.html><meta property="article:published_time" content="2020-10-29T20:46:21+08:00"><meta property="article:modified_time" content="2020-10-29T20:46:21+08:00"><meta name=Keywords content><meta name=description content="《全宋词 2771卷》（966—984卷） 薛梦桂 潘希白 文及翁 林自然"><meta name=author content="极客快訊"><meta property="og:url" content="/cn/%E6%B8%B8%E6%88%8F/13c6501.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋词 2771卷》（966—984卷） 薛梦桂 潘希白 文及翁 林自然</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>词，诗歌的一种。因是合乐的歌词，故又称曲子词、乐府、乐章、长短句、诗余、琴趣等。始于隋，定型于中晚唐，盛于宋。</strong></p><p><strong>《全宋词》由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</strong></p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/1fecc032daf442759592966850caef9a></div><h1><strong>宋词总集。</strong></h1><p><strong>宋人词集的编纂，宋代本朝就开始了。</strong></p><p><strong>在北宋，词虽然已经形成了一种独立的文体，但似乎还没有被普遍承认为“正统”文学，所以北宋人的词一般不收入文集。</strong></p><p><strong>宋人词集丛刻﹐宋代有长沙书坊的《百家词》（今佚）、闽刻《琴趣外编》（今存五种）、《六十家词》（今佚）等。</strong></p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/ad8bfba8e00343d1b0c0ef89bf9445fb></div><p><strong>明末毛晋汲古阁刊《宋名家词》六集六十一家，为宋以后大规模刊刻词集之始，其书流传最广。</strong></p><p><strong>其后﹐清代侯文灿刻有《十名家词集》﹐秦恩复刻有《词学丛书》。晚清刊刻词集之风更盛﹐规模也更大。王鹏运刻有《四印斋所刻词》及《宋元三十一家词》﹐江标刻有《宋元名家词》﹐吴重熹刻有《山左人词》﹐吴昌绶刻有《双照楼景刊宋元本词》﹐朱祖谋刻有《彊村丛书》﹐陶湘刻有《续刊景宋金元明本词》。1931年﹐赵万里又补诸家丛刻之遗﹐编成《校辑宋金元人词》73卷﹐搜采校订﹐水平超过前人。嗣后周泳先有《唐宋金元词钩沉》﹐较之赵辑﹐又多出不少新的资料。但诸家所刻﹐于孤篇断句概置不录﹐不足以探求一代词作的全貌。</strong></p><p><strong>唐圭璋在综合诸家辑刻的基础上﹐广泛搜采﹐凡宋人文集中所附﹑宋人词选中所选﹑宋人笔记中所载词作﹐俱一并采录﹐更旁求类书﹑方志﹑金石﹑题跋﹑花木谱等诸书中所载之词﹐统汇于一处﹐编为《全宋词》。1940年由商务印书馆在长沙出版线装本。中华人民共和国成立后﹐编者对此书进行重编﹐并经王仲闻订补加工﹐1965年由中华书局重印出版。新版《全宋词》在材料和体例方面较旧版均有很大提高﹕以善本代替从前的底本﹐增补词人 240余家﹐词作1400余首；删去可以考得的唐五代、金元明词人词作；重新考订词人行实和改写小传；在体例上调整旧版以“帝王”﹑“宗室”等分类的编排方式﹐改为按词人年代先后排列。全书共计辑两宋词人1330余家﹐词作约 20000首，引用书目达530余种。近年来﹐编者又续作修订补正﹐写成《订补续记》﹐附于1979年重印本卷末。</strong></p><p><strong>此书收录齐备﹐考订也比较精审﹐改正了不少前人的承谬踵误之处﹐为研究宋词的重要参考书。</strong></p><p><strong>此书新版问世后﹐今人孔凡礼又从明抄本《诗渊》及其他书中辑录遗佚﹐编为《全宋词补辑》﹐收录作家140余人(其中41人﹐已见《全宋词》)﹐词作430余首﹐1981年由中华书局出版。</strong></p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/4e00d941a7ce46b8a8089e6ef12d8463></div><h1><strong>目录：</strong></h1><h1>卷966陈允平</h1><h1>卷967胡仲弓</h1><h1>卷968施岳</h1><h1>卷969薛梦桂</h1><h1>卷970潘希白</h1><h1>卷971文及翁</h1><h1>卷972李珏</h1><h1>卷973钟过</h1><h1>卷974谭方平</h1><h1>卷975马廷鸾</h1><h1>卷976李仁本</h1><h1>卷977谢枋得</h1><h1>卷978莫起炎</h1><h1>卷979牟{山献}</h1><h1>卷980徐理</h1><h1>卷981吴季子</h1><h1>卷982何梦桂</h1><h1>卷983赵必岊</h1><h1>卷984林自然</h1><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/7415a9c575e14dc9a68f43e640b3d968></div><h1>陈允平</h1><p>解蹀躞</p><p>岸柳飘残黄叶，尚学纤腰舞。谢他终日，亭前伴羁旅。无奈历历寒蝉，为谁唤老西风，伴人吟苦。</p><p>闷无绪。记得芙蓉江上，萧娘旧相遇。如今憔悴，黄花惯风雨。把酒东望家山，醉来一枕闲窗，梦随秋去。</p><p>蕙兰芳引</p><p>虹雨乍收，楚天霁、乱飞秋鹜。渐草色衰残，墙外土花暗绿。故山鹤怨，流水自、菊篱茅屋。日暮诗吟就，淡墨闲题修竹。</p><p>更忆飘蓬，霜绨风葛，几度凉燠。叹归去来兮，何日甬东一曲。黄芦满望，白云在目。但月明长夜，伴人清独。</p><p>六么令</p><p>授衣时节，犹未定寒燠。长空雨收云霁，湛碧秋容沐。还是鲈肥蟹美，橡栗村村熟。不堪追逐。龙山梦远，惆怅田园自黄菊。</p><p>醉中还念倦旅，触景伤心目。羞破帽、把茱萸，更忆尊前玉。愁立梧桐影下，月转回廓曲。归期将卜，西风吹雁，懒寄斜封但相嘱。</p><p>红林檎近</p><p>飞絮迷芳意，落梅销暗香。皓鹤唳空碧，白鸥避寒塘。妨它踏青斗草，便放晓日东窗。先自懒弄晨妆。谁奈靓笙簧。</p><p>望帘寻酒市，看钓认渔乡。控持紫燕，芹泥未上雕梁。想梁园谢馆，群花较晚，但陪玉树频举觞。</p><p>又</p><p>三万六千顷，玉壶天地寒。庚岭封的皪，淇园折琅玕。漠漠梨花烂漫，纷纷柳絮飞残。直疑潢潦惊翻，斜风溯狂澜。</p><p>对此频胜赏，一醉饱清欢。呼童剪韭，和冰先荐春盘。怕东风吹散，留尊待月，倚阑莫惜今夜看。</p><p>满路花</p><p>离歌泣断云，别舞愁飞雪。凤皇台上望，琼箫绝。钗分玉燕，寸寸回肠折。碧空归雁阔。犹有疏梅，岁</p><p>寒独伴高节。</p><p>鲛绡罗帕，泪洒胭脂血。悠悠江上水，天连接。朱楼遍倚，万里空情切。此恨凭谁说。天若有情，料天须有区别。</p><p>又</p><p>寒轻菊未残，春小梅初破。兽炉闲拨尽，松明火。青毡锦幄，四壁新妆里。重暖香篝，绣被拥银屏，彩鸾空伴云卧。</p><p>相思何处，梦入蓝桥左。归期还细数，愁眉锁。薄情孤雁，不向楼西过。故人应怪我。怪我无书，有书还倩谁呵。</p><p>氏州第一</p><p>闲倚江楼，凉生半臂，天高过雁来小。紫芡波寒，青芜烟澹，南浦云帆缥缈。潮带离愁，去冉冉、夕阳空照。寂寞东篱，白衣人远，渐黄花老。</p><p>见说西湖鸥鹭少。孤山路、醉魂飞绕。荻蟹初肥，</p><p>莼鲈更美，尽酒怀诗抱。待南枝、春信早。巡檐对梅花索笑。月落乌啼，渐霜天、钟残梦晓。</p><p>尉迟杯</p><p>长亭路。望渭北、漠漠春天树。殷勤别酒重斟，明日相思何处。晴丝飏暖，芳草外、斜阳自南浦。望孤帆、影接天涯，一江潮带愁去。</p><p>回首杜若汀洲，叹泛梗飘萍，乍散还聚。满径残红春归后，犹自有、杨花乱舞。怅金徽、梁尘暗锁，算谁是、知音堪共语。尽天涯、梦断东风、彩云鸾凤无侣。</p><p>塞翁吟</p><p>睡起鸾钗亸，金约鬓影胧。檐佩冷，玉丁东。镜里对芙蓉。秦筝倦理梁尘暗，惆怅燕子楼空。山万垒，水千重。一叶漫题红。</p><p>匆匆。从别后，残云断雨，余香在、鲛绡帐中。更懊恨、灯花无准，写幽愫、锦织回文，小字斜封。无人为托，欲倩宾鸿。立尽西风。</p><p>绕佛阁</p><p>暮烟半敛。云护淡月，斜照楼馆。春夜偏短。一床耿耿，孤灯晃帏幔。玉壶漏满。天外渐觉，归雁声远。离思凄婉。重怀执手，东风翠苹岸。</p><p>料想凤楼人，倦绣回文停彩线。憔悴泪积，香销娇粉面。叹暗老年光，隙驹流箭。梦中空见。漫惹起相思，芳意迷乱。锦笺重向纱窗展。</p><p>庆春宫</p><p>孤鹜披霞，归鞍卸日，晚香菊自寒城。虚馆灯闲，征衫尘浣，夜深何处砧声。乱蛩催怨，月明里、依稀数星。云山迢递，犹误归期，方寸遍萦。</p><p>秋风燕送鸿迎。最怜堤柳，白露先零。倦倚楼高，恨随天远，桂风和梦俱清。故人千里，记剪烛、西窗赋成。相如憔悴，宋玉凄凉，酒恨花情。</p><p>满江红</p><p>目断江横，相思字、难凭雁足。从别后、倦歌慵绣，悄无拘束。烟柳翠迷星眼恨，露桃红沁霞腮肉。傍琐窗、终日对文枰，翻新局。</p><p>频暗把，归期卜。芳草恨，阑干曲。谢多情海燕，伴愁华屋。明月自圆双蝶梦，彩云空伴孤鸾宿。任画帘、不卷玉钩闲，扬花扑。</p><p>丁香结</p><p>尘拥妆台，翠闲歌扇，金井碧梧风陨。听豆虫声小，伴寂寞、冷逼莓墙苍润。料凄凉宋玉，悲秋恨、此际怎忍。莲塘风露，渐入粉艳，红衣落尽。</p><p>勾引。记舞歇弓弯，几度柳围花阵。酒薄愁浓，霞腮泪渍，月眉香晕。空对秦镜尚缺，暗结回肠寸。念纤腰柔弱，都为相如瘦损。</p><p>西河</p><p>形胜地。西陵往事重记。溶溶王气满东南，英雄闲起。凤游何处古台空，长江缥缈舞际。</p><p>石头城上试倚。吴襟楚带如系。乌衣巷陌几斜阳，燕闲旧垒。后庭玉树委歌尘，凄凉遗恨流水。</p><p>买花问酒锦绣市。醉新亭、芳草千里。梦醒觉非今世。对三山、半落青天，数点白鹭，飞来西风里。</p><p>一寸金</p><p>吾爱吾庐，甬水东南半村郭。试倚楼极目，千山拱翠，舟横沙觜，江迷城脚。水满苹风作。阑干外、夕阳半落。荒烟瞑、几点昏鸦，野色青芜自空廓。</p><p>浩叹飘蓬，春光几度，依依柳边泊。念水行云宿，栖迟羁旅，鸥盟鹭伴，归来重约。满室凝尘淡，无心处、宦情最薄。何时遂、钓笠耕蓑，静观天地乐。</p><p>瑞鹤仙</p><p>故庐元负郭。爱树色参差，湖光渺漠。楼危万山落。俯阑干十二，亸檐飞角。花娇柳弱。映轻黄、浅黛依约。与沙鸥、共结新盟，伴我醉眠醒酌。</p><p>萧散云根石上，瀹茗松泉，注书芸阁。莺窥燕幕。檐外竹、圃中药。念耕烟钓雪，已成活计，一任风波自恶。但无心、万事由天，梦中更乐。</p><p>浪淘沙慢</p><p>暮烟愁，鸦归古树，雁过空堞。南浦牙樯渐发。阳关歌尽半阕。便恨入回肠千万结。长亭柳、寸寸攀折。望日下长安近，莫遣鳞鸿成闲绝。</p><p>凄切。去帆浪远江阔。怅顿解连环，西窗下、对烛频哽咽。叹百岁光阴，几度离别。翠销粉竭。信乍圆易散，彩云明月。浙水吴山重重叠。流苏帐、阳台梦歇。暗尘锁、孤鸾秦镜缺。羞人问、怕说相思，正满院杨花，落尽东风雪。</p><p><strong>西平乐慢</strong></p><p><strong>泛梗飘萍，入山登陆，迢递雾迥烟赊。漠漠蒹葭，依依杨柳，天涯总是愁遮。叹寂寞尘埃满眼，梦逐孤云缥缈，春潮带雨，鸥迎远溆，雁别平沙。寒食梨花素约，肠断处，对景暗伤嗟。</strong></p><p><strong>晚钟烟寺，晨鸡月店，征褐萧疏，破帽欹斜。忆几度、微吟马上，长啸舟中，惯踏新丰巷陌，旧酒犹香，憔悴东风自岁华。重忆少年，樱桃渐熟，松粉初黄，短楫欢呼，日日江南，烟村八九人家。</strong></p><p><strong>南乡子</strong></p><p><strong>归雁转西楼。薄幸音书日日收。旧恨却凭红叶去，飕飗。春水多情日夜流。</strong></p><p><strong>杨柳曲江头。烟里青青恨不休。九十韶光风雨半，回眸。一片花飞一片愁。</strong></p><p><strong>望江南</strong></p><p><strong>娇滴滴，聪隽在秋波。六幅香裙拖细縠，一钩尘袜剪轻罗。春意动人多。</strong></p><p><strong>临宝鉴，石黛拂修蛾。燕子楼头蝴蝶梦，桃花扇底竹枝歌。杨柳月婆娑。</strong></p><p><strong>又</strong></p><p><strong>烟漠漠，湖外绿杨堤。满地落花春雨后，一帘飞絮夕阳西。梁燕落香泥。</strong></p><p><strong>流水恨，和泪入桃蹊。鹦鹉洲边鹦鹉恨，杜鹃枝上杜鹃啼。归思越凄凄。</strong></p><p><strong>浣溪沙</strong></p><p><strong>自别萧郎锦帐寒。凤楼日日望平安。杏花枝上露才干。</strong></p><p><strong>眉皱但嫌钿翠堕，臂销惟觉钏金宽。薄情杨柳𣨼征鞍。</strong></p><p><strong>又</strong></p><p><strong>一枕华胥梦不成。碧筒香润玉醪倾。日长花影过池亭。</strong></p><p><strong>雪藕臂寒鹦较怯，采菱歌发鹭频惊。白苹洲上雨初晴。</strong></p><p><strong>又</strong></p><p><strong>约臂金圆隐绛缯。枕痕斜印曲花藤。玉肌娇软莹如冰。</strong></p><p><strong>护日帘栊迷晓梦，舞风琼佩弄秋声。倦妆鸾鉴不忺凭。</strong></p><p><strong>又</strong></p><p><strong>宝镜奁开素月空。晚妆慵结绣芙蓉。𣨼人娇语更憁憁。</strong></p><p><strong>倦浴金莲轻衫步，捧笙玉笋半当胸。枕痕又露一丝红。</strong></p><p><strong>又</strong></p><p><strong>双倚妆楼宝髻垂。佩环依约下瑶池。鬓边斜插碧蝉儿。</strong></p><p><strong>不嫁东风苏小恨，未圆明月柳娘悲。舞休愁叠缕金衣。</strong></p><p><strong>又</strong></p><p><strong>斗鸭阑干燕子飞。一堤春水漾晴晖。女郎何处踏青归。</strong></p><p><strong>生色鞋儿销凤稳，碧罗衫子唾花微。后期应待牡丹时。</strong></p><p><strong>又</strong></p><p><strong>六幅蒲帆晓渡平。一江星斗渐西倾。离家才是两三程。</strong></p><p><strong>浦外野花如唤客，树头春鸟自呼名。五云深处锦官城。</strong></p><p><strong>又</strong></p><p><strong>柳底征鞍花底车。两行香泪湿红襦。别来莺燕已春余。</strong></p><p><strong>梳洗楼台愁独倚，笙歌庭院醉谁扶。卷帘闲看玉储胥。</strong></p><p><strong>又</strong></p><p><strong>十二珠帘绣带垂。柳烟迷暗楚江涯。自携玉笛凭丹梯。</strong></p><p><strong>写恨鸾笺凝粉泪，踏青鸳袜溅金泥。落红深处乱莺啼。</strong></p><p><strong>又</strong></p><p><strong>睡起朦腾小篆香。素纨轻度玉肌凉。竹深荷净少炎光。</strong></p><p><strong>雨过乱蝉嘶古柳，日斜双鹭立闲塘。更将心事自商量。</strong></p><p><strong>点绛唇</strong></p><p><strong>眉叶颦愁，泪痕红透兰襟润。雁声将近。须带平安信。</strong></p><p><strong>独倚江楼，落叶风成阵。情怀闷。蝶随蜂趁。满地黄花恨。</strong></p><p><strong>又</strong></p><p><strong>别后长亭，翠芜寂寞分襟地。雁书空寄。归梦频东里。</strong></p><p><strong>一曲秋风，写尽渊明意。凝情际。雨襟烟袂。都是黄花泪。</strong></p><p><strong>又</strong></p><p><strong>分袂情怀，快风一箭轻帆举。暮烟云浦。芳草斜阳路。</strong></p><p><strong>输与闲鸥，朝暮潮来去。空凝伫。小桥樊素。金屋春深处。</strong></p><p><strong>又</strong></p><p><strong>莺语愁春，海棠风里胭脂雨。酒杯慵举。闲扑亭前絮。</strong></p><p><strong>漠漠斜阳，截断愁来路。凭阑伫。满怀离苦。分付楼南鼓。</strong></p><p><strong>夜游宫</strong></p><p><strong>愁奈眉峰成敛。几回皱、落花钿点。镜里芳容自羞见。又黄昏，听南楼，度更箭。</strong></p><p><strong>月引桐阴转。珠帘动、影摇花乱。雁过西风楚天远。待归来，把愁眉，印郎面。</strong></p><p><strong>又</strong></p><p><strong>窄索楼儿傍水。渐秋到、渔村橘里。薄幸江南倦游子。恣轻狂，恋高阳，歌酒市。</strong></p><p><strong>独自帘儿底。香罗带、翠闲金坠。为恼情怀怕拈起。对西风，揾啼红，印窗纸。</strong></p><p><strong>诉衷情</strong></p><p><strong>绿云凤髻不忺盘。情味胜思酸。晓色露桃烟杏，空照脸霞丹。</strong></p><p><strong>花渐老，径苔闲。锦斓斑。怨红一叶，流水东风，好去人间。</strong></p><p><strong>又</strong></p><p><strong>嫩寒侵帐弄微霜。客泪不成行。料得黄花憔悴，何日赋归装。</strong></p><p><strong>楼独倚，漏声长。暗情伤。凄凉况味，一半悲秋，一半思乡。</strong></p><p><strong>一落索</strong></p><p><strong>淡淡双蛾疏秀。为谁频皱。落花何处不春愁，料不是、因花瘦。</strong></p><p><strong>锦字香笺封久。鳞鸿稀有。舞腰销减不禁愁，怕一似、章台柳。</strong></p><p><strong>又</strong></p><p><strong>欲寄相思情苦。倩流红去。满怀写不尽离愁，都化作、无情雨。</strong></p><p><strong>渺渺暮云春树。澹烟横素。夕阳西下杜鹃啼，怨截断、春归处。</strong></p><p><strong>迎春乐</strong></p><p><strong>垂杨影下黄金屋。东风渐、粉香熟。恨当年、有约马参莺速。误一枕、红云宿。</strong></p><p><strong>带眼宽移腰似束。怪何事、褪红销绿。北面立秋千，羞人问、连环玉。</strong></p><p><strong>又</strong></p><p><strong>江湖十载疏狂迹。红尘里、倦游客。驻雕鞍、问柳东风陌。花底帽、低欹侧。</strong></p><p><strong>斗酒百篇呼太白。傲人世、醉中一息。何日归赋来，水之南、云之北。</strong></p><p><strong>又</strong></p><p><strong>依依一树多情柳。都未识行人手。对青青、共结同心就。更共饮、旗亭酒。</strong></p><p><strong>褥上芙蓉铺软绣。香不散、彩云春透。今岁又相逢，是燕子、归来后。</strong></p><p><strong>虞美人</strong></p><p><strong>春衫薄薄寒犹恋。芳草连天远。嫩红和露入桃腮。柳外东边楼阁、燕飞来。</strong></p><p><strong>霓裳一曲凭谁按。错□□重看。金虬闲暖麝檀煤。银烛替人垂泪、共心灰。</strong></p><p><strong>又</strong></p><p><strong>夕阳楼上都凭遍。柳下风吹面。强搴罗袖倚重门。懒傍玉台鸾镜、暗尘昏。</strong></p><p><strong>离情脉脉如飞絮。此恨凭谁语。一天明月一并云。云外月明、应照凤楼人。</strong></p><p><strong>又</strong></p><p><strong>疏林远带寒山小。月落霜天晓。棹歌初发浦烟中。自叹疏狂踪迹、似萍蓬。</strong></p><p><strong>江边衰柳迷津堠。归兴浓于酒。断烟流水自寒塘。十里蒹葭鸥鹭两三双。</strong></p><p><strong>又</strong></p><p><strong>彩云别后房栊悄。愁立西风晓。倚阑无语对黄花。惆怅玉郎应在、楚江涯。</strong></p><p><strong>钿筝空贮芳尘满。寂寞朱弦断。夜来一点帐前灯。频吐银花双烬、照罗屏。</strong></p><p><strong>又</strong></p><p><strong>玉奁香细流苏暖。寒日花梢短。翠罗尘暗缕金销。□□东□华屋、自藏娇。</strong></p><p><strong>当时携手鸳鸯径。一笑蔷薇影。如今眉黛镇愁封。欲问归期消息、望宾鸿。</strong></p><p><strong>醉桃源</strong></p><p><strong>金闺平贴被青青。宝街球路绫。晓风吹枕泪成冰。梅梢霜露零。</strong></p><p><strong>金鸭暖、宝薰腾。晴窗黏冻蝇。梦魂空趁断云行，江山千里程。</strong></p><p><strong>又</strong></p><p><strong>青青杨柳拂堤沙。溪头沽酒家。吟成醉笔走龙蛇。春风双鬓华。</strong></p><p><strong>歌楚女，舞吴娃。轻烟笼翠霞。倦春娇困宝钗斜。绿垂云髻鸦。</strong></p><p><strong>凤来朝</strong></p><p><strong>百媚春风面。凤箫催、绿么舞遍。玉鸾钗、半溜乌云乱。悄疑是、梦中见。</strong></p><p><strong>曲叹弓弯袖敛。绣芙蓉、香尘未断。买一笑、千金拚。共醉倚、画屏暖。</strong></p><p><strong>垂丝钓</strong></p><p><strong>鬓蝉似羽。轻纨低映娇妩。凭阑看花，仰蜂黏絮。春未许。宝筝闲玉柱。东风暮。</strong></p><p><strong>武陵溪上路。娉婷婀娜，刘郎依约曾遇。鸳俦凤侣。重记相逢处。云隔阳台雨。花解语。旧梦还记否。</strong></p><p><strong>芳草渡</strong></p><p><strong>芳草渡。渐迤逦分飞，鸳俦凤侣。洒一枝香泪，梨花寂寞春雨。惜别情思苦。匆匆深盟诉。翠浪远，六幅蒲帆，缥缈东去。</strong></p><p><strong>还顾。夕阳冉冉，恨逐潮回南浦路。漫空念、归来燕子，双栖旧庭户。市桥细柳，尚不减、少年张绪。渐瘦损，懒照秦鸾对舞。</strong></p><p><strong>琴调相思引</strong></p><p><strong>金谷园林锦绣香。踏青挑菜又相将。凤台人远，离思入三湘。</strong></p><p><strong>花着雨添红粉重，柳随风曳碧丝长。薄情鸾燕，春去怎商量。</strong></p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/84681df338374e1ebd3620ddc46c018c></div><h1>胡仲弓</h1><p>胡仲弓</p><p>仲弓字希圣，号苇杭，清源（今福建省仙源）人，流寓杭州。蒲寿宬心泉学诗稿卷四称为苇航料院。</p><p>谒金门</p><p>蛾黛浅。只为晚寒妆懒。润逼镜鸾红雾满。额花留半面。</p><p>渐次梅花开偏。花外行人已远。欲寄一枝嫌梦短。湿云和恨剪。</p><h1>施岳</h1><p>施岳</p><p>岳字仲山，号梅川。吴（今苏州）人。</p><p>水龙吟</p><p>翠鳌涌出沧溟，影横栈壁迷烟墅。楼台对起，阑干重凭，山川自古。梁苑平芜，汴堤疏柳，几番晴雨。看天低四远，江空万里，登临处、分吴楚。</p><p>两岸花飞絮舞。度春风、满城箫鼓。英雄暗老，昏潮晓汐，归帆过舻。淮水东流，塞云北渡，夕阳西去。正凄凉望极，中原路杳，月来南浦。</p><p>清平乐</p><p>水遥花暝。隔岸炊烟冷。十里垂杨摇嫩影。宿酒和愁都醒。</p><p>解语花</p><p>云容冱雪，暮色添寒，楼台共临眺。翠丛深窅。</p><p>无人处、数蕊弄春犹小。幽姿谩好。遥相望、含情一笑。花解语，因甚无言，心事应难表。</p><p>莫待墙阴暗老。称琴边月夜，笛里霜晓。护香须早。东风度、咫尺画阑琼沼。归来梦绕。歌云坠、依然惊觉。想恁时，小几银屏冷未了。</p><p>曲游春</p><p>清明湖上</p><p>画舸西泠路，占柳阴花影，芳意如织。小楫冲波，度曲尘扇底，粉香帘隙。岸转斜阳隔。又过尽、别船箫笛。傍断桥、翠绕红围，相对半篙晴色。</p><p>顷刻。千山暮碧。向沽酒楼前，犹击金勒。乘月归来，正梨花夜缟，海棠烟幂。院宇明寒食。醉乍醒、一庭春寂。任满身、露湿东风，欲眠未得。</p><p>兰陵王</p><p>柳花白。飞入青烟巷陌。凭高处，愁锁断桥，十里东风正无力。西湖路咫尺。犹阻仙源信息。伤心事，</p><p>还似去年，中酒恹恹度寒食。</p><p>闲窗掩春寂。但粉指留红，茸唾凝碧。歌尘不散蒙香泽。念鸾孤金镜，雁空瑶瑟。芳时凉夜尽怨忆。梦魂省难觅。</p><p>鳞鸿，渺踪迹。纵罗帕亲题，锦字谁织。缄情欲寄重城隔。又流水斜照，倦箫残笛。楼台相望，对暮色，恨无极。</p><p>步月</p><p>茉莉</p><p>玉宇薰风，宝阶明月，翠丛万点晴雪。炼霜不就，散广寒霏屑。采珠蓓、绿萼露滋，嗔银艳、小莲冰洁。花痕在，纤指嫩痕，素英重结。</p><p>枝头香未绝。还是过中秋，丹桂时节。醉乡冷境，怕翻成悄歇。玩芳味、春焙旋薰，贮农韵、水沉频𦶟。堪怜处，输与夜凉睡蝶。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/901469cfeaa04a89b8bbc8671fe281db></div><h1>薛梦桂</h1><p>薛梦桂</p><p>梦桂字叔载，号梯飙，永嘉人。宝祐元年（1253）进士。尝知福清县。仁至平江倅。</p><p>醉落魄</p><p>单衣乍着。滞寒更傍东风作。珠帘压定银钩索。雨弄新睛，轻旋玉尘落。</p><p>花唇巧借妆红约。娇羞才放三分萼。樽前不用多评泊。春浅春深，都向杏梢觉。</p><p>眼儿媚</p><p>绿笺</p><p>碧筒新展绿蕉芽。黄露洒榴花。蘸烟染就，和云卷起，秋水人家。</p><p>只因一朵芙蓉月，生怕黛帘遮。燕衔不去，雁飞不到，愁满天涯。</p><p>三姝媚</p><p>蔷薇花谢去，更无情、连夜送春风雨。燕子呢喃，似念人憔悴，往来朱户。涨绿烟深，早零落、点池萍絮。暗忆年华，罗帐分钗，又惊春暮。</p><p>芳草凄迷征路。待去也，还将画轮留住。纵使重来，怕粉容销腻，却羞郎觑。细数盟言犹在，怅青楼何处。绾尽垂杨，争似相思寸缕。</p><p>浣溪纱</p><p>柳映疏帘花映林。春光一半几销魂。新诗未了枕先温。</p><p>燕子说将千万恨，海棠开到二三分。小窗银烛又黄昏。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/47091c6532bb4cc2802ee3bd812f29b5></div><h1>潘希白</h1><p>潘希白</p><p>希白字怀古，号渔庄，永嘉人。玉祐元年（1253）登第。干办临安府节制司公事。德祐中，起史馆检校，不赴。</p><p>大有</p><p>九日</p><p>戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似、登临时候。一片宋玉情怀，十分卫郎清瘦。</p><p>红萸佩、空对酒。砧杆动微寒，暗欺罗袖。秋已无多，早是败荷衰柳。强整帽檐欹侧，曾经向、天涯搔首。几回忆，故国莼鲈，霜前雁后。</p><h1>文及翁</h1><p>文及翁</p><p>及翁字时学，号本心，绵州（今四川省绵阳）人，移居吴兴。登宝祐元年（1253）进士第。景定间言公田事，有名朝野。咸淳四年（1268），以国子司业、礼部郎官，兼学士院权直，秘书少监。同年十一月，直华文阁知袁州。德祐元年（1275），自试堂书礼部侍郎除签书枢密院事。元兵将至，弃官遁。宋亡，累征不起。有集二十卷，不传。</p><p>贺新郎</p><p>西湖</p><p>一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画艇，问中流、击楫谁人是。千古恨，几时洗。</p><p>余生自负澄清志。更有谁、磻溪未遇，傅岩未起。国事如今谁倚仗，衣带一江而已。便都道、江神堪恃。借问孤山林处士，但掉头、笑指梅花蕊。天下事，可知矣。</p><p>失调名</p><p>朗吟飞过。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/02ecb56ba10f4529acf9c06595806fbc></div><h1>李珏</h1><p>李珏</p><p>珏字元晖，号鹤田，吉水人。生嘉定十二年（1219）。年十二，通书经。召试馆职，授秘书省正字，批差弃干办御前翰林司主管御鉴书籍，除合门宣赞舍人。元大德十一年（1307）卒，年八十九（据绝妙好词笺卷五引成化吉安府志）</p><p>击梧桐</p><p>别西湖社友</p><p>枫叶浓于染。秋正老、江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起，天涯清远。</p><p>双屐行春，扁舟啸晚。忆昔鸥湖莺苑。鹤帐梅花屋，霜月后、记把山扉牢掩。惆怅明朝何处，故人相望，但碧云半敛。定苏堤、重来时候，芳草如剪。</p><p>木兰花慢</p><p>寄豫章故人</p><p>故人知健否，又过了、一番秋。记十载心期，苍苔茅屋，杜若芳洲。天遥梦飞不到，但滔滔、岁月水东流。南浦春波旧别，西山暮雨新愁。</p><p>吴钩。光透黑貂裘。客思晚悠悠。更何处相逢，残更听雁，落日呼鸥。沧江白云无数，约他年、携手上扁舟。鸦阵不知人意，黄昏飞向城头。</p><h1>钟过</h1><p>钟过</p><p>过字改之，号梅心，庐陵（今江西吉安）人。中宝祐三年（1255）解试。</p><p>步蟾宫</p><p>东风又送酴醾信。早吹得、愁成潘鬓。花开犹似十年前，人不似、十年前俊。</p><p>水边珠翠香成阵。也消得、燕窥莺认。归来沉醉月朦胧，觉花气、满襟犹润。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p9.pstatp.com/large/pgc-image/1a17c5c4ff4d4e39a6a90a4e4ec23e03></div><h1>谭方平</h1><p>谭方平</p><p>方平字圣则，号秋堂，吉州永新县人。嘉定十四年（1221）一。宝祐四年（1256）进士。</p><p>水调歌头</p><p>富贵在何许，五十已平头。人生得失且笑，体遣两眉愁。管甚轮云世变，管甚风波世态，沙渚且盟鸥。止即尽教止，流即尽教流。</p><p>田可秫，山可簌，又何求。问天只觅穷健，游戏八千秋。好对梅花如粉，细剪烛花如豆，不改旧时游。翠袖更能舞，骑鹤上扬州。</p><h1>马廷鸾</h1><p>马廷鸾</p><p>鸾了翔仲，号碧梧，饶州乐平人。嘉定十六年（1223）生。淳祐七年（1247）进士。度宗朝，历官参知政事兼同知枢密院事，拜右丞相。以观文殿大学士提举洞霄宫。瀛国公即位，召不至。卒于元至元二十六年（1289），年六十七。</p><p>水调歌头</p><p>隐括楚词答朱实甫</p><p>把酒对湘浦，独吊大夫醒。当年皇览初度，饮露更餐英。服以高冠长佩，扈以江蓠薜芷，御气独乘清。谁意椒兰辈，从臾武关盟。</p><p>哭东门，哀郢路，悄无宁。人世纷纷起灭，遗臭与留馨。一笑远游轻举，三叹道长世短，晦朔自秋春。洗眼看物变，朝菌共灵椿。</p><p>齐天乐</p><p>和张龙山寿词</p><p>老夫耄矣，怪新年顿尔，□衰俱现。排闷篇诗，浇愁盏酒，自读离骚自劝。长安日远。怅旧国禾宫，故侯瓜畹。风景不殊，江涛如此世绿浅。</p><p>莫莫休休□□，□□乾坤毁，幽怀无限。弱羽填波，轻装浮海，其奈沧溟滟。年花婉娩。况六十平头，底须顽健。戏唱高词，作还丹九转。</p><p>沁园春</p><p>为洁堂寿</p><p>杨柳依依，我生之辰，与公共之。叹袅娜章台，歌翻轻吹，飘零灞岸，影弄斜晖。花萼楼深，灵和殿古，人自凄凉柳自垂。相逢处，记吾侬堕地，嘉定明时。</p><p>何须梦得君知。便稳道人生七十稀。笑桓大将军，枝条如此，陶潜处士，门巷归兮。几阵花飞，一池萍碎，又向先生把寿厄。年年好，祝东风万缕，老翠云齐。</p><p>水调歌头</p><p>和洁堂韵</p><p>老子早知退，鸥鹭未盟寒。痴顽逾六望七，宁以寿为欢。风有黍离伤咽，雅有蓼莪憔悴，使我不能餐。更把南陔读，泪落广陵澜。</p><p>踏峨峰，腾华顶，卧王官。青山与汝卒岁，紫茹可登盘。乞得白翁归处，莫学缁郎更误，危梦倚栏干。多谢长生曲，颜面怕人看。</p><p>失调名</p><p>东晋纤儿撞坏，枽令人间受祸。</p><h1>李仁本</h1><p>李仁本</p><p>仁本字裕斋。</p><p>桂殿秋</p><p>题洞霄</p><p>飞翠盖，走篮舆。乱山千叠为先驱。洞天迎目深且窈，满耳天风吹步虚。</p><p>又</p><p>巑兽石，错虬松。黛岚终日下天风。杖藜携我恣遥望，缥缈霓裳飞碧空。</p><p>又</p><p>金带重，紫袍宽。到头不似羽衣闲。君王若许供香火，神武门前早挂冠。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/da0378a4ba8b4eacaeb6de672bf35a11></div><h1>谢枋得</h1><p>谢枋得</p><p>枋得字君直，号叠山，信州弋阳人。生于宝庆二年（1226），宝祐四年（1256）进士。德祐初，以江东提刑知信州。元兵东下，信州不守，及变姓名入建宁唐石山，已而卖卜建阳市。宋亡，居闽中。福建参政魏天祐强之北行，至大都，不食死。时至二十六年（1289），年六十四。有叠山集。</p><p>沁园春</p><p>寒食郓州道中</p><p>十五年来，逢寒食节，皆在天涯。叹雨濡露润，还思宰柏，风柔日媚，羞看飞花。麦饭纸钱，只鸡斗酒，几误林间噪喜鸦。天笑道，此不由乎我，也不由他。</p><p>鼎中炼熟丹砂。把紫府清都作一家。想前人鹤驭，常游绛阙，浮生蝉蜕，岂恋黄沙。帝命守坟，王令修墓，男子正当如是邪。又何必，待过家上冢，书锦荣华。</p><p>风流子</p><p>骊山词</p><p>三郎年少客，风流梦，乡岭记瑶环。想娇汗生春，海棠睡暖，笑波凝媚，荔子浆寒。奈春好，曲江人不见，偃月事无端。羯鼓三声，打开蜀道，霓裳一曲，舞破潼关。</p><p>马嵬西去路，恁牵愁不断，泪满青山。空有香囊遗恨，钿盒偷传。叹玉笛声沉，楼头月下，金钗信杳，天上人间。几度秋风渭水，落叶长安。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p9.pstatp.com/large/pgc-image/d73446d99291425b877ab78e845143c2></div><h1>莫起炎</h1><p>莫起炎</p><p>起炎字月鼎，一云名洞字起炎，浙西霅川（今湖州）人。宝庆二年（1226）生，至元三十一年（1294）卒，年六十九。</p><p>满江红</p><p>法在先天，玄妙处、无言可说。其要在、守乎中正，灵台莹彻。太极神居黄谷内，先天炁在玄关穴。寂然不动感而通，凭刚烈。</p><p>运风雷，祈雨雪。役鬼神，驱妖孽。只此是、非咒非符非罡诀。寂定神归元谷府，功成行满仙班列。玩太虚、稳稳驾祥云，朝金阙。</p><h1>牟{山献}</h1><p>牟{山献}</p><p>{山献}字献这，其先蜀人，徒居吴兴。牟子才子。生宝庆三年（1227）。擢进士第、官大理少卿。入元不仕。至大四年（1311）卒，年八十五。有牟氏陵阳集。</p><p>木兰花慢</p><p>饯公孙倅</p><p>山城如斗大，君肯为、两年留。问读易堂前，翛然松竹，留得君不。天边乍传消息，趁春风、归侍翠云裘。留取去思无限，江蓠香满汀洲。</p><p>不妨无蟹有监州。臭味喜相投。怪底事朝来，骊歌催唱，唤起离愁。羡君戏衫脱却，一身轻、无事也无忧。昨夜梦随杖履，道林岳麓同游。</p><p>千秋岁</p><p>寿黄倅</p><p>平分敏手。更觉山城小。聊岸帻，时舒啸。当年湓浦月，偏照香山老。头未白，而今半百才逾九。</p><p>共说东园好。问春余多少。红药晚，金沙早。花须风日耐，人看功名久。催洗盏，对花一笑为君寿。</p><p>鹧鸪天</p><p>寿何簿乃尊</p><p>鸠杖庞眉鹤发仙。诗中有史笔如椽。爱莲自是平生趣，吟到梅花晚更坚。</p><p>珍九鼎，食万钱。谁如有子彩衣鲜。蜀陈旧事君须记，贵盛还当具庆年。</p><p>渔家傲</p><p>送张教</p><p>病枕逢惊晓鼓。那堪送客江头路。莫唱骊驹催客去。风又雨。花飞一片愁千缕。</p><p>折柳凄然无胜语。加餐更把篝衣护。泥滑篮舆须稳度。云飞处。亲闱安问应旁午。</p><p>水调歌头</p><p>寿洪云岩</p><p>表海归来后，眠食喜清安。身轻于鹄，上下山北与山南。何必交梨火枣，自是霜筠雪柏，岁晚越坚完。摩诘本无病，微笑指薄团。</p><p>天有意，留一老，殿诸贤。平生出处何似，试把二苏看。惟有黄门最贵，况是庞眉寿□，九秩阅人间。持此为公寿，即是寿元元。</p><p>念奴娇</p><p>寿洪云岩</p><p>山之天目，蔚苕山尧、第一最佳泉石。见说老龙高卧处，正拥深深寒碧。独閟云扉，人思霖雨，未许无心出。苍崖赤子，而今谁为苏息。</p><p>昨夜凉透西风，玉绳晚澹，喜见归鸿入。十二虚皇凝伫久，飞下陆离宸画。绣卣使名，洪枢衔位，催缀新班立。旅常婀娜，要陪沙路清跸。</p><p>贺新郎</p><p>寿洪云岩</p><p>云拥油幢碧。眷蓬莱、宿缘一纪，竟须公出。上界清高仙地位，耿耿为民还切。此自是、平生愿力。雨后新飙凉如濯，喜湖山、千里皆生色。便乘此，问阊阖。</p><p>殷勤好与摩铜狄。炯精神、依然未老，鹤标龟息。造物生贤非无意，偏近中元时节。试记取、平园莱国。况有盘洲当家样，酉年秋、拾级升枢极。继盛事，看今日。</p><p>满江红</p><p>寿赵枢密</p><p>七荚新春，问底事、以人为日。记贞观、郑公恰至，名因人得。况是今朝生上相，老天着意尤端的。便唤为、人日岂徒哉，公人杰。</p><p>宇宙要，公扶植。善类要，公收拾。愿我公千岁，长陪丹极。山立扬休人正健，耐寒彩胜𥮾华发。看年年、天际不曾阴，真奇特。</p><p>水调歌头</p><p>寿福王</p><p>某官庆辑皇家，祥开赤社。秋乃万物所悦，</p><p>揆度正中；福者百顺之名，若时并锡。天地其</p><p>寿，宗祏之休。敬陈乐府之词，仰致閟宫之祝。</p><p>叔父茅封贵，先帝棣华亲。平生为善最乐，夙德宛天人。玉叶金枝方茂，瑶沼丹壶如画，光景镇长新。五福一曰寿，万象总皆春。正秋分，记初度，绂缠麟。传宣来自绛阙，瑞采蔚轮囷。乐有钧天九奏，尊有仙家九酝，翠釜紫驼珍。笑把南山指，还以祝严宸。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/2d8b24eb3fbc42059acf449aa9a8c41c></div><h1>徐理</h1><p>徐理</p><p>理号南溪，会稽人。绍定元年（1228）生。宝祐四年（1256）进士。与杨缵并称知音。</p><p>瑞鹤仙</p><p>暮霞红映沼。恨柳枝疏瘦，不禁风搅。投林数归鸟。更枯茎敲荻，糁红堆蓼。江寒浪小。雁来多、音书苦少。试看尽，水边红叶，不见有诗流到。</p><p>烦恼。凭阑人去，枕水亭空，路遥天杳。情深恨渺。无计诉与伊道。漏声催，门外霜清风细，月色今宵最好。怎割舍，美景良时，等闲睡了。</p><h1>吴季子</h1><p>吴季子</p><p>季子字节卿，号裕轩，邵武人。登宝祐四年（1256）进士。历沿江制置使干官，国子监丞。</p><p>醉蓬莱</p><p>寿友人母</p><p>正淡烟疏雨，梅子黄时，清和天气。阿母当年，暂辍瑶池会。霞帔星冠，霓旌羽纛，下碧霄云际。恰与瞿昙，同时共日，降人间世。</p><p>裼寝开祥，斑衣祝寿，一种灵椿，两枝仙桂。满引玻璃，且向今宵醉。待看阶庭，蓝袍交映，奉板舆游戏。到得蟠桃，熟时归去，已三千岁。</p><p>念奴娇</p><p>寿朋友</p><p>雪罗初试，过赐衣时节，才三四日。记得延陵公子宅，麟角当年新绂。半刺名家，一经奥学，是青云人物。如何华发，蒲轮未聘遗逸。</p><p>问讯怨鹤惊猿，不妨俱隐，且逍遥丈室。有子传家经可教，况有东皋种秫。醉里乾坤，间中日月，便是长生术。瑶池宴后，剩看几度桃实。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/e4827681dc444a17909844637a285fbd></div><h1>何梦桂</h1><p>何梦桂</p><p>梦桂字岩叟，初名应祈，字申甫，淳安人。绍定元年（1228）生。咸淳元年（1265），省试第一，廷试一甲三名。授台州军事判官。咸淳十年（1274）冬，监察御史。至元中，屡征不起，筑室小酉源，自号潜斋。有潜斋集。</p><p>声声慢</p><p>寿何思院母夫人</p><p>人间六月。好是王母瑶池，吹下冰雪。一片清凉，仙界蕊宫珠阙。金猊水沉未冷，看瑶阶、九开蓂荚。尚记得，那年时手种，蟠桃千叶。</p><p>庭下阿儿痴绝。争戏舞、绿袍环玦。笑捧金卮，满砌兰芽初茁。七十古来稀有，且高歌、万事休说。天未老，尚看他、儿辈事业。</p><p>八声甘州</p><p>寿徐信甫母夫人七秩</p><p>对芙蓉峰晓，雪初消、云□霭烟霏。是阿谁寿母，紫鸾笙里，玉液琼枝。元是云翘仙子，珥节度瑶池。手种碧莲子，长记年时。</p><p>此地神仙宫阙，几花封玉诰，金帔霞衣。但寿星堂上，七十古来稀。捧寿觞、莫辞满饮，愿年年、对鹤发蛾眉。年年有，麻姑麟脯，王母玄梨。</p><p>又</p><p>送王野塘北归。东鲁王君野塘，以均房</p><p>招讨经历按莅严陵，至旦再期矣。夹谷按察</p><p>签事行部，识拔于稠众人中，使下六邑，按</p><p>问脏状，阅实以闻，自此声誉猎猎如日起。</p><p>壬午秋，省台檄交至，君奉命以往，阅岁而</p><p>后归，归则诸公已列剡交荐矣。方麾载道，</p><p>凡六七年间，蒙被休泽，而歌颂勋德于祖帐</p><p>之下，骈肩累迹，不特如老书生一人而已。</p><p>酌钓濑之泉，磨锦峰之石，固不足以形容伟</p><p>绩。濡毫染茧，为赋八声甘州，姑记其际遇</p><p>之私，依恋之情云尔。试使善歌者为我歌</p><p>之，当使送君短长亭下者，皆为君堕泪也。</p><p>对千峰未晓，听西风、吹角下谯楼。拥貔貅千骑，旌十里，送客芳洲。曾是灯棋月柝，赞画坐清油。折尽长亭柳，莫系行舟。</p><p>忆昔相逢何处，看飞鸿雪迹，休更回头。百年心事，长逐水东流。愿君如游龙万里，我如云、终泊此林丘。相思梦，明年雁到，尚讯南州。</p><p>满庭芳</p><p>初夏</p><p>燕子芹干，龙孙箨老，绿阴深锁林塘。午风庭院，人试薄罗裳。数尽落红飞絮，摘青梅、煮酒初尝。重门静，一帘疏雨，消尽水沉香。</p><p>把当年团扇，恩情犹在，未是相忘。笑衰公鬓发，早已苍苍。说与乘鸾彩女，看世间、多少炎凉。都休怨，百年一梦，且共醉霞觞。</p><p>踏莎行</p><p>夜月楼台，夕阳庭院。都将前事思量遍。当初识面待寻常，争知识后情如线。</p><p>只怕梅梢，参横斗转。催人归去天涯远。断肠当在别离时，未曾说着肠先断。</p><p>摸鱼儿</p><p>记年时、人人何处，长亭曾共尊酒。酒阑归去行人远，折不尽长亭柳。渐白首。待把酒送君，恰又清明后。青条似旧。问江北江南，离愁如我，还更有人否。</p><p>留不住，强把蔬盘瀹韭。行舟又报潮候。风急岸花飞尽也，一曲啼红满袖。春波皱。青草外，人间此恨年年有。留连握手。叹人世相逢，百年欢笑，能得几回又。</p><p>又</p><p>把人间、古今勋业，一时都付杯酒。青山行遍人华发，老尽门前青柳。试回首。记晓雨征衫，又过年时后。相逢故旧。浪说南楼北，亭花纵好、能似少年否。</p><p>还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。</p><p>意难忘</p><p>避暑林塘。数元戎小队，一簇红妆。旌云影动，帘幕水沉香。金缕彻，玉肌凉。慢拍舞轻飏。更一般，轻弦细管，孤竹空桑。</p><p>风姨昨夜痴狂。向华峰吹落，云锦天裳。波神藏不得，散作满池芳。移彩鹢，柳阴傍。拚一醉淋浪。向晚来、歌阑饮散，月在纱窗。</p><p>喜迁莺</p><p>留春不住。又早是清明，杨花飞絮。杜宇声声，黄昏庭院，那更半帘风雨。劝春且休归去。芳草天涯无路。悄无语。倚阑干立尽，落红无数。</p><p>谁愬。长门事，记得当年，曾趁梨园舞。霓羽香消，梁州声歇，昨梦转头今古。金屋玉楼何在，尚有花钿尘土。君不顾。怕伤心，休上危楼高处。</p><p>临江仙</p><p>和毅斋见寿</p><p>十月江南风信早，梅枝早閟先春。田园剩得老来身。浪言陶处士，犹是晋朝臣。</p><p>人道革爻居四九，谁知数在邅迍。明年五十志当伸。低头羞老妇，且结会稽盟。</p><p>满江红</p><p>春色三分，怎禁得、几番风力。又早见、亭台绿水，柳摇金色。满眼春愁无着处，知心惟有幽禽识。望青山、目断夕阳边，孤云隔。</p><p>琴酒我，成三一。湖外舫，山头屐。且莫教春去，乱红堆积。记得年时陪宴赏，重门深处桃花碧。待修书、欲寄楚天遥，无行客。</p><p>忆秦娥</p><p>伤离别。江南雁断音书绝。音书绝。两行珠泪，寸肠千结。</p><p>伤心长记中秋节。今年还似前年月。前年月。那知今夜，月圆人缺。</p><p>西江月</p><p>犹记春风庭院，柳阴深锁帘帷。东君去后雨丝丝。空认紫骝嘶处。</p><p>梦断箫台无据，十年往事休追。忽然拈起旧来书。依旧长亭双泪。</p><p>小重山</p><p>吹断笙箫春梦寒。倚楼思往事，泪偷弹。别时容易见时难。相看处，惟有玉连环。</p><p>人在万重山。近来应不似，旧时颜。重门深院柳阴间。曾携手，休去倚危阑。</p><p>沁园春</p><p>寿夹谷书隐</p><p>光岳储精，宇宙呈祥，钟英俊材。想春秋夹谷，前生夫子，婆娑南赡，见在如来。龙角标辰，蟾胎焴丙，好是生朝华宴开。笙歌里，看儿童拜舞，春满行台。</p><p>重重好事相催。便对把黄封酌寿罍。更愿公殿上，早纡衮绣，愿公堂下，长戏衣莱。昨夜瑶池，亲逢阿母，欲寄蟠桃桃始栽。三千岁，待开花结子，岁岁衔杯。</p><p>满江红</p><p>和王伟翁上巳</p><p>睡起纱窗，问春信、几番风候。待去做、踏青鞋履，懒拈纤手。尘满翠微低叶，离愁推去来还又。把菱花、独对泪阑干，羞蓬首。</p><p>回鸾字，空怀袖。金缕曲，无心奏，记碧桃花下，夜参横斗。六幅罗裙香凝处，痕痕都是尊前酒。到如今、肠断怕回头，长门柳。</p><p>沁园春</p><p>江淮等处行尚书省参知政事高公，以至</p><p>元二十七年庚寅春提兵繇歙之淳，入长乐境，</p><p>平诸盗、越两旬肃清，八月朔师还。山人何</p><p>某谨拜手歌沁园春持献，以尾凯歌之后尘。</p><p>词曰</p><p>衮衣绣裳，彤弓卢矢，山西将门。自雪岭蓬婆，夷成坦道，炎州蜑獠，划去连营。吴越儿童，江淮草木，七见元戎识姓名。争知道，这一隅斗大，尚借麾</p><p>旌。</p><p>西风吹下天声。看万骑貔貅入井陉。彼山棚魍魉，雷霆震击，海濒赤子，天日开明。事业方来，乾坤无尽，千古英雄不偶生。从兹去，看云台翼轸，麟阁丹青。</p><p>水龙吟</p><p>和何逢原见寿</p><p>倚窗闲嗅梅花，霜风入袖寒初透。吾年如此，年年十月，见梅如旧。白发青衫，苍头玄鹤，花前尊酒。问梅花与我，是谁瘦绝，正风雨、年时候。</p><p>不怕参横月落，怕人生、芳盟难又。高楼何处，寒英吹落，玉龙休奏。前日花魁，后来羹鼎，总归岩岫。但逋仙流落，诗香留与，孤山同寿。</p><p>酹江月</p><p>和江南惜春</p><p>三分春色，更消得风雨，几番零落。年少不来春老去，空负省薇阶药。燕子飞忙，杜鹃啼杀，总为谁悲乐。临春结绮，旧家何处楼阁。</p><p>一任年去年来，怅歌阑舞断，尘生帘幕。千古雷塘浑一梦，人世到头俱错。百岁心期，一春光景，付与闲杯酌。青蛇犹在，莫教雷雨飞却。</p><p>又</p><p>感旧再和前韵</p><p>问春何去，乱随风飞堕，杨花篱落。罗袜香囊无觅处，谁有返魂灵药。细柳重门，碧桃深巷，回首曾行乐。玉龙吟断，夜深人在江阁。</p><p>因念璧月琼枝，对玉人何处，绣帘珠幕。一半青铜尘满匣，空抚鸾刀金错。薇露烟销，莲膏花凝，不寐还孤酌。一春心事，总将愁里消却。</p><p>沁园春</p><p>和何逢原见寿</p><p>老去无心，看尽青山，山前暮云。问重来海燕，乌衣安在，归辽鹤，华表空存。世路悠悠，风尘渺渺，白发相催乌兔频。浮生事，算天涯海角，谁是闲人。</p><p>几番甲子庚申。看青草年年秋又春。笑武陵源上，桃花未实，昆仑山下，瑶树长新。霓羽飘零，蛾眉萧飒，欲觅神仙隔两尘。草堂在，但休教山鬼，夜半移文。</p><p>摸鱼儿</p><p>邵清溪赋，效颦谩作</p><p>把心期、半生孤负。玉堂元在何处。朱弦弹绝无人听，空操离鸾烈女。遇不遇。休更问、悠悠世事都如许。人生草露。看百岁勋名，青铜鬓影，抚剑泪如雨。</p><p>知谁语。落落江空岁暮。人间一梦今古。雷塘十</p><p>里斜阳外，野草寒鸦无数。身世寓。聊尔耳、江山有恨谁堪付。冰心更苦。都说与梅花，参横月落，一醉且归去。</p><p>洞仙歌</p><p>答何君元寿词</p><p>天涯何处，望苍江渺渺。纵算解飞人不到。笑双丸乌兔，两鬓霜蓬，聊尔耳，那是人间三岛。</p><p>黄粱初梦觉，起看孤云，还自长歌自长啸。不记桃源何地，橘渚何年，生涯事、惟有炉烟茶灶。问先生谁友，有白石青松，共成三老。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/f254c8d531d64f5ca739b6be1b9db815></div><p>喜迁莺</p><p>感春</p><p>东君别后。见说道花枝，也成消瘦。夜雨帘栊，柳边庭院，烦恼有谁撋就。犹记旧看承处，梅子枝头如豆。最苦是，向重门人静，月明时候。</p><p>知否。人不见，纵有音书，争似重携手。旧日沈</p><p>腰，如今潘鬓，怎奈许多僝僽。极目万山深处，肠断不堪回首。情寸寸，到如今，只在长亭烟柳。</p><p>沁园春</p><p>寿毅斋思院五十二岁</p><p>尚书当年，蓬矢桑弧，初度佳期。是词林老虎，文场威凤，人中祥瑞，天下英奇。太守买臣，中书坡老，五十二年回首非。人间事，且开眉一笑，醉倒金卮。</p><p>阿婆还忆年时。也曾趁鸿胪拜玉墀。念青衬荷叶，嫁衣尚在，青铜菱影，破镜犹遗。半席寒毡，一官俯首，造物还应戏小儿。问天道，看是他谁戏我，我戏他谁。</p><p>八声甘州</p><p>伤春</p><p>倚阑干立尽，看东风、吹度柳绵飞。怕杜鹃啼杀，江南雁杳，游子何之。梦断扬州芍药，落尽簇红丝。</p><p>歌吹今何在，一曲沾衣。</p><p>往事不堪重省，记柳边深巷，花外幽墀。把菱花独照，脂粉总慵施，怅春归、留春未住，奈春归、不管玉颜衰。伤心事，都将分付，榆砌苔矶。</p><p>又</p><p>再用韵述怀</p><p>自辽东鹤去，算何人、插得翅能飞。笑平生错铸，儒冠误识，者也焉之。谩道寒蚕冰底，瓮茧解成丝。何许丝千丈，补得龙衣。</p><p>镜里不堪勋业，纵梦中八翼，不到天墀。看墦间富贵，妻妾笑施施。对青山、千年不老，但梅花、头白伴人衰。严陵路，年年潮水，不上渔矶。</p><p>贺新郎</p><p>和邵清溪自寿</p><p>世事浑无定。问人间、翻来覆去，阿谁能忍。海怒惊涛山相拍，选甚鱼龙不任。看今古、英雄销尽。</p><p>坐对青山闲白日，付长江、流送千年恨。天有意，唯何甚。</p><p>待将洗耳泉边枕。正梅花、霜寒月白，斗回西柄。自寿一觞花前醉，醉亸彩幡金胜。笑儿辈、汾阳中令。倚遍层楼阑干曲，慨乾坤、渺渺青云影。无限事，尊前兴。</p><p>又</p><p>再用韵伤春</p><p>花落风初定。倚危阑、衷情欲愬，踌躇不忍。把酒问春无语，吹落游尘怎任。待泪雨、红妆蔫尽。不道燕衔春将去，误啼鹃、唤起年年恨。芳草路，人愁甚。</p><p>浮生一梦黄粱枕。且不妨、狂歌醉舞，麈谈挥柄。金谷平泉俱尘土，谁是当年豪胜。但五柳、依然陶令。千古兴亡东流水，望孤鸿、没处残阳影。无限意，伤春兴。</p><p>又</p><p>三用韵寄旧宫怨</p><p>更静钟初定。卷珠帘、人人独立，怨怀难忍。欲拨金猊添沉水，病力厌厌不任。任蝶粉、蜂黄消尽。亭北海棠还开否，纵金钗、犹在成长恨。花似我，瘦应甚。</p><p>凄凉无寐闲衾枕。看夜深、紫垣华盖，低摇杠柄。重拂罗裳蹙金线，尘满双鸳花胜。孤负我、花期春令。不怕镜中羞华发，怕镜中、舞断孤鸾影。天尽处，悠悠兴。</p><p>八声甘州</p><p>感兴</p><p>叹人生聊尔，便晨风、翼倦也回飞。况自骑款段，欲追骐骥，千里安之。种得玄芝瑶草，不染满头丝。一醉梅花下，笑舞青衣。</p><p>说甚封侯万里，待朱门画戟，大第崇墀。人世何时□足，造物任隆施。怪周公、如今不梦，意周公、政自怪吾衰。归来去，夕阳牛陇，夜月鸥矶。</p><p>洞仙歌</p><p>和何逢原见寿</p><p>青衫白发，独倚江楼小。待欲题诗压崔颢。慨凤台今在否，白鹭沙洲，芳草外、剩得闲身江表。</p><p>醉来疑梦里，梦入梅花，歌彻青衣听清窈。起看飞鸿没尽，白鸟玄驹，谁能数、曹瞒袁绍。待明年、七十问何如，笑只是今朝，浣花堂老。</p><p>玉漏迟</p><p>和何君元寿梅</p><p>问春先开未，江南野水，得春初小。独殿群芳，却道花前开早。长苦冰霜压尽，更说甚、风标清窈。些子好。孤香冷艳，有谁知道。</p><p>年年吹落还开，听画角楼头，送他昏晓。何处玉堂，满地苍苔不扫。谁是肝肠铁石，与共说、岁寒怀抱。花未老。无奈酒阑情好。</p><p>蓦山溪</p><p>和雪</p><p>飞仙欲下，水殿严妆早。娇涩怕春知，跨白虬、天门未晓。霓裳零乱，肌骨自清妍，梅檐月，柳桥风，世上红尘杳。</p><p>重门深闭，忘却山阴道。呼酒嚼琼花，任醉来、玉山倾倒。无言相对，这岁暮心期，茅舍外，玉堂前，处处风流好。</p><p>又</p><p>再用韵</p><p>春工未觉，何处琼英早。夜半剪银河，到人间、楼台初晓。霏霏脉脉，不是不多情，金帐暖，玉堂深，却怪音尘杳。</p><p>天公谪下，暂落红尘道。颜色自还怜，怕轻狂、随风颠倒。冰心谁诉，但吹入梅花，明月地，白云阶，相照天寒好。</p><p>又</p><p>三用韵</p><p>蓬蓬窣窣，睡梦惊回早。谁为散天花，遍人间、夜深分晓。虚空幻出，富贵照乾坤，琼万顷，玉千株，莫道壶天杳。</p><p>平明三尺，不拣江南道。只怕不坚牢，被天工、小儿翻倒。凝冰泮水，世态总无恁，明日事，昨朝人，谁丑还谁好。</p><p>沁园春</p><p>寿何逢原北堂</p><p>孔盖霓旌，月佩云裳，人间女仙。问韶光九十，何如今待，明朝最处，好是明年。戏舞称觞，一堂家庆，眼见儿孙曾又玄。奇绝处，看菱花白发，不改朱颜。</p><p>当年手种红莲。笑几度桑田沧海干。想蟾胎炼就，紫皇灵药，龙髯飞堕，玉女云姘。青鸟重来，红霞俨在，一曲云和犹未闲。羞尘世，把蛾眉蝉鬓，空为谁妍。</p><p>浣溪沙</p><p>寄刘总管</p><p>细柳连营绿荫重。暖风旗影飏蛇龙。昼闲吟思入千峰。</p><p>紫绶金牌人绿发，绣荐丝辔马青骢。会将三箭取侯封。</p><p>又</p><p>再用韵并简二千户</p><p>金紫山前山万重。山高云密下苍龙。春来好雨遍三峰。</p><p>芳草郊原眠茧犊，垂杨营垒击花骢。趣归行有紫泥封。</p><p>蝶恋花</p><p>即景</p><p>风信花残吹柳絮。柳外池塘，乳燕时飞度。漠漠轻云山约住。半村烟树鸠呼雨。</p><p>竹院深深深几许。深处人闲，谁识闲中趣。弹彻瑶琴移玉柱。苍苔满地花阴午。</p><p>大江东去</p><p>自寿</p><p>半生习气，被风霜、销尽头颅如许。七十年来都铸错，回首邯郸何处。杜曲桑麻，柴桑松菊，归计成迟暮。一樽自寿，不妨沉醉狂舞。</p><p>休问沧海桑田，看朱颜白发，转次全故。乌兔相催天也老，千古英雄坏土。汾水悲歌，雍江苦调，堕泪真儿女。兴亡一梦，大江依旧东注。</p><p>玉漏迟</p><p>自寿</p><p>青衫华发，对风霜、倚遍危楼孤啸。恶浪平波，看尽世间多少。忘却金闺故步，都付与、野花啼鸟。只自笑。悠悠心事，</p><p>无人知道。扰扰世路红尘，看销尽英雄，青山亦老。宇宙无穷，事业到头谁了。高楼一声书角，把千古、梦中吹觉。天欲晓。起看蕊梅春小。</p><p>又</p><p>和</p><p>自怜翠袖，向天寒、独倚孤篁吟啸。半世虚名，孤负白云多少。欲问梅翁旧约，怕误我、沙头鸥鸟。时一笑。行行且止，人间蜀道。</p><p>休怪岁月无情，叹尘世浮生，闲忙闲老。待趁黑头，万里封侯都了。今古勋名一梦，听未彻、钧天还觉。羌管晓。楼角曙星稀小。</p><p>水龙吟</p><p>和邵清溪咏梅见寿</p><p>分知白首天寒，千林摇落寻真隐。天工付与，冰肌雪骨，暗香寒凝。自许贞心，肯教色界，软红尘近。怅绿衣舞断，参横梦觉，依稀旧家犹认。</p><p>不为角声吹落，向花前、为伊悲恨。玉堂茅舍，风流随处，年年孤另。不是人间，肝肠铁石，相逢休问。算知心、只许东风，漏泄一分春信。</p><p>八声甘州</p><p>送吕总管</p><p>恨公来较晚，早归朝、骢马去难留。是朱轮华毂，联珪叠组，家世公俟。今在玉堂深处，借重护偏州。好把青毡拂，奕世勋猷。</p><p>明日东津归路，正梅花霜暖，春上枝头。看连旗列鼓，送客下江楼。对云山、千年不老，向楼前、阅尽几行舟。留名在，严陵滩下，日夜东流。</p><p>传言玉女</p><p>寿何逢原母夫人九十一</p><p>阿母今朝，飞下琼楼金阙。先教玉女，为传言细说。蟠桃手种，尚记此春时节。三千春后，开花初结。</p><p>宴罢瑶池，洗娥眉、已半雪。九旬偷度，笑韶光一映。仙翁日月，算与人间全别。从今一岁，年年三月。</p><p>最高楼</p><p>寿南山弟七旬</p><p>南山老，还记少陵诗。七十古来稀。清池拥出红蕖坠，西风吹上碧梧枝。趁今朝，斟寿酒，记生时。也不羡、鲲鹏飞击水。</p><p>也不羡、蛟龙行得雨。人世事，总危机。扶床正好看孙戏，舞衫不要笑儿痴。更埙篪，三老子，鬓如丝。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p9.pstatp.com/large/pgc-image/6135c42460e04233838425d24552e7ca></div><h1>赵必岊</h1><p>赵必岊</p><p>必岊字次山，号云舍，赵崇嶓子。生绍定元年（1228）。年十七，举淳祐四年（1244）进士。曾守抚州，归里。元人入侵，举义抗战，不利。隐汀州，逾年卒。</p><p>摸鱼子</p><p>倚西风、招鸿送燕，年华今已如客。青奴一饷贪凉梦，昨夜酒红无力。愁似织。听鸣叶寒蝉，话到情无极。舞衣春入。叹带眼偷移，琴心不断，襟袖旧时窄。</p><p>红尘陌。谁寄佳人消息。任他珠网瑶瑟。金钗两鬓霓裳曲，总是浪歌闲拍。长夜笛。且慢析轻匀，留醉酒垆侧。烟青雾白。望残照关河，睛云楼阁，何处是秋色。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/6a04dd17aa9e4648bfe4af7a2a368311></div><h1>林自然</h1><p>林自然</p><p>自然，自号回阳子，淳祐间人。有长生指要篇。</p><p>西江月</p><p>二十余年看访道，经游万水千山。明师未遇肯安闲。几度拈香一瓣。</p><p>幸遇至人说破，虚无妙用循环。工夫只在片时间。遍体神光灿烂。</p><p>酹江月</p><p>金丹合潮候图</p><p>凿开混沌，见钱塘南控、长江凝碧。今古词人图此景，谁解推原端的。岁去年来，日庚月申，因甚无差忒。如今说破，要知天地来历。</p><p>道散有一强名，五行颠倒，互列乾坤历。坎水逆流朝丙户，随月盈亏消息。气到中秋，金能生水，倍涌千重雪。神仙妙用，与潮没个差别。</p><div class=pgc-img><img alt="《全宋词 2771卷》（966—984卷） 薛梦桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/c3bfffa06575496998408d6c13d0c469></div></div></div><div class="post-meta meta-tags"><ul class=clearfix><li><a>'全宋词','2771','966'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>