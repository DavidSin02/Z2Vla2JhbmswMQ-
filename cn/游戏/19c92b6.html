<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 《共计900卷》（87——91卷） | 极客快訊</title><meta property="og:title" content="全唐诗 《共计900卷》（87——91卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/dfic-imagehandler/e60246e7-cefd-483e-b452-d9432173e049"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/19c92b6.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/19c92b6.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/19c92b6.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/19c92b6.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/19c92b6.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/19c92b6.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/19c92b6.html><link rel=canonical href=https://geekbank.cf/tw/%e6%b8%b8%e6%88%8f/19c92b6.html><meta property="article:published_time" content="2020-10-29T20:47:21+08:00"><meta property="article:modified_time" content="2020-10-29T20:47:21+08:00"><meta name=Keywords content><meta name=description content="全唐诗 《共计900卷》（87——91卷）"><meta name=author content="极客快訊"><meta property="og:url" content="/cn/%E6%B8%B8%E6%88%8F/19c92b6.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 《共计900卷》（87——91卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p class=ql-align-center><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt="全唐诗 《共计900卷》（87——91卷）" onerror=errorimg.call(this); src=http://p1.pstatp.com/large/dfic-imagehandler/e60246e7-cefd-483e-b452-d9432173e049><p class=pgc-img-caption></p></div><p class=ql-align-center><strong>目录</strong>：卷087张说 卷088张说 卷089张说 卷090张均 卷091韦嗣立</p><h1 class=ql-align-center><strong>卷087张说</strong></h1><p>卷八十七</p><p>卷87_1「奉和圣制登骊山瞩眺应制」张说</p><p>寒山上半空，临眺尽寰中。是日巡游处，晴光远近同。</p><p>川明分渭水，树暗辨新丰。岩壑清音暮，天歌起大风。</p><p>卷87_2「奉和圣制幸白鹿观应制」张说</p><p>洞府寒山曲，天游日旰回。披云看石镜，拂雪上金台。</p><p>竹径龙骖下，松庭鹤辔来。双童还献药，五色耀仙材。</p><p>卷87_3「奉和圣制送金城公主适西蕃应制」张说</p><p>青海和亲日，潢星出降时。戎王子婿宠，汉国舅家慈。</p><p>春野开离宴，云天起别词。空弹马上曲，讵减凤楼思。</p><p>卷87_4「奉和同皇太子过慈恩寺应制二首」张说</p><p>翼翼宸恩永，煌煌福地开。离光升宝殿，震气绕香台。</p><p><span>上界</span>幡花合，中天伎乐来。愿君无量寿，仙乐屡徘徊。</p><p>朗朗神居峻，轩轩瑞象威。圣君成愿果，太子拂天衣。</p><p>至乐三灵会，深仁四皓归。还闻涡水曲，更绕白云飞。</p><p>卷87_5「侍宴武三思山第应制赋得风字」张说</p><p>梁王池馆好，晓日凤楼通。竹町罗千卫，兰筵降两宫。</p><p>清歌芳树下，妙舞落花中。臣觉筵中听，还如大国风。</p><p>卷87_6「奉和圣制过宁王宅应制」张说</p><p>进酒忘忧观，箫韶喜降临。帝尧敦族礼，王季友兄心。</p><p>竹院龙鸣笛，梧宫凤绕林。大风将小雅，一字尽千金。</p><p>卷87_7「奉和圣制同玉真公主过大哥山池题石壁应制」张说</p><p>绿竹初成苑，丹砂欲化金。乘龙与骖凤，歌吹满山林。</p><p>爽气凝情迥，寒光映浦深。忘忧题此观，为乐赏同心。</p><p>卷87_8「奉和圣制赐王公千秋镜应制」张说</p><p>宝镜颁神节，凝规写圣情。千秋题作字，长寿带为名。</p><p>月向天边下，花从日里生。不承悬象意，谁辨照心明。</p><p>卷87_9「奉和圣制经邹鲁祭孔子应制」张说</p><p>孔圣家邹鲁，儒风蔼典坟。龙骖回旧宅，凤德咏余芬。</p><p>入室神如在，升堂乐似闻。悬知一王法，今日待明君。</p><p>卷87_10「侍宴蘘荷亭应制」张说</p><p>回銮青岳观，帐殿紫烟峰。仙路迎三鸟，云衢驻两龙。</p><p>园林看化塔，坛墠识余封。山外闻箫管，还如天上逢。</p><p>卷87_11「侍宴浐水赋得浓字」张说</p><p>千行发御柳，一叶下仙筇。青浦宸游至，朱城佳气浓。</p><p>云霞交暮色，草树喜春容。蔼蔼天旗转，清笳入九重。</p><p>卷87_12「奉和圣制同刘晃喜雨应制」张说</p><p>青气含春雨，知从岱岳来。行云避师出，洒雨待车回。</p><p>厌浥尘清道，空蒙柳映台。最宜三五夜，晴月九重开。</p><p>卷87_13「奉和圣制观拔河俗戏应制」张说</p><p>今岁好拖钩，横街敞御楼。长绳系日住，贯索挽河流。</p><p>斗力频催鼓，争都更上筹。春来百种戏，天意在宜秋。</p><p>卷87_14「奉和圣制途次陕州应制」张说</p><p>周召尝分陕，诗书空复传。何如万乘眷，追赏二南篇。</p><p>郡带洪河侧，宫临大道边。洛城将日近，佳气满山川。</p><p>卷87_15「奉和圣制野次喜雪应制」张说</p><p>寒更玉漏催，晓色御前开。泱漭云阴积，氤氲风雪回。</p><p>山知银作瓮，宫见璧成台。欲验丰年象，飘摇仙藻来。</p><p>卷87_16「奉和圣制温泉言志应制」张说</p><p>温谷媚新丰，骊山横半空。汤池薰水殿，翠木暖烟宫。</p><p>起疾逾仙药，无私合圣功。始知尧舜德，心与万人同。</p><p>卷87_17「皇帝降诞日集贤殿赐宴」张说</p><p>仲秋金帝起，五日土行昭。瑞表壬寅露，光传甲子宵。</p><p>阴风吹大泽，梦日照昌朝。不独华封老，千年喜祝尧。</p><p>卷87_18「晦日诏宴永穆公主亭子赋得流字」张说</p><p>堂邑山林美，朝恩晦日游。园亭含淑气，竹树绕春流。</p><p>舞席千花妓，歌船五彩楼。群欢与王泽，岁岁满皇州。</p><p>卷87_19「恩制赐食于丽正殿书院宴赋得林字」张说</p><p>东壁图书府，西园翰墨林。诵诗闻国政，讲易见天心。</p><p>位窃和羹重，恩叨醉酒深。缓歌春兴曲，情竭为知音。</p><p>卷87_20「羽林恩召观御书王太尉碑」张说</p><p>陇首名公石，来承圣札归。鱼龙生意态，钩剑动铓辉。</p><p>字得神明保，词惭少女徽。谁家羽林将，又逐凤书飞。</p><p>卷87_21「东都酺宴四首」张说</p><p>重华升宝历，轩帝眇闲居。政成天子孝，俗返上皇初。</p><p>忘味因观乐，欢心寄合酺.自怜疲马意，恋恋主恩余。</p><p>朱城尘曀灭，翠幕景情开。震震灵鼍起，翔翔舞凤来。</p><p>雕盘装草树，绮乘结楼台。共喜光华日，酣歌捧玉杯。</p><p>晓月调金阙，朝暾对玉盘。争驰群鸟散，斗伎百花团。</p><p>遇圣人知幸，承恩物自欢。洛桥将举烛，醉舞拂归鞍。</p><p>恺宴惟今席，余欢殊未穷。入云歌袅袅，向日伎丛丛。</p><p>驶管催酣兴，留关待曲终。长安若为乐，应与万方同。</p><p>卷87_22「道家四首奉敕撰」张说</p><p>金坛启曙闱，真气肃微微。落月衔仙窦，初霞拂羽衣。</p><p>香随龙节下，云逐凤箫飞。暂住蓬莱戏，千年始一归。</p><p>窈窕流精观，深沉紫翠庭。金奁调上药，宝案读仙经。</p><p>作赋看神雨，乘槎辨客星。只应谢人俗，轻举托云輧。</p><p>金炉承道诀，玉牒启玄机。云逐笙歌度，星流宫殿飞。</p><p>乘风嬉浩荡，窥月弄光辉。唯有三山鹤，应同千载归。</p><p>道记开中箓，真官表上清。焚香三鸟至，炼药九仙成。</p><p>天上灵书下，空中妙伎迎。迎来出烟雾，渺渺戏蓬瀛。</p><p>卷87_23「凤楼寻胜地」张说</p><p>西掖持醇酒，东山就白云。开轩绿池映，命席紫兰芬。</p><p>舞度花为伴，莺来管作群。太平多乐事，春物共氛氲。</p><p>卷87_24「幽州夜饮」张说</p><p>凉风吹夜雨，萧瑟动寒林。正有高堂宴，能忘迟暮心。</p><p>军中宜剑舞，塞上重笳音。不作边城将，谁知恩遇深。</p><p>卷87_25「崔礼部园亭得深字」张说</p><p>窈窕留清馆，虚徐步晚阴。水连伊阙近，树接夏阳深。</p><p>柳蔓怜垂拂，藤梢爱上寻。讶君轩盖侣，非复俗人心。</p><p>卷87_26「送郑大夫惟忠从公主入蕃」张说</p><p>凤吹遥将断，龙旗送欲还。倾都邀节使，传酌缓离颜。</p><p>春碛沙连海，秋城月对关。和戎因赏魏，定远莫辞班。</p><p>卷87_27「送崔二长史日知赴潞州」张说</p><p>东山怀卧理，南省怅悲翁。共见前途促，何知后会同。</p><p>莫轻一筵宴，明日半成空。况尔新离阙，思归迷梦中。</p><p>卷87_28「同贺八送兖公赴荆州」张说</p><p>畴昔同声友，骞飞出凤池。风云一荡薄，日月屡参差。</p><p>此别黄叶下，前期安可知。谁怜楚南树，不为岁寒移。</p><p>卷87_29「饯唐州高使君」张说</p><p>常时好闲独，朋旧少相过。及尔宣风去，方嗟别日多。</p><p>淮流春晼晚，江海路蹉跎。百岁屡分散，欢言复几何。</p><p>卷87_30「送王晙自羽林赴永昌令」张说</p><p>将星移北洛，神雨避东京。为负刚肠誉，还追强项名。</p><p>白云向伊阙，黄叶散昆明。多谢弦歌宰，稀闻桴鼓声。</p><p>卷87_31「同王仆射山亭饯岑广武羲得言字」张说</p><p>闻道长岑令，奋翼宰旅门。长安东陌上，送客满朱轩。</p><p>琴爵留佳境，山池借好园。兹游恨不见，别后缀离言。</p><p>卷87_32「送任御史江南发粮以赈河北百姓」张说</p><p>河朔人无岁，荆南义廪开。将兴泛舟役，必仗济川才。</p><p>夜月临江浦，春云历楚台。调饥坐相望，绣服几时回。</p><p>卷87_33「送王尚一严嶷二侍御赴司马都督军」张说</p><p>汉掖通沙塞，边兵护草腓。将行司马令，助以铁冠威。</p><p>白露鹰初下，黄尘骑欲飞。明年春酒熟，留酌二星归。</p><p>卷87_34「送李问政河北简兵」张说</p><p>斗酒贻朋爱，踌蹰出御沟。依然四牡别，更想八龙游。</p><p>密亲仕燕冀，连年迩寇雠。因君阅河朔，垂泪语幽州。</p><p>卷87_35「送薛植入京」张说</p><p>青组言从史，鸿都忽见求。款言人向老，饮别岁方秋。</p><p>仿佛长安陌，平生是旧游。何时复相遇，宛在水中流。</p><p>卷87_36「相州前池别许郑二判官景先神力」张说</p><p>数步圆塘水，双鸿戢羽仪。一飞乔木上，一返故林垂。</p><p>澹泊含秋景，虚明抱夜规。无因留绝翰，云海意差池。</p><p>卷87_37「岳州宴别潭州王熊二首」张说</p><p>丝管清且哀，一曲倾一杯。气将然诺重，心向友朋开。</p><p>古木无生意，寒云若死灰。赠君芳杜草，为植建章台。</p><p>缙云连省阁，沟水遽西东。然诺心犹在，荣华岁不同。</p><p>孤城临楚塞，远树入秦宫。谁念三千里，江潭一老翁。</p><p>卷87_38「广州萧都督入朝过岳州宴饯得冬字」张说</p><p>孤城抱大江，节使往朝宗。果是台中旧，依然水上逢。</p><p>京华遥比日，疲老飒如冬。窃羡能言鸟，衔恩向九重。</p><p>卷87_39「岳州别姚司马绍之制许归侍」张说</p><p>和玉悲无已，长沙宦不成。天从扇枕愿，人遂倚门情。</p><p>方外怀司马，江东忆步兵。问君栖泊处，空岭夜猿惊。</p><p>卷87_40「送岳州李十从军桂州」张说</p><p>送客之江上，其人美且才。风波万里阔，故旧十年来。</p><p>剑拔蛟随断，弓张鸟自摧。阳桥书落落，驿马定先回。</p><p>卷87_41「岳州别赵国公王十一琚入朝」张说</p><p>昔滥貂蝉长，同承雨露霏。今参鱼鳖守，望美洞庭归。</p><p>浦树悬秋影，江云烧落辉。离魂似征帆，恒往帝乡飞。</p><p>卷87_42「岳州别子均」张说</p><p>离筵非燕喜，别酒正销魂。念汝犹童孺，嗟予隔远藩。</p><p>津亭拔心草，江路断肠猿。他日将何见，愁来独倚门。</p><p>卷87_43「端州别高六戬」张说</p><p>异壤同羁窜，途中喜共过。愁多时举酒，劳罢或长歌。</p><p>南海风潮壮，西江瘴疠多。于焉复分手，此别伤如何。</p><p>卷87_44「南中别蒋五岑向青州」张说</p><p>老亲依北海，贱子弃南荒。有泪皆成血，无声不断肠。</p><p>此中逢故友，彼地送还乡。愿作枫林叶，随君度洛阳。</p><p>卷87_45「南中别陈七李十」张说</p><p>二年共游处，一旦各西东。请君聊驻马，看我转征蓬。</p><p>画鹢愁南海，离驹思北风。何时似春雁，双入上林中。</p><p>卷87_46「南中别王陵成崇」张说</p><p>握手与君别，歧路赠一言。曹卿礼公子，楚媪馈王孙。</p><p>倏尔生六翮，翻飞戾九门。常怀客鸟意，会答主人恩。</p><p>卷87_47「岭南送使」张说</p><p>秋雁逢春返，流人何日归。将余去国泪，洒子入乡衣。</p><p>饥狖啼相聚，愁猿喘更飞。南中不可问，书此示京畿。</p><p>卷87_48「幽州别阴长河行先」张说</p><p>惠好交情重，辛勤世事多。荆南久为别，蓟北远来过。</p><p>寄目云中鸟，留欢酒上歌。影移春复间，迟暮两如何。</p><p>卷87_49「和朱使欣道峡似巫山之作」张说</p><p>江如晓天净，石似暮霞张。征帆一流览，宛若巫山阳。</p><p>楚客思归路，秦人谪异乡。猿鸣孤月夜，再使泪沾裳。</p><p>卷87_50「和朱使欣二首」张说</p><p>南土多为寇，西江尽畏途。山行阻篁竹，水宿碍萑蒲。</p><p>使越才应有，征蛮力岂无。空传人赠剑，不见虎衔珠。</p><p>江势连山远，天涯此夜愁。霜空极天静，寒月带江流。</p><p>思起南征棹，文高北望楼。自怜如坠叶，泛泛侣仙舟。</p><p>卷87_51「过庾信宅」张说</p><p>兰成追宋玉，旧宅偶词人。笔涌江山气，文骄云雨神。</p><p>包胥非救楚，随会反留秦。独有东阳守，来嗟古树春。</p><p>卷87_52「卢巴驿闻张御史张判官欲到不得待留赠之」张说</p><p>旅窜南方远，传闻北使来。旧庭知玉树，合浦识珠胎。</p><p>白发因愁改，丹心托梦回。皇恩若再造，为忆不然灰。</p><p>卷87_53「南中赠高六戬」张说</p><p>北极辞明代，南溟宅放臣。丹诚由义尽，白发带愁新。</p><p>鸟坠炎洲气，花飞洛水春。平生歌舞席，谁忆不归人。</p><p>卷87_54「岳州山城」张说</p><p>山城丰日暇，闭户见天心。东旷迎朝色，西楼引夕阴。</p><p>书观千载近，学静二毛深。忽有南风至，吹君堂上琴。</p><p>卷87_55「和尹懋秋夜游灉湖」张说</p><p>灉湖佳可游，既近复能幽。林里栖精舍，山间转去舟。</p><p>雁飞江月冷，猿啸野风秋。不是迷乡客，寻奇处处留。</p><p>卷87_56「与赵冬曦尹懋子均登南楼」张说</p><p>危楼泻洞湖，积水照城隅。命驾邀渔火，通家引凤雏。</p><p>山晴红蕊匝，洲晓绿苗铺。举目思乡县，春光定不殊。</p><p>卷87_57「游灉湖上寺」张说</p><p>湖上奇峰积，山中芳树春。何知绝世境，来遇赏心人。</p><p>清旧岩前乐，呦嘤鸟兽驯。静言观听里，万法自成轮。</p><p>卷87_58「晦日」张说</p><p>晦日嫌春浅，江浦看湔衣。道傍花欲合，枝上鸟犹稀。</p><p>共忆浮桥晚，无人不醉归。寄书题此日，雁过洛阳飞。</p><p>卷87_59「湘州九日城北亭子」张说</p><p>西楚茱萸节，南淮戏马台。宁知沅水上，复有菊花杯。</p><p>亭帐凭高出，亲朋自远来。短歌将急景，同使兴情催。</p><p>卷87_60「翻着葛巾呈赵尹」张说</p><p>昔日接z5倒，今我葛巾翻。宿酒何时醒，形骸不复存。</p><p>忽闻有嘉客，躧步出闲门。桃花春径满，误识武陵源。</p><p>卷87_7「戏题草树」张说</p><p>忽惊石榴树，远出渡江来。戏问芭蕉叶，何愁心不开。</p><p>微霜拂宫桂，凄吹扫庭槐。荣盛更如此，惭君独见哀。</p><p>卷87_8「岳州赠广平公宋大夫」张说</p><p>亚相本时英，归来复国桢。朝推长孺直，野慕隐之清。</p><p>传节还闽嶂，皇华入汉京。宁思江上老，岁晏独无成。</p><p>卷87_9「和魏仆射还乡」张说</p><p>富贵还乡国，光华满旧林。秋风树不静，君子叹何深。</p><p>故老空悬剑，邻交日散金。众芳摇落尽，独有岁寒心。</p><p>卷87_10「和张监观赦」张说</p><p>日御临双阙，天街俨百神。雷兹作解气，岁复建寅春。</p><p>喜候开星驿，欢声发市人。金环能作赋，来入管弦声。</p><p>卷87_11「寄天台司马道士」张说</p><p>世上求真客，天台去不还。传闻有仙要，梦寐在兹山。</p><p>朱阙青霞断，瑶堂紫月闲。何时枉飞鹤，笙吹接人间。</p><p>卷87_12「下江南向夔州」张说</p><p>天明江雾歇，洲浦棹歌来。绿水逶迤去，青山相向开。</p><p>城临蜀帝祀，云接楚王台。旧知巫山上，游子共徘徊。</p><p>卷87_13「还至端州驿前与高六别处」张说</p><p>旧馆分江日，凄然望落晖。相逢传旅食，临别换征衣。</p><p>昔记山川是，今伤人代非。往来皆此路，生死不同归。</p><p>卷87_14「四月一日过江赴荆州」张说</p><p>春色沅湘尽，三年客始回。夏云随北帆，同日过江来。</p><p>水漫荆门出，山平郢路开。比肩羊叔子，千载岂无才。</p><p>卷87_15「湘州北亭」张说</p><p>人务南亭少，风烟北院多。山花迷径路，池水拂藤萝。</p><p>萍散鱼时跃，林幽鸟任歌。悠然白云意，乘兴抱琴过。</p><p>卷87_16「荆州亭入朝」张说</p><p>巫山云雨峡，湘水洞庭波。九辨人犹摈，三秋雁始过。</p><p>旃裘吴地尽，髫荐楚言多。不果朝宗愿，其如江汉何。</p><p>卷87_17「岳州守岁」张说</p><p>除夜清樽满，寒庭燎火多。舞衣连臂拂，醉坐合声歌。</p><p>至乐都忘我，冥心自委和。今年只如此，来岁知如何。</p><p>卷87_18「咏尘」张说</p><p>仙浦生罗袜，神京染素衣。裨山期益峻，照日幸增辉。</p><p>夕伴龙媒合，朝游凤辇归。独怜范甑下，思绕画梁飞。</p><p>卷87_19「阙题」张说</p><p>婚礼知无贺，承家叹有辉。亲迎骥子跃，吉兆凤雏飞。</p><p>温席开华扇，梁门换褧衣。遥思桃李日，应赋采苹归。</p><p>卷87_20「深渡驿」张说</p><p>旅泊青山夜，荒庭白露秋。洞房悬月影，高枕听江流。</p><p>猿响寒岩树，萤飞古驿楼。他乡对摇落，并觉起离忧。</p><p>卷87_21「惠文太子挽歌二首」张说</p><p>碣馆英灵在，瑶山美谥尊。剪桐悲曩戏，攻玉怆新恩。</p><p>宫仗传驰道，朝衣送国门。千秋谷门外，明月照西园。</p><p>梁国深文雅，淮王爱道仙。帝欢同宴日，神夺上宾年。</p><p>旒旐飞行树，帷宫宿野烟。指言君爱弟，挥泪满山川。</p><p>卷87_22「节义太子杨妃挽歌二首」张说</p><p>西华三公族，东闱五可才。玉环初受庆，金玦反逢灾。</p><p>桂殿花空落，桐园月自开。朝云将暮雨，长绕望思台。</p><p>昔日三朝路，逶迤四望车。绣腰长命绮，隐髻连枝花。</p><p>今春戾园树，索然无岁华。共伤千载后，惟号一王家。</p><p>卷87_23「韦谯公挽歌二首」张说</p><p>五瑞分王国，双珠映后家。文飞书上凤，武结笥中蛇。</p><p>出豫荣前马，回鸾丧后车。衮衣将锡命，泉路有光华。</p><p>国骋双骐骥，庭仪两凤凰。将星连相位，玉树伴金乡。</p><p>歌舞侯家艳，轩裘戚里光。安知杜陵下，碑版已相望。</p><p>卷87_24「右丞相苏公挽歌二首」张说</p><p>王宰丹青化，春卿礼乐才。缁衣传旧职，华衮赠新哀。</p><p>路泣群官送，山嘶驷马回。佳辰无白日，宾阁有青苔。</p><p>门歌出野田，冠带寝穷泉。万事皆身外，平生尚目前。</p><p>西垣紫泥綍，东岳白云篇。自惜同声处，从今遂绝弦。</p><p>卷87_25「崔尚书挽词」张说</p><p>相宅隆坤宝，承家占海封。庭中男执雁，门外女乘龙。</p><p>鸣玉游三省，𪭢金侍九重。一朝宾客散，留剑在青松。</p><p>卷87_26「右侍郎集贤院学士徐公挽词二首」张说</p><p>才美临淄北，名高淮海东。羽仪三省遍，渔猎五车通。</p><p>玉殿孤新榜，珠英落旧丛。徒悬一宝剑，何处访徐公。</p><p>叹息书林友，才华天下选。并赋三阳宫，集诗集贤殿。</p><p>具物衣如在，咄嗟长不见。既哀薤露词，岂忘平生眷。</p><p>卷87_27「崔司业挽歌二首」张说</p><p>海岱英灵气，胶庠礼乐资。风流满天下，人物擅京师。</p><p>疾起扬雄赋，魂游谢客诗。从今好文主，遗恨不同时。</p><p>象设存华馆，威仪下墓田。凤池伤旧草，麟史泣遗编。</p><p>帷盖墟烟没，干旌陇日悬。古来埋玉树，流恨满山川。</p><p>卷87_28「李工部挽歌三首」张说</p><p>锦帐为郎日，金门待诏时。杨宫先上赋，柏殿几连诗。</p><p>瞬息琴歌断，凄凉箫挽悲。那堪霸陵岸，回首望京师。</p><p>宅兆西陵上，平生雅志从。城临丹阙近，山望白云重。</p><p>会葬知元伯，看碑识蔡邕。无由接神理，挥涕向青松。</p><p>常时好宾客，永日对弦歌。是日归泉下，伤心无奈何。</p><p>墓庭人已散，祭处鸟来过。碑石生苔藓，荣名岂复多。</p><p>卷87_29「赠工部尚书冯公挽歌三首」张说</p><p>忠鲠难为事，平生尽畏途。如弦心自直，秀木势恒孤。</p><p>诏葬南陵道，神游北斗枢。贵门传万石，余庆在双珠。</p><p>爵位题龙旐，威仪出凤城。路傍人泣送，门外马嘶迎。</p><p>万事非吾有，千悲是世情。昔焉称夏日，今也谥冬卿。</p><p>窅然长夜台，举世可哀哉。泉户一朝闭，松风四面来。</p><p>石碑填駮藓，珠服聚尘埃。谁言辽东鹤，千年往复回。</p><p>卷87_30「徐高御挽歌」张说</p><p>蒲密遥千载，鸣琴始一追。公卿传世范，仁义续灵基。</p><p>不待南游禄，何先北帝期。玉棺从此闭，金鼎代相欺。</p><p>卷87_31「奉和圣制春日幸望春宫应制」张说</p><p>别馆芳菲上苑东，飞花澹荡御筵红。城临渭水天河静，</p><p>阙对南山雨露通。绕殿流莺凡几树，当蹊乱蝶许多丛。</p><p>春园既醉心和乐，共识皇恩造化同。</p><p>卷87_32「侍宴隆庆池应制」张说</p><p>灵池月满直城隈，黻帐天临御路开。东沼初阳疑吐出，</p><p>南山晓翠若浮来。鱼龙百戏纷容与，凫鹢双舟较溯洄。</p><p>愿似金堤青草馥，长承瑶水白云杯。</p><p>卷87_33「奉和圣制春日出苑应制（一作瞩目应令，一作明皇诗）」张说</p><p>禁林艳裔发青阳，春望逍遥出画堂。雨洗亭皋千亩绿，</p><p>风吹梅李一园香。鹤飞不去随青管，鱼跃翻来入彩航。</p><p>睿赏欢承天保定，遒文更睹日重光。</p><p>卷87_34「扈从温泉宫献诗」张说</p><p>温泉启蛰气氛氲，渭浦归鸿日数群。骑仗联联环北极，</p><p>鸣笳步步引南薰。松间彩殿笼佳气，山上朱旗绕瑞云。</p><p>不知远梦华胥国，何如亲奉帝尧君。</p><p>卷87_35「三月三日诏宴定昆池宫庄赋得筵字」张说</p><p>凤凰楼下对天泉，鹦鹉洲中匝管弦。旧识平阳佳丽地，</p><p>今逢上巳盛明年。舟将水动千寻日，幕共林横两岸烟。</p><p>不降玉人观禊饮，谁令醉舞拂宾筵。</p><p>卷87_36「先天应令」张说</p><p>三阳丽景早芳辰，四序嘉园物候新。梅花百般障行路，</p><p>垂柳千条暗回津。鸟惊直为飞风叶，鱼跃都由怯岸人。</p><p>唯愿圣主南山寿，何愁不赏万年春。</p><p>卷87_37「舞马千秋万岁乐府词三首」张说</p><p>金天诞圣千秋节，玉醴还分万寿觞。试听紫骝歌乐府，</p><p>何如𫘧骥舞华冈。连鶱势出鱼龙变，躞蹀骄生鸟兽行。</p><p>岁岁相传指树日，翩翩来伴庆云翔。</p><p>圣皇至德与天齐，天马来仪自海西。腕足徐行拜两膝，</p><p>繁骄不进踏千蹄。髤髵奋鬣时蹲踏，鼓怒骧身忽上跻。</p><p>更有衔杯终宴曲，垂头掉尾醉如泥。</p><p>远听明君爱逸才，玉鞭金翅引龙媒。不因兹白人间有，</p><p>定是飞黄天上来。影弄日华相照耀，喷含云色且裴徊。</p><p>莫言阙下桃花舞，别有河中兰叶开。</p><p>卷87_38「同赵侍御巴陵早春作」张说</p><p>江上春来早可观，巧将春物妒余寒。水苔共绕留乌石，</p><p>花鸟争开斗鸭栏。佩胜芳辰日渐暖，然灯美夜月初圆。</p><p>意随北雁云飞去，直待南州蕙草残。</p><p>卷87_39「灉湖山寺」张说</p><p>空山寂历道心生，虚谷迢遥野鸟声。禅室从来尘外赏，</p><p>香台岂是世中情。云间东岭千寻出，树里南湖一片明。</p><p>若使巢由知此意，不将萝薜易簪缨。</p><p>卷87_40「幽州新岁作」张说</p><p>去岁荆南梅似雪，今年蓟北雪如梅。共知人事何常定，</p><p>且喜年华去复来。边镇戍歌连夜动，京城燎火彻明开。</p><p>遥遥西向长安日，愿上南山寿一杯。</p><h1 class=ql-align-center>卷088张说</h1><p>卷八十八</p><p>卷88_1「扈从幸韦嗣立山庄应制」张说</p><p>寒灰飞玉琯，汤井驻金舆。既得方明相，还寻大隗居。</p><p>悬泉珠贯下，列帐锦屏舒。骑远林逾密，笳繁谷自虚。</p><p>门旗堑复磴，殿幕裹通渠。舞凤迎公主，雕龙赋婕妤。</p><p>地幽天赏洽，酒乐御筵初。菲才叨侍从，连藻愧应徐。</p><p>卷88_2「奉和圣制喜雪应制」张说</p><p>圣德与天同，封峦欲报功。诏书期日下，灵感应时通。</p><p>触石云呈瑞，含花雪告丰。积如沙照月，散似面从风。</p><p>舞集仙台上，歌流帝乐中。遥知百神喜，洒路待行宫。</p><p>卷88_3「奉和圣制寒食作应制」张说</p><p>寒食春过半，花秾鸟复娇。从来禁火日，会接清明朝。</p><p>斗敌鸡殊胜，争球马绝调。晴空数云点，香树百风摇。</p><p>改木迎新燧，封田表旧烧。皇情爱嘉节，传曲与箫韶。</p><p>卷88_4「奉和圣制赐崔日知往潞州应制」张说</p><p>圣情留曩镇，佳气翊兴王。增戟雄都府，高车转太常。</p><p>川横八练阔，山带五龙长。连帅初恩命，天人旧纪纲。</p><p>饯涂飞御藻，阖境自生光。明主征循吏，何年下凤凰。</p><p>卷88_5「春晚侍宴丽正殿探得开字」张说</p><p>圣政惟稽古，宾门引上才。坊因购书立，殿为集贤开。</p><p>髦彦星辰下，仙章日月回。字如龙负出，韵是凤衔来。</p><p>庭柳余春驻，宫莺早夏催。喜承芸阁宴，幸奉柏梁杯。</p><p>卷88_6「奉和圣制花萼楼下宴应制」张说</p><p>万心翘乐宴，三舍缓昌时。山接夏云险，台留春日迟。</p><p>节移芳未歇，兴隔赏仍追。醉后传嘉惠，楼前舞圣慈。</p><p>皇恩与时合，天意若人期。故发前旬雨，新垂湛露诗。</p><p>卷88_7「奉和圣制度蒲关应制」张说</p><p>蒲阪横临晋，华芝晓望秦。关城雄地险，桥路扼天津。</p><p>楼映行宫日，堤含宫树春。黄云随宝鼎，紫气逐真人。</p><p>东咏唐虞迹，西观周汉尘。山河非国宝，明主爱忠臣。</p><p>卷88_8「奉和圣制途经华岳应制」张说</p><p>西岳镇皇京，中峰入太清。玉銮重岭应，缇骑薄云迎。</p><p>霁日悬高掌，寒空类削成。轩游会神处，汉幸望仙情。</p><p>旧庙青林古，新碑绿字生。群臣原封岱，还驾勒鸿名。</p><p>卷88_9「奉和圣制过王濬墓应制」张说</p><p>牛斗三分国，龙骧一统年。智高宁受制，风急肯回船。</p><p>有策擒吴嚭，无言让范宣。援孤因势屈，功重为谗偏。</p><p>旧迹灰尘散，枯坟故老传。百代逢明主，何辞死道边。</p><p>卷88_10「奉和圣制经河上公庙应制」张说</p><p>河上无名老，知非汉代人。先探道德要，留待圣明辰。</p><p>玄妙为天下，清虚用谷神。化将和气一，风与太初邻。</p><p>灵庙观遗像，仙歌入至真。皇心齐万物，何处不同尘。</p><p>卷88_11「奉和圣制幸凤汤泉应制」张说</p><p>周狩闻岐礼，秦都辨雍名。献禽天子孝，存老圣皇情。</p><p>温润宜冬幸，游畋乐岁成。汤云出水殿，暖气入山营。</p><p>坎意无私洁，干心称物平。帝歌流乐府，溪谷也增荣。</p><p>卷88_12「恩赐乐游园宴」张说</p><p>汉苑佳游地，轩庭近侍臣。共持荣幸日，来赏艳阳春。</p><p>馔玉颁王篚，𪭢金下帝钧。池台草色遍，宫观柳条新。</p><p>花绶光连榻，朱颜畅饮醇。圣朝多乐事，天意每随人。</p><p>卷88_13「三月二十日诏宴乐游园赋得风字」张说</p><p>乐游形胜地，表里望郊宫。北阙连天顶，南山对掌中。</p><p>皇恩贷芳月，旬宴美成功。鱼戏芙蓉水，莺啼杨柳风。</p><p>春光看欲暮，天泽恋无穷。长袖招斜日，留光待曲终。</p><p>卷88_14「赴集贤院学士上赐宴应制得辉字」张说</p><p>侍帝金华讲，千龄道固稀。位将贤士设，书共学徒归。</p><p>首命深燕隗，通经浅汉韦。列筵荣赐食，送客愧儒衣。</p><p>贺燕窥檐下，迁莺入殿飞。欲知朝野庆，文教日光辉。</p><p>卷88_15「端午三殿侍宴应制探得鱼字」张说</p><p>小暑夏弦应，徽音商管初。愿赍长命缕，来续大恩余。</p><p>三殿褰珠箔，群官上玉除。助阳尝麦彘，顺节进龟鱼。</p><p>甘露垂天酒，芝花捧御书。合丹同蝘蜓，灰骨共蟾蜍。</p><p>今日伤蛇意，衔珠遂阙如。</p><p>卷88_16「奉和圣制春中兴庆宫酺宴应制」张说</p><p>千龄逢启圣，万域共来威。庆接郊禋后，酺承农事稀。</p><p>御楼横广路，天乐下重闱。鸾凤调歌曲，虹霓动舞衣。</p><p>合声云上聚，连步月中归。物睹恩无外，神和道入微。</p><p>镐京陪乐饮，柏殿奉文飞。徒竭秋云影，何资春日晖。</p><p>卷88_17「奉和圣制千秋节宴应制」张说</p><p>五德生王者，千龄启圣人。赤光来照夜，黄云上覆晨。</p><p>海县衔恩久，朝章献舞新。高居帝座出，夹道众官陈。</p><p>槊杖洗清景，磬管凝秋旻.珠囊含瑞露，金镜抱仙轮。</p><p>何岁无乡饮，何田不报神。薰歌与名节，传代幸群臣。</p><p>卷88_18「奉和圣制太行山中言志应制」张说</p><p>六龙鸣玉銮，九折步云端。河络南浮近，山经北上难。</p><p>羽仪映松雪，戈甲带春寒。百谷晨笳动，千岩晓仗攒。</p><p>皇心感韶节，敷藻念人安。既立省方馆，复建礼神坛。</p><p>扈跸参天老，承荣忝夏官。长勤百年意，思见一胜残。</p><p>卷88_19「奉和御制与宋璟源乾曜同日上官命宴东堂赐诗应制」张说</p><p>大块熔群品，经生偶圣时。猥承三事命，虚忝百僚师。</p><p>右揆谋华硕，前星傅重资。连骞求旧礼，滥典乐贤诗。</p><p>赐釜同荣拜，𪭢金宴宰司。菊花吹御酒，兰叶捧天词。</p><p>宝历休明盛，颓年晷漏衰。少留青史笔，未敢赤松期。</p><p>卷88_20「奉和圣制暇日与兄弟同游兴庆宫作应制」张说</p><p>汉武横汾日，周王宴镐年。何如造区夏，复此睦亲贤。</p><p>巢凤新成阁，飞龙旧跃泉。棣华歌尚在，桐叶戏仍传。</p><p>禁籞氛埃隔，平台景物连。圣慈良有裕，王道固无偏。</p><p>问俗兆人阜，观风五教宣。献图开益地，张乐奏钧天。</p><p>侍酒衢樽满，询刍谏鼓悬。永言形友爱，万国共周旋。</p><p>卷88_21「奉和圣制送王晙巡边应制」张说</p><p>六月歌周雅，三边遣夏卿。欲施攻战法，先作简稽行。</p><p>礼乐知谋帅，春秋识用兵。一劳堪定国，万里即长城。</p><p>策有和戎利，威传破虏名。军前雨洒道，楼上月临营。</p><p>别藻瑶华降，同衣锦襮荣。关山由义近，戎马为恩轻。</p><p>丝竹路傍散，风云马上生。朝廷谓吉甫，邦国望君平。</p><p>卷88_22「将赴朔方军应制」张说</p><p>礼乐逢明主，韬钤用老臣。恭凭神武策，远御鬼方人。</p><p>供帐荣恩饯，山川喜诏巡。天文日月丽，朝赋管弦新。</p><p>幼志传三略，衰材谢六钧。胆由忠作伴，心固道为邻。</p><p>汉保河南地，胡清塞北尘。连年大军后，不日小康辰。</p><p>剑舞轻离别，歌酣忘苦辛。从来思博望，许国不谋身。</p><p>卷88_23「奉和圣制爰因巡省途次旧居应制」张说</p><p>葱郁兴王郡，殷忧启圣图。周成会西土，汉武幸南都。</p><p>岁卜銮舆迈，农祠雁政敷。武威棱外域，文教靡中区。</p><p>警跸干戈捧，朝宗万玉趋。旧藩人事革，新化国容殊。</p><p>壁有真龙画，庭余鸣凤梧。丛觞祝尧寿，合鼎献汤厨。</p><p>阳乐寒初变，春恩蛰更苏。三耆颁命服，五稔复田输。</p><p>君赋大风起，人歌湛露濡。从臣观玉叶，方愿纪灵符。</p><p>卷88_24「宿直温泉宫羽林献诗」张说</p><p>冬狩美秦正，新丰乐汉行。星陈玄武阁，月对羽林营。</p><p>寒木罗霜仗，空山响夜更。恩深灵液暖，节劲古松贞。</p><p>文武皆王事，输心不为名。</p><p>卷88_25「玄武门侍射」张说</p><p>射观通玄阙，兵栏辟御筵。雕弧月半上，画的晕重圆。</p><p>羿后神幽赞，灵王法暗传。贯心精四返，饮羽妙三联。</p><p>雪鹤来衔箭，星麟下集弦。一逢军宴洽，万庆武功宣。</p><p>卷88_26「扈从南出雀鼠谷」张说</p><p>豫动三灵赞，时巡四海威。陕关凌曙出，平路半春归。</p><p>霍镇迎云罕，汾河送羽旗。山南柳半密，谷北草全稀。</p><p>迟日宜华盖，和风入袷衣。上林千里近，应见百花飞。</p><p>卷88_27「洛桥北亭诏饯诸刺史」张说</p><p>离亭拂御沟，别曲舞船楼。诏饯朝廷牧，符分海县忧。</p><p>股肱还入郡，父母更临州。扇逐仁风转，车随霖雨流。</p><p>恩光水上溢，荣色柳间浮。预待群方最，三公不远求。</p><p>卷88_28「东都酺宴」张说</p><p>尧舜传天下，同心致太平。吾君内举圣，远合至公情。</p><p>锡命承丕业，崇亲享大名。二天资广运，两曜益齐明。</p><p>道畅昆虫乐，恩深朽蠹荣。皇舆久西幸，留镇在东京。</p><p>合宴千官入，分曹百戏呈。乐来嫌景遽，酒着讶寒轻。</p><p>喜气连云阁，欢呼动洛城。人间知几代，今日见河清。</p><p>卷88_29「奉酬韦祭酒嗣立偶游龙门北溪忽怀骊山别业呈诸留守之作」张说</p><p>石涧泉虚落，松崖路曲回。闻君北溪下，想像南山隈。</p><p>近念鼎湖别，遥思云嶂陪。不同奇觏往，空睹斯文来。</p><p>岁后寒初变，春前芳未开。黄蕤袅岸柳，紫萼折村梅。</p><p>尽室兹游玩，盈门几乐哉。嗟留洛阳陌，梦诣建章台。</p><p>野失巢由性，朝非元凯才。布怀钦远迹，幽意日尘埃。</p><p>卷88_30「奉酬韦祭酒自汤还都经龙门北溪庄见贻之作」张说</p><p>闻君汤井至，潇洒憩郊林。拂曙携清赏，披云觏绿岑。</p><p>欢言游览意，款曲望归心。是日期佳客，同山忽异寻。</p><p>桃花迂路转，杨柳间门深。泛舟伊水涨，系马香树阴。</p><p>繁弦弄水族，娇吹狎沙禽。春满汀色媚，景斜岚气侵。</p><p>怀仁殊未远，重德匪专临。来藻敷幽思，连词报所钦。</p><p>卷88_31「酬崔光禄冬日述怀赠答」张说</p><p>徐陈尝并作，枚马亦同时。各负当朝誉，俱承明主私。</p><p>夫君迈前侣，观国骋奇姿。山似鸣威凤，泉如出宝龟。</p><p>才雄子云笔，学广仲舒帷。紫绶拂三寺，朱门临九逵。</p><p>昔我含香日，联尔缙云司。朝携兰省步，夕退竹林期。</p><p>中路一分手，数载来何迟。求友还相得，群英覆在兹。</p><p>留台少人务，方驾递寻追。涉玩怀同赏，沾芳忆共持。</p><p>迎宾南涧饮，载妓东城嬉。春郊绿亩秀，秋涧白云滋。</p><p>名画披人物，良书讨滞疑。兴来光不惜，欢往迹如遗。</p><p>岁晏罢行乐，层城间所思。夜魂灯处厌，朝发镜前衰。</p><p>忽枉崔骃什，兼流韦孟词。曲高弥寡和，主善代为师。</p><p>齐戒观华玉，留连叹色丝。终惭起予者，何足与言诗。</p><p>卷88_32「同刘给事城南宴集」张说</p><p>水竹幽闲地，簪缨近侍臣。雍容乘暇日，潇洒出嚣尘。</p><p>树对思朋鸟，池深入养鳞。管弦高逐吹，歌舞妙含春。</p><p>老子叨专席，欢邀隔缙绅。此中情不浅，遥寄赏心人。</p><p>卷88_33「温泉冯刘二监客舍观妓」张说</p><p>温谷寒林薄，群游乐事多。佳人蹀骏马，乘月夜相过。</p><p>秀色然红黛，娇香发绮罗。镜前鸾对舞，琴里凤传歌。</p><p>妒宠倾新意，衔恩奈老何。为君留上客，欢笑敛双蛾。</p><p>卷88_34「寄许八」张说</p><p>万类春皆乐，徂颜独不怡。年来人更老，花发意先衰。</p><p>乳鹊穿坛画，巢蜂触网丝。平生美容色，宿昔影中疑。</p><p>远道何由梦，同心在者谁。西风欲谁语，悯默遂无词。</p><p>卷88_35「送苏合宫颋」张说</p><p>都邑群方首，商泉旧俗讹。变风须恺悌，成化伫弦歌。</p><p>畴昔珪璋友，雍容文雅多。振缨游省闼，锵玉宰京河。</p><p>别曲鸾初下，行轩雉尚过。百壶非饯意，流咏在人和。</p><p>卷88_36「送乔安邑备」张说</p><p>书阁移年岁，文明难复辞。欢言冬雪满，恨别夏云滋。</p><p>外尹方为政，高明自不欺。老人骖驭往，童子狎雏嬉。</p><p>日茂西河俗，寂寥东观期。遥怀秀才令，京洛见新诗。</p><p>卷88_37「送赵二尚书彦昭北伐」张说</p><p>虏地河冰合，边城备此时。兵连紫塞路，将举白云司。</p><p>提剑荣中贵，衔珠盛出师。日华光组练，风色焰旌旗。</p><p>投笔尊前起，横戈马上辞。梅花吹别引，杨柳赋归诗。</p><p>卷88_38「石门别杨六钦望」张说</p><p>燕人同窜越，万里自相哀。影响无期会，江山此地来。</p><p>暮年伤泛梗，累日慰寒灰。潮水东南落，浮云西北回。</p><p>俱看石门远，倚棹两悲哉。</p><p>卷88_39「南中送北使二首」张说</p><p>传闻合蒲叶，曾向洛阳飞。何日南风至，还随北使归。</p><p>红颜渡岭歇，白首对秋衰。高歌何由见，层堂不可违。</p><p>谁怜炎海曲，泪尽血沾衣。</p><p>待罪居重译，穷愁暮雨秋。山临鬼门路，城绕瘴江流。</p><p>人事今如此，生涯尚可求。逢君入乡县，传我念京周。</p><p>别恨归途远，离言暮景遒。夷歌翻下泪，芦酒未消愁。</p><p>闻有胡兵急，深怀汉国羞。和亲先是诈，款塞果为雠。</p><p>释系应分爵，蠲徒几复侯。廉颇诚未老，孙叔且无谋。</p><p>若道冯唐事，皇恩尚可收。</p><p>卷88_40「送赵顺直郎中赴安西副大都督」张说</p><p>绝镇功难立，悬军命匪轻。复承迁相后，弥重任贤情。</p><p>将起神仙地，才称礼乐英。长心堪系虏，短语足论兵。</p><p>日授休门法，星教置阵名。龙泉恩已着，燕颔相终成。</p><p>月窟穷天远，河源入塞清。老夫操别翰，承旨颂升平。</p><p>卷88_41「送宋休远之蜀任」张说</p><p>求友殊损益，行道异穷申。缀我平生气，吐赠薄游人。</p><p>结恩事明主，忍爱远辞亲。色丽成都俗，膏腴蜀水滨。</p><p>如何从宦子，坚白共缁磷。日月千龄旦，河山万族春。</p><p>怀铅书瑞府，横草事边尘。不及安人吏，能令王化淳。</p><p>卷88_42「岳州别梁六入朝」张说</p><p>远莅长沙渚，欣逢贾谊才。江山疲应接，风日复晴开。</p><p>江树云间断，湘山水上来。近洲朝鹭集，古戍夜猿哀。</p><p>岸杼含苍捄，河蒲秀紫台。月余偏地赏，心尽故人杯。</p><p>自我违京洛，嗟君此溯洄。容华因别老，交旧与年颓。</p><p>梦见长安陌，朝宗实盛哉。</p><p>卷88_43「相州冬日早衙」张说</p><p>城外宵钟敛，闺中曙火残。朝光曜庭雪，宿冻聚池寒。</p><p>正色临厅事，疑词定笔端。除苛囹圄息，伐枳吏人宽。</p><p>河内功犹浅，淮阳疾未安。镜中星发变，顿使世情阑。</p><p>卷88_44「岳州西城」张说</p><p>水国何辽旷，风波遂极天。西江三纪合，南浦二湖连。</p><p>危堞临清境，烦忧暂豁然。九围观掌内，万象阅眸前。</p><p>日去长沙渚，山横云梦田。汀葭变秋色，津树入寒烟。</p><p>潜穴探灵诡，浮生揖圣仙。至今人不见，迹灭事空传。</p><p>卷88_45「岳州观竞渡」张说</p><p>画作飞凫艇，双双竞拂流。低装山色变，急棹水华浮。</p><p>土尚三闾俗，江传二女游。齐歌迎孟姥，独舞送阳侯。</p><p>鼓发南湖溠，标争西驿楼。并驱常诧速，非畏日光遒。</p><p>卷88_46「对酒行巴陵作」张说</p><p>留侯封万户，园令寿千金。本为成王业，初由赋上林。</p><p>繁荣安足恃，霜露递相寻。鸟哭楚山外，猿啼湘水阴。</p><p>梦中城阙近，天畔海云深。空对忘忧酌，离忧不去心。</p><p>卷88_47「岳州宴姚绍之」张说</p><p>杞梓滞江滨，光华向日新。难兄金作友，媚子玉为人。</p><p>山水含秋兴，池亭借善邻。檐松风送静，院竹鸟来驯。</p><p>翠斝吹黄菊，雕盘鲙紫鳞。缓歌将醉舞，为拂绣衣尘。</p><p>卷88_48「岳州九日宴道观西阁」张说</p><p>摇落长年叹，蹉跎远宦心。北风嘶代马，南浦宿阳禽。</p><p>佳此黄花酌，酣余白首吟。凉云霾楚望，蒙雨蔽荆岑。</p><p>登眺思清景，谁将眷浊阴。钓歌出江雾，樵唱入山林。</p><p>鱼以嘉名采，木为美材侵。大道由中悟，逍遥匪外寻。</p><p>参佐多君子，词华妙赏音。留题洞庭观，望古意何深。</p><p>卷88_49「岳州作」张说</p><p>水国生秋草，离居再及瓜。山川临洞穴，风日望长沙。</p><p>物土南州异，关河北信赊。日昏闻怪鸟，地热见修蛇。</p><p>远人梦归路，瘦马嘶去家。正有江潭月，徘徊恋九华。</p><p>卷88_50「游洞庭湖」张说</p><p>平湖晓望分，仙峤气氛氲。鼓枻乘清渚，寻峰弄白云。</p><p>江寒天一色，日静水重纹。树坐参猿啸，沙行入鹭群。</p><p>缘源斑筱密，罥径绿萝纷。洞穴传虚应，枫林觉自薰。</p><p>双童有灵药，愿取献明君。</p><p>卷88_51「巴丘春作」张说</p><p>日出洞庭水，春山挂断霞。江涔相映发，卉木共纷华。</p><p>湘戍南浮阔，荆关北望赊。湖阴窥魍魉，丘势辨巴蛇。</p><p>岛户巢为馆，渔人艇作家。自怜心问景，三岁客长沙。</p><p>卷88_52「岳州夜坐」张说</p><p>炎洲苦三伏，永日卧孤城。赖此闲庭夜，萧条夜月明。</p><p>独歌还太息，幽感见余声。江近鹤时叫，山深猿屡鸣。</p><p>息心观有欲，弃知返无名。五十知天命，吾其达此生。</p><p>卷88_53「别灉湖」张说</p><p>念别灉湖去，浮舟更一临。千峰出浪险，万木抱烟深。</p><p>南郡延恩渥，东山恋宿心。露花香欲醉，时鸟啭余音。</p><p>涉趣皆留赏，无奇不遍寻。莫言山水间，幽意在鸣琴。</p><p>卷88_54「伯奴边见归田赋因投赵侍御」张说</p><p>尔家叹穷鸟，吾族赋归田。莫道荣枯异，同嗟世网牵。</p><p>黄陵浮汨渚，青草会湘川。去国逾三岁，兹山老二年。</p><p>寒鸮鸣舍下，昏虎卧篱前。客泪堪斑竹，离亭欲赠荃。</p><p>放言久无次，触兴感成篇。</p><p>卷88_55「清远江峡山寺」张说</p><p>流落经荒外，逍遥此梵宫。云峰吐月白，石壁淡烟红。</p><p>宝塔灵仙涌，悬龛造化功。天香涵竹气，虚呗引松风。</p><p>檐牖飞花入，廊房激水通。猿鸣知谷静，鱼戏辨江空。</p><p>静默将何贵，惟应心境同。</p><p>卷88_56「春雨早雷」张说</p><p>东北春风至，飘飘带雨来。拂黄先变柳，点素早惊梅。</p><p>树蔼悬书阁，烟含作赋台。河鱼未上冻，江蛰已闻雷。</p><p>美人宵梦着，金屏曙不开。无缘一启齿，空酌万年杯。</p><p>卷88_57「闻雨」张说</p><p>穷冬万花匝，永夜百忧攒。危戍临江火，空斋入雨寒。</p><p>断猿知屡别，嘶雁觉虚弹。心对炉灰死，颜随庭树残。</p><p>旧恩怀未报，倾胆镜中看。</p><p>卷88_58「赦归在道中作」张说</p><p>陈焦心息尽，死意不期生。何幸光华旦，流人归上京。</p><p>愁将网共解，服与代俱明。复是三阶正，还逢四海平。</p><p>谁能定礼乐，为国着功成。</p><p>卷88_59「喜度岭」张说</p><p>东汉兴唐历，南河复禹谋。宁知瘴疠地，生入帝皇州。</p><p>雷雨苏虫蛰，春阳放学鸠。洄沿炎海畔，登降闽山陬。</p><p>岭路分中夏，川源得上流。见花便独笑，看草即忘忧。</p><p>自始居重译，天星已再周。乡关绝归望，亲戚不相求。</p><p>弃杖枯还植，穷鳞涸更浮。道消黄鹤去，运启白驹留。</p><p>江妾晨炊黍，津童夜棹舟。盛明良可遇，莫后洛城游。</p><h1 class=ql-align-center>卷089张说</h1><p>卷八十九</p><p>卷89_1「奉和圣制潼关口号应制」张说</p><p>天德平无外，关门东复西。不将千里隔，何用一丸泥。</p><p>卷89_2「奉萧令嵩酒并诗（已下三首，俱赐宴东堂作）」张说</p><p>乐奏天恩满，杯来秋兴高。更蒙萧相国，对席饮醇醪。</p><p>卷89_3「奉宇文黄门融酒」张说</p><p>圣德垂甘露，天章下大风。又乘黄阁赏，愿作黑头公。</p><p>卷89_4「奉裴中书光庭酒」张说</p><p>西掖恩华降，南宫命席阑。讵知鸡树后，更接凤池欢。</p><p>卷89_5「清夜酌」张说</p><p>秋阴士多感，雨息夜无尘。清樽宜明月，复有平生人。</p><p>卷89_6「醉中作」张说</p><p>醉后乐无极，弥胜未醉时。动容皆是舞，出语总成诗。</p><p>卷89_7「送梁知微渡海东」张说</p><p>今日此相送，明年此相待。天上客星回，知君渡东海。</p><p>卷89_8「寄刘道士舄」张说</p><p>真人降紫气，邀我丹田宫。远寄双飞舄，飞飞不碍空。</p><p>卷89_9「书香能和尚塔」张说</p><p>大师捐世去，空余法力在。远寄无碍香，心随到南海。</p><p>卷89_10「被使在蜀」张说</p><p>即今三伏尽，尚自在临邛。归途千里外，秋月定相逢。</p><p>卷89_11「正朝摘梅」张说</p><p>蜀地寒犹暖，正朝发早梅。偏惊万里客，已复一年来。</p><p>卷89_12「蜀道后期」张说</p><p>客心争日月，来往预期程。秋风不相待，先至洛阳城。</p><p>卷89_13「广州江中作」张说</p><p>去国年方晏，愁心转不堪。离人与江水，终日向西南。</p><p>卷89_14「江中诵经」张说</p><p>实相归悬解，虚心暗在通。澄江明月内，应是色成空。</p><p>卷89_15「江中遇黄领子刘隆」张说</p><p>危石江中起，孤云岭上还。相逢皆得意，何处是乡关。</p><p>卷89_16「钦州守岁」张说</p><p>故岁今宵尽，新年明旦来。愁心随斗柄，东北望春回。</p><p>卷89_17「岳州守岁二首」张说</p><p>夜风吹醉舞，庭户对酣歌。愁逐前年少，欢迎今岁多。</p><p>桃枝堪辟恶，爆竹好惊眠。歌舞留今夕，犹言惜旧年。</p><p>卷89_18「元朝（一作幽州元日）」张说</p><p>今岁元日乐，不谢往年春。知向来心道，谁为昨夜人。</p><p>卷89_19「耗磨日饮二首」张说</p><p>耗磨传兹日，纵横道未宜。但令不忌醉，翻是乐无为。</p><p>上月今朝减，流传耗磨辰。还将不事事，同醉俗中人。</p><p>卷89_20「又（一本此首同前第一首为二首）」张说</p><p>春来半月度，俗忌一时闲。不酌他乡酒，惟堪对楚山。</p><p>卷89_21「九日进茱萸山诗五首」张说</p><p>家居洛阳下，举目见嵩山。刻作茱萸节，情生造化间。</p><p>黄花宜泛酒，青岳好登高。稽首明廷内，心为天下劳。</p><p>菊酒携山客，萸囊系牧童。路疑随大隗，心似问鸿蒙。</p><p>九日重阳数，三秋万实成。时来谒轩后，罢去坐蓬瀛。</p><p>晚节欢重九，高山上五千。醉中知遇圣，梦里见寻仙。</p><p>卷89_22「岳州看黄叶」张说</p><p>白首看黄叶，徂颜复几何。空惭棠树下，不见政成歌。</p><p>卷89_23「岭南送使二首」张说</p><p>狱中生白发，岭外罢红颜。古来相送处，凡得几人还。</p><p>万里投荒裔，来时不见亲。一朝成白首，看取报家人。</p><p>卷89_24「伤妓人董氏四首」张说</p><p>董氏娇娆性，多为窈窕名。人随秋月落，韵入捣衣声。</p><p>粉蕊粘妆簏，金花竭翠条。夜台无戏伴，魂影向谁娇。</p><p>旧亭红粉阁，宿处白云关。春日双飞去，秋风独不还。</p><p>舞席沾残粉，歌梁委旧尘。独伤窗里月，不见帐中人。</p><p>卷89_25「三月闺怨」张说</p><p>三月时将尽，空房妾独居。蛾眉愁自结，鬓发没情梳。</p><p>卷89_26「破陈乐词二首」张说</p><p>汉兵出顿金微，照日光明铁衣。百里火幡焰焰，</p><p>千行云骑霏霏。蹙踏辽河自竭，鼓噪燕山可飞。</p><p>正属四方朝贺，端知万舞皇威。</p><p>少年胆气凌云，共许骁雄出群。匹马城西挑战，</p><p>单刀蓟北从军。一鼓鲜卑送款，五饵单于解纷。</p><p>誓欲成名报国，羞将开阁论勋。</p><p>卷89_27「舞马词六首」张说</p><p>万玉朝宗凤扆，千金率领龙媒。眄鼓凝骄躞蹀，</p><p>听歌弄影徘徊。（圣代升平乐）</p><p>天鹿遥征卫叔，日龙上借羲和。将共两骖争舞，</p><p>来随八骏齐歌。（圣代升平乐）</p><p>彩旄八佾成行，时龙五色因方。屈膝衔杯赴节，</p><p>倾心献寿无疆。（四海和平乐）</p><p>帝皂龙驹沛艾，星兰骥子权奇。腾倚骧洋应节，</p><p>繁骄接迹不移。（四海和平乐）</p><p>二圣先天合德，群灵率土可封。击石骖驔紫燕，</p><p>𪭢金顾步苍龙。（四海和平乐）</p><p>圣君出震应箓，神马浮河献图。足踏天庭鼓舞，</p><p>心将帝乐踌蹰。（四海和平乐）</p><p>卷89_28「奉和三日祓禊渭滨应制」张说</p><p>青郊上巳艳阳年，紫禁皇游祓渭川。</p><p>幸得欢娱承湛露，心同草树乐春天。</p><p>卷89_29「桃花园马上应制」张说</p><p>林间艳色骄天马，苑里秾华伴丽人。</p><p>愿逐南风飞帝席，年年含笑舞青春。</p><p>卷89_30「奉和圣制幸韦嗣立山庄应制」张说</p><p>西京上相出扶阳，东郊别业好池塘。</p><p>自非仁智符天赏，安能日月共回光。</p><p>卷89_31「奉和圣制同玉真公主游大哥山池题石壁」张说</p><p>池如明镜月华开，山学香炉云气来。</p><p>神藻飞为鹡鸰赋，仙声飏出凤凰台。</p><p>卷89_32「十五日夜御前口号踏歌词二首」张说</p><p>花萼楼前雨露新，长安城里太平人。</p><p>龙衔火树千重焰，鸡踏莲花万岁春。</p><p>帝宫三五戏春台，行雨流风莫妒来。</p><p>西域灯轮千影合，东华金阙万重开。</p><p>卷89_33「苏摩遮五首（亿岁乐）」张说</p><p>摩遮本出海西胡，琉璃宝服紫髯胡。</p><p>闻道皇恩遍宇宙，来将歌舞助欢娱。</p><p>绣装帕额宝花冠，夷歌骑舞借人看。</p><p>自能激水成阴气，不虑今年寒不寒。</p><p>腊月凝阴积帝台，豪歌急鼓送寒来。</p><p>油囊取得天河水，将添上寿万年杯。</p><p>寒气宜人最可怜，故将寒水散庭前。</p><p>惟愿圣君无限寿，长取新年续旧年。</p><p>昭成皇后帝家亲，荣乐诸人不比伦。</p><p>往日霜前花委地，今年雪后树逢春。</p><p>卷89_34「三月三日定昆池奉和萧令得潭字韵」张说</p><p>暮春三月日重三，春水桃花满禊潭。</p><p>广乐逶迤天上下，仙舟摇衍镜中酣。</p><p>卷89_35「和尹从事懋泛洞庭」张说</p><p>平湖一望上连天，林景千寻下洞泉。</p><p>忽惊水上光华满，疑是乘舟到日边。</p><p>卷89_36「送梁六自洞庭山作」张说</p><p>巴陵一望洞庭秋，日见孤峰水上浮。</p><p>闻道神仙不可接，心随湖水共悠悠。</p><p>卷89_37「同赵侍御望归舟」张说</p><p>山庭迥迥面长川，江树重重极远烟。</p><p>形影相追高翥鸟，心肠并断北风船。</p><p>卷89_38「襄阳路逢寒食」张说</p><p>去年寒食洞庭波，今年寒食襄阳路。</p><p>不辞着处寻山水，只畏还家落春暮。</p><h1 class=ql-align-center>卷090张均</h1><p>卷九十</p><p>卷90_1「和尹懋登南楼」张均</p><p>客来已两春，更瞻韶光早。花鸟既环合，江山复骈抱。</p><p>楼形写北潭，堞势凌青岛。白云谢归雁，驰怀洛阳道。</p><p>卷90_2「江上逢春」张均</p><p>离忧耿未和，春虑忽蹉跎。择木猿知去，寻泥燕独过。</p><p>惊花翻霁日，垂柳拂烟波。激意屡怡赏，无如乡念何。</p><p>卷90_3「九日巴丘登高」张均</p><p>客心惊暮序，宾雁下沧洲。共赏重阳节，言寻戏马游。</p><p>湖风扶戍柳，江雨暗山楼。且酌东篱酒，聊祛南国忧。</p><p>卷90_4「和尹懋秋夜游灉湖二首」张均</p><p>远水沉西日，寒沙聚夜鸥。平湖乘月满，飞棹接星流。</p><p>黄叶鸣凄吹，苍葭扫暗洲。愿移沧浦赏，归待颍川游。</p><p>湾潭幽意深，杳霭涌寒岑。石痕秋水落，岚气夕阳沉。</p><p>澄彻天为底，渊玄月作心。青溪非大隐，归弄白云浔。</p><p>卷90_5「岳阳晚景（一作父说诗）」张均</p><p>晚景寒鸦集，秋风旅雁归。水光浮日出，霞彩映江飞。</p><p>洲白芦花吐，园红柿叶稀。长沙卑湿地，九月未成衣。</p><p>卷90_6「流合浦岭外作」张均</p><p>瘴江西去火为山，炎徼南穷鬼作关。</p><p>从此更投人境外，生涯应在有无间。</p><p>卷90_7「奉和岳州山城（一作张均诗）」张垍</p><p>郡馆临清赏，开扃坐白云。讼虚棠户曙，观静竹檐曛。</p><p>悬榻迎宾下，趋庭学礼闻。风传琴上意，遥向日华纷。</p><h1 class=ql-align-center>卷091韦嗣立</h1><p>卷九十一</p><p>卷91_1「偶游龙门北溪忽怀骊山别业因以言志示弟淑奉呈诸大僚」韦嗣立</p><p>幽谷杜陵边，风烟别几年。偶来伊水曲，溪嶂觉依然。</p><p>傍浦怜芳树，寻崖爱绿泉。岭云随马足，山鸟向人前。</p><p>地合心俱静，言因理自玄。短才叨重寄，尸禄愧妨贤。</p><p>每挹挂冠侣，思从初服旋。稻粱仍欲报，岁月坐空捐。</p><p>助岳无纤块，输溟谢末涓。还悟北辕失，方求南涧田。</p><p>卷91_2「奉和九日幸临渭亭登高应制得深字」韦嗣立</p><p>层观远沈沈，鸾旗九日临。帷宫压水岸，步辇入烟岑。</p><p>枝上萸新采，樽中菊始斟。愿陪欢乐事，长与岁时深。</p><p>卷91_3「奉和张岳州王潭州别诗二首」韦嗣立</p><p>茂先王佐才，作牧楚江隈。登楼正欲赋，复遇仲宣来。</p><p>黄鹄飞将远，雕龙文为开。宁知昔联事，听曲有余哀。</p><p>昔时陪二贤，缨冕会神仙。一去驰江海，相逢共播迁。</p><p>无因千里驾，忽睹四愁篇。览讽欢何已，欢终徒怆然。</p><p>卷91_4「奉和初春幸太平公主南庄应制」韦嗣立</p><p>主第岩扃架鹊桥，天门阊阖降鸾镳。历乱旌旗转云树，</p><p>参差台榭入烟霄。林间花杂平阳舞，谷里莺和弄玉箫。</p><p>已陪沁水追欢日，行奉茅山访道朝。</p><p>卷91_5「自汤还都经龙门北溪赠张左丞崔礼部崔光禄」韦嗣立</p><p>栖闲有愚谷，好事枉朝轩。树接前驱拥，岩传后骑喧。</p><p>褰帘出野院，植杖候柴门。既拂林下席，仍携池上樽。</p><p>深期契幽赏，实谓展欢言。末眷诚未易，佳游时更敦。</p><p>俄看啸俦侣，各已共飞鶱.延睇尽朝日，长怀通夜魂。</p><p>空闻岸竹动，徒见浦花繁。多愧春莺曲，相求意独存。</p><p>卷91_6「酬崔光禄冬日述怀赠答」韦嗣立</p><p>亭伯负高名，羽仪称上京。魏珠能烛乘，秦璧许连城。</p><p>六月飞将远，三冬学已精。洛阳推贾谊，江夏贵黄琼。</p><p>推演中都术，旋参河尹声。累迁登御府，移拜践名卿。</p><p>庭聚歌钟丽，门罗棨戟荣。鹦杯飞广席，兽火列前楹。</p><p>散诞林园意，殷勤敬爱情。无容抱衰疾，良宴每招迎。</p><p>契得心逾重，言忘道益真。相勖忠义节，共谈词赋英。</p><p>雕虫曾靡弃，白凤已先鸣。光接神愈骇，音来味不成。</p><p>短歌甘自思，鸿藻弥难清。东里方希润，西河敢窃明。</p><p>厚诬空见迫，丧德岂无诚。端守宫闱地，寒烟朝暮平。</p><p>顾才无术浅，怀器识忧盈。月下对云阙，风前闻夜更。</p><p>昌年虽共偶，欢会此难并。为怜漳浦曲，沉痼有刘桢。</p><p>卷91_7「上巳日祓禊渭滨应制」韦嗣立</p><p>乘春祓禊逐风光，扈跸陪銮渭渚傍。</p><p>还笑当时水滨老，衰年八十待文王。</p><p>卷91_8「奉酬韦祭酒偶游龙门北溪忽怀骊山别业因以言志…之作」魏奉古</p><p>有美朝为贵，幽寻地自偏。践临伊水汭，想望灞池边。</p><p>是遇皆新赏，兹游若旧年。藤萝隐路接，杨柳御沟联。</p><p>道惬神情王，机忘俗理捐。遂初诚已重，兼济实为贤。</p><p>迹是东山恋，心惟北阙悬。顾惭经拾紫，多谢赋思玄。</p><p>未躧中林步，空承丽藻传。阳春和已寡，扣寂竟徒然。</p><p>卷91_9「奉酬韦祭酒偶游龙门北溪忽怀骊山别业因以言志…之作」崔日知</p><p>夙龄秉微尚，中年忽有邻。以兹山水癖，遂得狎通人。</p><p>迨我咸京道，闻君别业新。岩前窥石镜，河畔踏芳茵。</p><p>既怜伊浦绿，复忆灞池春。连词谢家子，同欢冀野宾。</p><p>趣闲鱼共乐，情洽鸟来驯。讵念昔游者，只命独留秦。</p><p>萧条颖阳恋，冲漠汉阴真。无由陪胜躅，空此玩书筠。</p><p>卷91_10「冬日述怀奉呈韦祭酒张左丞兰台名贤」崔日知</p><p>弱龄好经籍，披卷即怡然。覃精四十载，驰骋数千言。</p><p>孔壁采遗篆，周韦考绝编。袁公论剑术，孙子叙兵篇。</p><p>鲁史君臣道，姬书日月悬。从师改炎燠，负笈遍山川。</p><p>上异西河夏，中非北海玄。光荣拾青紫，名价接通贤。</p><p>既重万钟乐，宁思二顷田。长戟同分虎，高冠亚附蝉。</p><p>晚怀重虚旷，养志息雕镌。登高惭思拙，匠物谢情妍。</p><p>不慕张平子，宁希王仲宣。谁谓登龙日，翻成刻鹄年。</p><p>循循劳善诱，轧轧思微牵。琢磨才既竭，钻仰德弥坚。</p><p>朽木诚为谕，扪心徒自怜。终期吞鸟梦，振翼上云烟。</p><p>赋成先掷地，词高直掞天。更执抠衣礼，仍开函丈筵。</p><p>雾披槐市蔼，水静璧池圆。愿逐从风叶，飞舞翰林前。</p><p>卷91_11「奉酬韦嗣立祭酒偶游龙门北溪忽怀骊山别业…大僚之作」崔泰之</p><p>关塞临伊水，骊山枕灞川。俱临隐路侧，同在帝城边。</p><p>谢公兼出处，携妓玩林泉。鸣驺喷梅雪，飞盖曳松烟。</p><p>闻琴幽谷里，看弈古岩前。落日低帏帐，归云绕管弦。</p><p>叨荣惭北阙，微尚爱东田。寂寞灰心尽，萧条尘事捐。</p><p>朝思登崭绝，夜梦弄潺湲。宿怀南涧意，况睹北溪篇。</p><p>卷91_12「同光禄弟冬日述怀」崔泰之</p><p>吾族白眉良，才华动洛阳。观光初入仕，应宿始为郎。</p><p>飞萤玩书籍，白凤吐文章。海卿逾往雅，河尹冠前张。</p><p>择才绥鄢郢，殊化被江湘。高楼临广陌，甲第敞通庄。</p><p>列馆邙山下，疏亭洛水傍。昌年赏丰陌，暇日悦林塘。</p><p>衣冠皆秀彦，罗绮尽名倡。隔岸闻歌度，临池见舞行。</p><p>门庭寒变色，棨戟日生光。穷阴方叆叇，杀气正苍茫。</p><p>感时兴盛作，晚岁共多伤。积德韦丞相，通神张子房。</p><p>吟草遍簪绂，逸韵合宫商。功名守留省，滥迹在文昌。</p><p>家园遥可见，台寺近相望。无庸乘侍谒，有暇共翱翔。</p><p>棣华依雁序，竹叶拂鸾觞。水坐怜秋月，山行弄晚芳。</p><p>恩华惭服冕，友爱勖垂堂。无由报天德，相顾咏时康。</p><p>卷91_13「奉和圣制送张尚书巡边」崔泰之</p><p>南庭胡运尽，北斗将星飞。旗鼓临沙漠，旌旄出洛畿。</p><p>关山绕玉塞，烽火映金微。屡献帷谋策，频承庙胜威。</p><p>躞蹀临河骑，逶迤度陇旗。地脉平千古，天声振九围。</p><p>车马生边气，戈鋋驻落晖。夏近蓬犹转，秋深草木腓。</p><p>饯送纡天什，恩荣赐御衣。伫勒燕然颂，鸣驺计日归。</p><p>卷91_14「春夜寓直凤阁怀群公（一本题上有和中书侍郎杨再思）」魏知古</p><p>拜门传漏晚，寓直索居时。昔重安仁赋，今称伯玉诗。</p><p>鸳池满不溢，鸡树久逾滋。夙夜怀山甫，清风咏所思。</p><p>卷91_15「奉和春日途中喜雨应诏」魏知古</p><p>皇舆向洛城，时雨应天行。丽日登岩送，阴云出野迎。</p><p>濯枝林杏发，润叶渚蒲生。丝入纶言喜，花依锦字明。</p><p>微臣忝东观，载笔伫西成。</p><p>卷91_16「从猎渭川献诗」魏知古</p><p>尝闻夏太康，五弟训禽荒。我后来冬狩，三驱盛礼张。</p><p>顺时鹰隼击，讲事武功扬。奔走未及去，翾飞岂暇翔。</p><p>非熊从渭水，瑞翟想陈仓。此欲诚难纵，兹游不可常。</p><p>子云陈羽猎，僖伯谏渔棠。得失鉴齐楚，仁思念禹汤。</p><p>雍熙亮在宥，亭毒匪多伤。辛甲今为史，虞箴遂孔彰。</p><p>卷91_17「玄元观寻李先生不遇」魏知古</p><p>羽客今何在，空寻伊洛间。忽闻归苦县，复想入函关。</p><p>未作千年别，犹应七日还。神仙不可见，寂寞返蓬山。</p><p class=ql-align-center><br></p></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>