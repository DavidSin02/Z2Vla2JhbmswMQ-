<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全唐诗补编》第4部分 卷三 | 极客快訊</title><meta property="og:title" content="《全唐诗补编》第4部分 卷三 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/c202ad82e5f14c73bb2e19f811672d14"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/202a682d.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/202a682d.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/202a682d.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/202a682d.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/202a682d.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/202a682d.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/202a682d.html><link rel=canonical href=https://geekbank.cf/tw/%e6%b8%b8%e6%88%8f/202a682d.html><meta property="article:published_time" content="2020-10-29T21:14:26+08:00"><meta property="article:modified_time" content="2020-10-29T21:14:26+08:00"><meta name=Keywords content><meta name=description content="《全唐诗补编》第4部分 卷三"><meta name=author content="极客快訊"><meta property="og:url" content="/cn/%E6%B8%B8%E6%88%8F/202a682d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全唐诗补编》第4部分 卷三</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><br></p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p1.pstatp.com/large/pgc-image/c202ad82e5f14c73bb2e19f811672d14><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>袁吉</p><p>金华山</p><p>金华山色与天齐，一径盘纡尽石梯。步步前登清汉近，时时回首白云低。风偷药气名何限，水泛花光路即迷。洞口数声仙犬吠，始知羽客此真栖。 【《古今图书集成山川典》一二七《金华山部》】</p><p>张随</p><p>早春送郎官出宰 【《全唐诗》七八一作袁求贤诗○《文苑英华》一八九《省试》】</p><p>清远居士</p><p>题透明岩安禄山题记后</p><p>【透明岩，亦名栖真岩，在大蓬山。岩西曰禅窟，岩壁上悠安禄山题记云：「大唐先天二年，岁在辛丑，七月朔，安禄山敬造弥勒佛一龛。」有清远居士题其后云云。王象之按：「先天二年即开元元年，是时禄山尚未显，以相传之久，兼恐别有姓名偶同，姑两存之。」】</p><p>妖胡作逆罪滔天，翠辇仓皇幸蜀川。千载业缘磨不尽，却来邀福向金仙。 【《舆地纪胜》一八八《蓬州景物》及《碑记》】</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p3.pstatp.com/large/pgc-image/2f38ebc2282247a3b25fb562c9e77b1d><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>杨逵</p><p>子规 【《全唐诗》二六七作顾况诗○《文苑英华》三二九《禽兽》】</p><p>杨禹珪</p><p>题孟岩 【句】</p><p>郡虽饶胜境，偏爱此岩幽。 【《舆地纪胜》一五七《资州》】</p><p>杨兴义</p><p>和杜甫 【句】</p><p>莫嫌袍紫归家阻，且庆丰年雅俗安。</p><p>题秋风 【句】</p><p>霜风一夜将红叶，换尽江头万木青。 【《蜀中名胜记》二五《保宁府巴州》】</p><p>厉翼</p><p>送尹蔓回睦州</p><p>怜君授衣月，远作泛舟行。江阔桐庐岸，山深建德城。千寻乔木影，七里暮滩声。兴尽当停棹，临流更濯缨。</p><p>郑详</p><p>赠妓</p><p>详纵情诗酒，至庐江谒郡守，留连吟醉，因赠妓曰：</p><p>台盘阔狭才三尺，似隔中当有阻艰。若不骑龙与骑凤，乐营门是望夫山。 【《诗话总龟》二三《寓情门》引《南部新书》】</p><p>独孤俊</p><p>题莲花洞</p><p>路回千曲绕芝田，羽客相携访谪仙。石窦嵌空惟有迹，灵龛隐轸莫知年。来居洞里长无死，不出人间自有天。更欲不眠吟至晓，恐惊龙动起愁烟。</p><p>题含虚洞二首</p><p>高树猿啼乱水声，寻幽不觉洞中行。骊龙宿处云常暗，羽客归时路自明。别后已迷丹灶火，回来犹认玉童名。从今已去朝金阙，便隔人间五百生。</p><p>扪萝攀蹬步欹危，历览幽岩骇怪奇。泉石膏肓传亦久，神仙窟宅到何迟。真人鹿引非无路，洞府龙升自有时。但觉尘缘挹绝景，踌躇落笔媿题诗。 【以上《康熙徽州府志》二《婺源山川》】</p><p>聂同志</p><p>经故宫女坟有感 【二首】</p><p>家国久随狂虏没，春芜又向冢头青。如今忆得当时事，为尔伤心一涕零。</p><p>长郊烟淡月华清，因醉荒坟半夜醒。失路孤吟不胜苦，暗中应有鬼神听。 【《万首唐人绝句》三五】</p><p>魏征</p><p>沃洲山</p><p>一声清磬海边月，十里香风涧底松。何代沃洲今夜兴，倚栏干听赤城钟。 【《舆地纪胜》四《绍兴府》】</p><p>清明 【岳麓僧】</p><p>送纸上人游罗浮 【二首】</p><p>一瓶一锡十方游，挥麈湘南夜语投。四百好峰在何许？寄师双眼看罗浮。</p><p>此身政坐爱名山，投老求闲可得闲。遥夜相思千里月，想应骑虎度松关。 【《罗浮志》十《诗》】</p><p>德圆</p><p>云门寺</p><p>若耶溪边寺，幽胜绝尘嚣。一洞花将发，千岩雪未消。依阴生径竹，野色映溪桥。渐赏登高处，钟声应寂寥。 【《古今图书集成山川典》一一四《云门山部》】</p><p>澹交</p><p>望樊川</p><p>万树叶初红，人家树色中。疏钟摇雨足，积水浸云容。雪碛回寒雁，村灯促夜舂。旧山归未得，生计欲何从？ 【《古今图书集成职方典》五二○《西安府部》】</p><p>觉隐</p><p>江亭晚眺</p><p>独隐清江秋思长，晚潮初上水亭凉。海门云起双峦暝，一抹银花影夕阳。 【《古今图书集成职方典》七八五《安庆府部》】</p><p>全唐诗续补遗卷十六　无名氏</p><p>战城南</p><p>战地何昏昏，战士如群蚁。气重日轮红，血染蓬蒿紫。乌鸟衔人肉，食闷飞不起。昨日城上人，今日城下鬼。旗色如罗星，鼙声殊未已。妾家夫与儿，俱在鼙声里。 【《文苑英华》一九六《乐府》】</p><p>昭君怨</p><p>衔悲出汉关，落泪洒胡鞍。关榆三夏冻，塞柳九春寒。眉任愁中结，腰随带里宽。别曲易凄断，哀弦不忍弹。 【同上二○四《乐府》】</p><p>采菱女</p><p>白日期何去？青春只自矜。艳歌呈几曲，江畔采新菱。望浦思同济，轻舟喜共乘。翠 【一作业】 将眉比色，声与调相应。荡漾微波散，清泠远水澄。更看池际影，若对玉壶冰。 【同上二○八《乐府》】</p><p>分柑子歌示诸小</p><p>痴男𫘤女愁杀人，偏呼小者大者嗔。粗衣粝食尽须一，何况异味兼时新。今朝楼下柑初熟，摘得一筐分不足。儿童岂待父母施，自各捻来 【一作「各自捻将」】 献兄叔。就中小女有所翳， 【(下缺)同上三三七《歌行》】</p><p>哭从伯祭酒</p><p>剖符冯翊次，以疾拜司成。义重疏皆友，仁深怨不生。昔居南比省，长话水云情。吟讽资高兴，丝纶发重名。经秋漳浦卧，一旦逝川声。自古谁回得，重泉独往程。明灵辞魏阙，冬日冷秦宫。孝子号天护，铭旌引柩行。门阑容足迹，章句许才清。劣薄无因报，恩知岂谓轻？扪膺词莫吐，奠酒泪先倾。从此阶前石，何人肯念贞？ 【愚鲁献孤石蒙赏孤峭 同上三○四《悲悼》】</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p1.pstatp.com/large/pgc-image/3eeff7c0076c443da2afd6ff4e0ff93b><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>杂诗</p><p>旧山虽在不关身，且向长安过暮春。一树梨花一溪月，不知今夜属何人？ 【《万首唐人绝句》三八】</p><p>碧玉潭</p><p>潭在武康西一十里响应山之下，唐人有诗刻于岩上云：</p><p>水面平铺映碧空，夜深明月照龙宫。猿啼未响潭先响，一树花开两树红。 【《舆地纪胜》四《安吉州景物》】</p><p>子陵山洞</p><p>在京山县南六十里，即严子陵隐所也。傍有石室名帝星井，寺曰净安，尝有一星，光芒见井中。昔人赋诗云：</p><p>翩翩钓台翁，弊屣弃利禄。烟溪七里濑，风月一竿竹。平生知己谁？故人刘文叔。三聘乃肯来，公卿指为辱。高风轻万乘，敢以足加腹。居然动天象，下应太史卜。</p><p>帝星井</p><p>帝星胡为落此间？岂非此有子陵山。苍苍(王民)井一百丈，至今深夜光芒寒。野老相传是陈迹，断碑摸索苔藓斑。往事恍惚不可问，青山绿水空潺潺。 【以上《舆地纪胜》八四《郢州古迹》。后一首又见《古今图书集成职方典》一一四七《安陆府部》】</p><p>小桃源</p><p>曩有耕于小桃源得一铜牌，牌上有诗一绝云：</p><p>绰约去朝真，仙源万木春。要知窃桃客，定是会 【一作画】 稽人。 【《舆地纪胜》一六六《长宁军》】</p><p>大力寺石碣 【巢县掘地得之】</p><p>地去巢县十里分，招提名目古今存。风磨断础痕皴暗，雨剥残碑点画昏。一道涧声飞石壁，两边山色锁云根。杜鹃花里啼幽径，往事依稀似诉论。 【同上《补阙》三《无为军》】</p><p>题灵鹫</p><p>灵鹫名山万古名，几回无事绕廊行。殿前流水晴尤急，塔上春云晚自生。鹤傍经床听梵语，鸟窥斋砵候钟声。我来借得蒲团坐，归去闲眠梦亦清。 【《咸淳临安志》八○《寺观》】</p><p>平顶山</p><p>平盖山高古木疏，昔人曾此筑仙居。井通八角寒泉涌，观毁三清劫火余。洗墨池边丹灶冷，系龙岩畔石潭虚。吟成独坐荒苔上，闲看蜗牛学篆书。 【《蜀中名胜记》十二《眉州彭山县》】</p><p>洞真观 【在氓县北】</p><p>玉洞瑶坛长冷落，真虚崖窦色常新。可怜城里悠悠者，不识潇湘四季春。 【同治《湖南通志》二三九《方外志寺观》】</p><p>沧浪寺 【在沅江县南三十里】</p><p>闲步沧浪野，栖禅竹作扉。浮生自有乐，尘虑总皆非。 【同上二四○】</p><p>玉乳泉壁间诗</p><p>骑马出门三月暮，杨花无奈雪漫天。客情最苦夜难度，宿处先寻无杜鹃。 【《重修丹阳县志》三四《艺文》】</p><p>楚泊亭 【二首】</p><p>天垂六幕水浮空，霁月光风上下同。我向山头一舒笑，楚人还望白云中。</p><p>卷逃屈放两俱空，山止波流万古同。美恶不随天地老，断魂啼鸟一声中。 【《嘉靖常德府志》十九《赋咏》】</p><p>黄金台</p><p>燕昭北筑黄金台，四方豪杰乘风来。秦家烧书杀儒客，肘腋之间千里隔。去年八月幽州道，昭君墓前哭秋草。今年五月咸阳关，秦家城外悲河山。河上关头车马路，残日青烟五陵树。 【见元人王恽《秋涧集》。《古今图书集成职方典》二九《顺天府部》亦载此诗，题作《燕台》】</p><p>题仙人洞石钟</p><p>我欲扣石钟，惊起洞中人。烟萝杳无际，空锁石门春。石洞何窈窕，云是仙人庭。仙人渺何许？瑶草空自青。石洞窅且深，花落无人扫。仙翁去不还，何处寻瑶草。</p><p>盘山</p><p>盘山高巍峨，半入青云里。中间最上峰，更向天边起。行行白石崖，六月不知暑。</p><p>题蓟州桃李寺</p><p>旧有桃花树，人呼寺故云。石危秋鹭上，滩远夜僧闻。汲井连黄叶，登台散白云。烧丹勾漏合，无处不逢君。 【以上孙承泽《天府广记》四二《失名唐人诗》，见石刻。】</p><p>鲁阳城</p><p>豢术缘何竟醢龙，因迁僻壤隔云封。山迷故国芙蓉秀，水泻沙河玳瑁封。离黍何须发浩叹，荒城久矣属空墉。独怜辽鹤归何处，漫向深芊听晓钟。</p><p>思父台</p><p>驻马空山亲舍迷，不堪回首白云低。王师为国驱锋镝，争向儿家杖履追。 【以上《古今图书集成职方典》四八八《汝州部》】</p><p>桃川宫 【方士，失名】</p><p>流水回环日夕澄，烟萝石壁四时新。清风台上生瑶草，夜雨松根老茯苓。九转丹砂龙虎伏，千年剑气鬼神惊。道人今向蓬莱去，白鹤归来月满庭。 【同上一二六二《常德府部》。又同治《湖南通志》二四○《方外志寺观桃源县》】</p><p>圣寿寺 【三首】</p><p>石罅题诗纪别年，风烟南北各凄然。薝蒲坐我灵山下，犹借高人半日缘。</p><p>夕籁鸣寒雨，晴峰出翠屏。风尘吾独愧，鸿鹄下苍冥。</p><p>趺坐丛林下，朗吟白石巅。一丘盘曲处，中有老龙眠。 【《古今图书集成职方典》一○八五《兴化府部》】</p><p>寒亭</p><p>朔风凛凛雪漫漫，未是寒亭分外寒。六月火云天不雨，请君来此凭栏杆。 【同上一一四七《安陆府部》】</p><p>缑山庙</p><p>独挹榴花夜向阑，诗情高寄碧云间。不知鹤驾人何在，笙月亭亭满故山。 【同上《山川典》六三《缑山部》】</p><p>牡丹</p><p>倾国姿容别，多开富贵家。临轩一赏后，轻薄万千花。 【同上《草木典》二八九《牡丹部》】</p><p>纪信墓</p><p>纪信生降为沛公，草荒古冢卧秋风。不知青史缘何事，却道萧何第一功。 【乾隆《直隶秦州新志》十一《艺文诗》】</p><p>却鬼丸</p><p>走鹿枯风吼夜阑，颂花还喜向椒盘。人情此日非前日，岁事新官对旧官。竹叶莫辞终日醉，梅花已拚来年看。书生但恐寒为祟，不用朱泥却鬼丹。 【《岁时广记》五《元旦》】</p><p>上元词 【句】</p><p>金吾不禁元宵，漏声更莫催晓。 【同上十《上元》引《唐西京新记》】</p><p>中秋诗 【句】</p><p>端正月临端正树，韵香人在韵香楼。 【端正树，韵香楼，皆明皇故事。同上三一《中秋》】</p><p>句</p><p>【东坡曰：「此唐人得意句。」】</p><p>一鸠鸣午寂，双燕话春愁。 【《苕溪渔隐丛话前集》二四引《西清诗话》】</p><p>简池 【句】</p><p>【简池独刘氏三溪号一郡之胜。】</p><p>入蜀最宜游简郡，寻山须是访刘家。 【《舆地纪胜》一四五《简州》】</p><p>东周诗 【句】</p><p>钟会垒边山月白，武侯桥畔水风清。 【同上一八六《隆庆府》】</p><p>任氏行 【句二】</p><p>兰膏新沐云鬓滑，宝钗斜坠青丝发。</p><p>蝉鬓尚随云势动，素衣犹带月光来。 【《锦绣万花谷》十七】</p><p>奉和咏雪应制 【和太宗】</p><p>寒云垂广幕，飘霰下天津。无辙方秪至，有感瑞气新。色映姑山质，舞对洛川神。忽奉瑶池韵，渐和郢中春。 【《文苑英华》一七三《应制》】</p><p>句</p><p>【开元中，有儒士登终南山，得句云：「野迥云根阔，山高树影长。」私心自负，吟讽之际，忽闻空中语云：「未若天河云云。」儒士不胜喜，以为己有。归夸于僧，智潜掩鼻笑曰：「臭气可掬，何足多也。」儒士惊愕，遽以实告。自此又号为鉴文大师，有《浮沤篇》行于世。】</p><p>天河虽有浪，月桂不闻香。 【《诗话总龟》八《评论门》引《零陵总记》】</p><p>编入乐府词四首</p><p>山川虽异所，艹木尚同春。亦如溱洧地，自有采花人。</p><p>受律辞元首，相将讨叛臣。咸歌《破阵乐》，共赏太平人。</p><p>四海皇风被，千年德水清。戎衣更不着，今日告功成。</p><p>主上开昌历，臣忠奉大猷。君看偃革后，便是太平秋。 【《万首唐人绝句》三盛唐后】</p><p>和渔父词 【十五首】</p><p>【《颜鲁公集逸诗存目》云：「公与陆鸿渐、徐士衡、李成矩共和玄真子(张志和)《渔父词》共二十五首。今惟志和词存，见《续仙传》。」系张志和同时诸人倡和词，《直斋书录解题》有《玄真子渔歌碑传集录》一卷，可参考。】</p><p>远山重迭水萦纡，水碧山青画不如。山水里，有岩居，谁道侬家也钓鱼。</p><p>钓得红鲜劈水开，锦鳞如画逐钩来。从棹尾，且穿腮，不管前溪一夜雷。</p><p>桃花浪起五湖春，一叶随风万里身。车宛□，饵轮囷，水边时有羡鱼人。</p><p>五岭风烟绝四邻，满川凫雁是交亲。风触岸，浪摇身，青草灯深不见人。</p><p>雪色髭须一老翁，时开短棹拨长空。微有雨，正无风，宜在五湖烟水中。</p><p>残霞晚照四山明，云起云收阴又晴。风脚动，浪头生，定是虚篷夜雨声。</p><p>极浦遥看两岸花，碧波微影弄晴霞。孤艇小，信横斜，那个汀洲不是家。</p><p>洞庭湖上晓风生，风触湖心一叶横。兰棹快，草衣轻，只钓鲈鱼不钓名。</p><p>舴艋为舟力几多，江头雷雨半相和。珍重意，下长波，半夜潮生不奈何。</p><p>垂杨湾外远山微，万里晴波浸落晖。击楫去，本无机，惊起鸳鸯扑尘飞。</p><p>冲波棹子橛头船，青草湖中欲暮天。看白鸟，下长川，点破潇湘万里烟。</p><p>料理丝纶欲放船，江头明月向人圆。尊有酒，坐无，抛下渔竿踏水眠。</p><p>风搅长空浪搅风，鱼龙混杂一川中。藏远溆，系长松，尽待云收月照空。</p><p>舴艋为家无姓名，胡芦中有瓮头清。香稻饭，紫莼羹，破浪穿云乐性灵。</p><p>偶然香饵得长(鱼覃)，鱼大船轻力不任。随远近，共浮沉，事事从轻不要深。 【《金奁集》】</p><p>答张籍 【句】</p><p>【元和中，长安有沙门(不记名氏)善病人文章，尤能捉语意相合处。张水部颇恚之，冥搜愈切，因得句曰：「长因送人处，忆得别家时。」径往夸扬。乃曰：「此应不合前辈意也。」僧微笑曰：「此有人道了也。」籍曰：「向有何人？」僧乃吟曰：(见下)籍因抚掌大笑。】</p><p>见他桃李树，思得后园春。 【《唐摭言》十三】</p><p>诮失婢牓诗 【原情寄嘲　三首】</p><p>抚养在香闺，娇痴教不依。纵然桃叶宠，打得柳花飞。晓露空调粉，春罗枉赐衣。内家方妒杀，好处任从归。</p><p>偷锁出深闺，风花何所依？想因乘月去，难道绰天飞。烛暗新垂泪，香凝旧舞衣。恩情如不断，还向梦中归。</p><p>揭牓讳因依，千声叫不归。头盘红缕髻，身着紫罗衣。夹带无金玉，窝藏有是非。请君看赏格，惆怅信音稀。 【汪立名辑本《白香山诗集补遗》注引《尧山堂外纪》】</p><p>咏二游女</p><p>大中年，有江淮郡守名郎，登楼纵饮，见二游女罗衣飘飘，目送久之，因咏曰：</p><p>两朵红英值万金，教人不负看花心。高楼日晚东风急，吹落千家何处寻？</p><p>摄中郎将作诗</p><p>【在省日，宣宗顾问称旨，摄中郎将，有诗曰：(见下)风神俊迈。后拥节旄。】</p><p>宫娃引入玉为行，金殿齐趋近御床。不见圣明亲顾问，如何得摄汉中郎？ 【以上《诗话总龟》二三《寓情门》引《南部新书》】</p><p>商山馆</p><p>【商山馆中窗颊上有八句诗云云，不知何人作。净君、凉友，是帚与扇明矣。】</p><p>净君扫浮尘，凉友招清风。炎炎火云节，萧然一堂中。谁知鹿冠叟，心地如虚空。虚空亦莫问，睡起照青铜。 【《清异录》三】</p><p>宫词</p><p>落絮蒙蒙立夏天，楼前槐树影初圆。传闻紫殿深深处，别有薰风入舜弦。</p><p>送春</p><p>斜风细雨趱春归，何不从容奈妾时。未办三杯相别酒，先吟一首送行诗。再三留得鸧鹒晚，千万休教杜宇知。纵若苦留留不住，明年早早到南枝。</p><p>题壁</p><p>一团茅草乱蓬蓬，蓦地烧天蓦地空。争似满炉煨榾柮，慢腾腾地暖烘烘 【以上江标影刻南宋书棚本《唐人五十家小集》】</p><p>钱氏雷威琴</p><p>【李巽伯云：「先公得雷威琴，钱氏物也，中题云云。故号忘味，为当代第一。」】</p><p>峄阳孙枝，匠成雅器。一听秋堂，三月忘味。 【《全五代诗》七四引《西溪丛话》上】</p><p>嘲曹翰</p><p>曹翰事世宗为枢密承旨。性贪侈。常着锦袜金线丝鞋。朝士有托无名子嘲之者，诗曰：</p><p>不作锦衣裳，裁为十指仓。千金包汗脚，惭愧络丝娘。 【《清异录》三】</p><p>水香劝盏嘲扈载 【酒令】</p><p>【扈载畏内特甚。未仕时，欲出，则谒假于细君。细君滴水于地，指曰：「不干须前归。」若去远，则然香印掐至某所，以为还家之验。因筵聚，方三行酒，载色欲逃遁。朋友默晓，哗曰：「扈君恐砌水隐形，香印过界耳，是当罚也。吾徒人撰新句一联，劝清酒一盏。」众以为善，乃俱起。一人捧瓯吟曰(诗略)。逼载饮尽。别云(诗略)。别云(诗略)。别云(诗略)。别云(诗略)。载连沃六七巨觥，吐呕淋漓。既上马，群噪曰：「若夫人怪迟，但道被水香劝盏留住。」】</p><p>解禀香三令，能遵水五申。</p><p>细弹防事水，短艺戒时香。</p><p>战兢思水约，匍匐赴香期。</p><p>出佩香三尺，归防水九章。</p><p>命系逡巡水，时牵决定香。 【《清异录》一】</p><p>玄卿镜铭</p><p>【玄卿镜，文笔古雅似六朝，字体圆润似李唐，疑是隋末唐初之物。玄卿，铸镜字也。广州某氏所藏。】</p><p>日初升，月初盈，纤尘不生，肖兹万形。是曰撄宁，莹虖太清。 【嘉庆《广东通志》二○○《金石略》】</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p1.pstatp.com/large/pgc-image/c4984c910d2d429791c6db014c145141><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>高宗时期</p><p>【胡楚宾，秋浦(贵池)人。善属文，高宗召为右史、兼崇贤直学士，预选与诸儒论禁中，撰《臣轨》等书千余篇。朝廷疑议表疏密使参处，以分宰相权，号北门学士。楚宾为文甚敏，必酒中下笔。高宗每命作时，常以金银杯(奭斗)酒饮之，文成辄赐焉。其英资豪颖，与李白伦，故当时谣曰：】</p><p>【《全唐诗》八七八《胡楚宾谣》，以为与晚唐顾云、张乔、殷文圭等为同时人，文字有不同。】</p><p>前有胡楚宾，后有李翰林。词同三峡水，字值万黄金。 【《嘉靖池州府志》七《人物篇贤哲》】</p><p>开元时谣</p><p>《杨妃外传》：开元十载上元日，杨家五宅夜游，与广宁公主骑从争西门市。杨氏奴鞭公主衣，公主堕马。驸马程昌胤扶主，因及数挝。主泣奏，上令决杀杨家奴，昌胤停官。于是杨家转横。时谣云：</p><p>生女勿悲酸，生男勿喜欢。 【《岁时广记》十一《上元》】</p><p>三高僧谚</p><p>【道标，富阳人。姓黎氏，一作秦氏。年七岁，有大沙门过而识之，劝令出家。为灵隐山白云峰海和尚弟子。至德二年诏白衣通佛经七百纸者，命为比丘，标首中选，即日得度居南天竺寺。尝于灵鹫峰之南西岭下，葺茅为堂，号西岭草堂，称西岭和尚。经营之外，尤练诗章。当时吴兴清昼[皎然]、会稽灵澈，相与酬唱。谚云[见下]。又陆羽云：「夫日月云霞为天标，山川草木为地标，推能归美为德标，居闲趣寂为道标。」长庆三年卒，年八十四。(《高僧传》参《西湖高僧事略》)】</p><p>霅之昼，能清秀。越之澈，洞冰雪。杭之标，摩云霄。 【雍正《浙江通志》一九八《仙释传杭州府》】</p><p>国学新修五经壁歌 【并记】</p><p>初，大历中，名儒张参为国子司业，始详定五经书于论堂东西厢之壁，辩齐、鲁之音取其宜，考古今之文取其正。繇是诸生之师心曲学，偏听臆说，咸束之而归于大同。揭揭高悬，积六十岁，崩剥污蔑 【一作「秽」】 ，截然不鲜。今天子尚文章，尊典籍，于苑囿不加尺椽，而成均以治学上言，遽赐千万。时祭酒皞实尸之，博士公肃实佐之。国庠重严，过者必式。遂以羡赢，再新壁书。惩前土涂不克以寿，乃析坚木负墉而庇之。其制如版牍而高广，其平如粉泽而洁滑，背施阴关，使众如一，附离之际，无迹而寻，堂皇靓深，两庑相照。申命国子能通法书者，分章揆日，逊其业而缮写焉。笔削既成，雠校既精，白黑彬班，了然飞动。以蒙来求，焕若星辰，以敬来趋，肃如神明，以疑来质，决若蓍蔡。由京师而风天下，覃及九译，咸知宗师，非止服逢掖者钻仰而已。于是学官陈师正等暨生徒凡四百二十有八人，请金石刻，且歌之曰： 【(见下)】 时余为礼部郎，凡瞽宗之事，得以关决，故书之以移史官，宜附于艺文志云。</p><p>我有学宇，既倾而成之。我有壁经，既昧而明之。孰规摹之？孰发挥之？祭酒维齐，博士维韦。俾我学徒，弦歌以时。切切祁祁，不敖不嬉。庶乎遒人，来采我诗。 【《刘梦得集》二六《记》】</p><p>高黎贡山谣</p><p>高黎贡山在永昌西，下临怒江，左右平川，谓之穹赕汤浪，加萌所居也。朝济怒江登山，暮方到山顶。冬中山上积雪苦寒，夏秋又苦穹赕汤浪毒暑酷热。河赕贾客，在寻传羁旅未还者，为之谣曰：</p><p>冬日欲归来，高黎贡山雪。秋夏欲归来，无那穹赕热。春时欲归来，囊中络赂绝。 【原注：络赂，财之名也。《蛮书》二、《永昌府文征》一】</p><p>签词</p><p>【卢多逊相生曹南，方幼，其父携就云阳道观小学。时与群儿诵书废坛上，有古签一筒，竞往抽取为戏。时多逊尚未识字，得一签，归示其父。词曰云云。父见颇喜，以为吉谶，留签于家。迨后作相，及其败也，始因遣堂吏赵白阴与秦王廷美连谋，事暴，遂南窜，年五十二卒于朱崖。签中之语，一字不差。】</p><p>身出中书堂，须因天水白。登仙五十二，终为蓬海客。 【《玉壶清话》三】</p><p>全唐诗续补遗卷十七　神仙鬼怪</p><p>程太虚</p><p>隋程太虚，西充人。自幼学道，精修勤苦。隐居南岷山，绝粒，有二虎侍左右。九井十三峰，皆其修炼处也。一夕，大风雨，砌下得碧玉印。每乞符祈年，印以授之，辄获丰稔。唐元和中解体，后迁神于元宫，容貌不变。宣宗命人求之，过商山，宿逆旅，蹑险有居第如公馆。青童引见，一道士自称程太虚，祖居西充。且嘱曰：「明岁君自蜀至南岷，无忘我。」及至蜀，视画像，与前见者无异。宋赐号道济大师。 【(《古今图书集成职方典顺庆府部》引《总志》)】</p><p>磨剑泉</p><p>源泉岩溜漾清波，淬出光铓利太阿。桥下斩蛟余事耳，断除天下几妖魔。</p><p>磨剑泉</p><p>源泉岩溜漾清波，淬出光铓利太阿。桥下斩蛟余事耳，断除天下几妖魔。</p><p>漱玉泉</p><p>瀑布横飞翠壑间，泉声入耳送清寒。天然一曲非凡响，万颗明珠落玉盘。</p><p>洞阳峰</p><p>南岷胜(上既下木)压诸方，东壁奇峰出洞阳。丈五月轮才晃曜，大千世界便辉光。扶开华岳烟云渺，显得蓬莱日月长。世道废兴原有数，浮沉聚散亦何伤。</p><p>醮坛峰</p><p>苍松老桧拥华坛，鹤唳猿啼白昼闲。烟篆香残凌汉表，风飘仙乐响山间。高烧华岳金莲炬，齐到黄冈玉笋班。独步苍苔寻故址，恍然咫尺觐天颜。 【以上《古今图书集成职方典》六○二《顺庆府部》】</p><p>何仙姑</p><p>仙姑，增城何泰女。生唐开耀间，紫云绕室，顶有六毫。四岁能举一钧。事亲孝，性静柔，游罗浮为仙。今有祠在增城县南，有井尚存，即其旧宅。唐赐仙姑朝霞帔一袭。</p><p>【原案：《太平广记》：广州有何二娘，以织鞋为业。后飞去上罗浮山为仙。唐开元中敕令黄门使往广州求何氏，得之。后又踊身而去，不知所之。《孔氏六帖》：增城何氏女，有神仙之术云云。《舆地纪胜》：女仙中增城何氏女下有何仙云。《会仙观记》：昔有何仙居此，食云母。唐景龙中白日升仙。窃疑何二娘、何氏女、何仙乃一人，即世俗八仙中之何仙姑也。】</p><p>【今按：《古今图书集成神仙部》及《中国人名大辞典》又杂引《安庆府志》、《歙县志》、《祁阳县志》、《浙江通志》及《福建通志》，各有异说。】</p><p>凤台云母</p><p>【所居春冈，地产云母。尝梦老人授服饵丹法，渐觉身轻健。有诗曰[见下]。后果有凤来集其上，遂改名凤台云。】</p><p>凤台云母似天花，炼作芙蓉白云芽。笑杀狂游勾漏令，更从何处觅丹砂？</p><p>将游罗浮留诗</p><p>【江北与罗浮山相望，尝曰：「将游罗浮。」父母怪之，私为择配。结缡之夕，忽不知所之。留诗屏砚间曰[见下]。明早起视家侧井径，有遗履而已。】</p><p>麻姑怪我恋尘嚣，一隔仙凡道路遥。去去沧洲弄明月，倒骑黄鹤听鸾箫。</p><p>有道士自罗浮之增城口占三绝寄家</p><p>【顷之，有道士来自罗浮，见姑在麻姑石上，顾谓道士曰：「而之增城，属吾亲收拾井上履，口占三绝寄其家曰[见下]。其后增城李令世英与谢草堂者表其事。李令为天台黄岩人，始悟仙语无一不有验云。】</p><p>铁桥风景胜天台，千树万树梅花开。玉箫吹过黄岩洞，勾引长庚跨鹤来。</p><p>寄语童童与阿琼，休将尘事恼闲情。蓬莱弱水今清浅，满地花阴护月明。</p><p>已趁群真入紫微，故乡回首尚迟迟。千年留取井边履，说与草堂仙子知。</p><p>柔珠庵东壁题诗 【句】</p><p>【仙姑又尝于柔珠庵东壁题一绝，字比晋人差清婉少骨。壁后半毁，惟余「百尺」十三字，其下必「风」字也。后二句无人能续之者。】</p><p>百尺水帘飞白虹，笙箫松柏语天风。 【嘉庆《广东通志》三二九《释老传》转引《罗浮山志会编》引明孙蕡《何仙姑记》】</p><p>张巡</p><p>铁笔歌 【今按：疑为后人所作，录附参考。】</p><p>皇天生我兮男子，君王用我兮熊罴。力拔山兮势雄，气贯日兮虹霓。月正明兮磨鎗砺剑，星未落兮击鼓掀旗。捣贼室兮焚寨，脔贼肉兮充饥。食马革兮计尽，杀妻妾兮心悲。为厉鬼兮身被铁甲，为明神兮手执金锤。亦莫指我为张毅，亦莫指我为张飞。我乃唐之张巡，与许远兮同时。在东岳兮押案，都统使兮阴司。事蓬莱兮殿直，任酆都兮狱推。景佑真君兮阳间封爵，忠烈大夫兮天上官资。漫濡毫而为翰，俾世人而皆知。 【《古今图书集成职方典》三九九《归德府部》】</p><p>嗜酒道人</p><p>刘处静赠金不受</p><p>【刘处静，字道游，彭城人。其先避地遂昌，因家焉。遇异人，授以吐纳之道。尝召见，赐绯衣，退居仙都山隐真岩，结庐金龙洞侧，门人欲塑其像。一日，有嗜酒道人来成之，处静留饮旬日，以黄金三十铢赠其行，相送金龙洞前。及回，得片纸书云云十六字，裹原金在焉。于是顿悟，遂豫筑玄垆于庐后，自譔其志。咸通十四年六月辛酉日解化。】</p><p>子与吾金，吾授子真。真抱子形，形全于神。 【雍正《浙江通志》二○一《仙释传处州府》引《仙都志》】</p><p>钟离权</p><p>诗寄太原学士 【题元佑七年九月九日书。为宋人依托】</p><p>【颍川庄绰跋云：「昔维扬有何仙姑者，世以为谪仙，能与真灵接。一日，钟离过之，使治黄素，乃书此诗。吕公亦跋其后，令俟王学士至而授之。后数日，王古敏仲自贰卿出守会稽，至维扬访姑，即以与之。王秘不以示人。」】</p><p>风灯泡沫两相悲，未肯遗荣自保持。颔下藏珠当猛取，身中有道更求谁？才高雅称神仙骨，智照灵如大宝龟。一半青山无买处，与君携手话希夷。 【《云麓漫钞》卷二】</p><p>吕岩</p><p>一作嵒，字洞宾。○吕岩诗词，多宋人依托，虽经《全唐诗》广为收录，仍多遗漏，现缘前例补之。</p><p>西灵观</p><p>【在新喻县西五十里瑞仙山下，晋永和八年许真君建。】</p><p>八月秋高气渐清，再携琴剑宿西灵。蕊珠新换当年殿，函谷重开往日经。晋代宰王香馥馥，周朝柱史烛荧荧。一声鹤唳人间晓，吟起晴空彻杳冥。 【隆庆《临江府志》十三】</p><p>朗州戏笔 【二首】</p><p>卖墨遨游到朗州，无端太守问因由。家居北斗星辰下，剑挂南山月角头。朝觐玉皇登宝殿，暮随王母宴琼楼。知君相见不相识，回首白云归去休。</p><p>数年不到鼎城游，反掌俄经八十秋。刘氏宅为张氏宅，谢家楼作李家楼。千金公子皆空手，三岁孩儿尽白头。惟有两般依旧在，青山长秀水长流。 【嘉靖《常德府志》十九】</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p1.pstatp.com/large/pgc-image/600b040081264da881734eab66122926><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>白云岩</p><p>古木丛林号白云，高岩更去谒观音。路登青嶂上头上，寺隐白云深处深。法鼓震开天地眼，飞轮推出圣凡心。时人到此如中悟，何必南岩海上寻。</p><p>过水坪</p><p>山巅云起日初辰，山径霜清绝点尘。林下支锅炊饭客，道旁背笼贩盐人。白崖岭峻藏风洞，碧涧泉音露石垠。跋涉不知残腊尽，动劳宁复计冬春。 【以上《古今图书集成职方典》一一六二《郧阳府部》】</p><p>游灵显观</p><p>素衣丹壑寄生涯，相近衡茅共几家。卧听松音临水石，坐看山色老烟霞。林中有鹤窥来客，岩畔无人见落花。但把琴书消白昼，不须炉里炼丹砂。 【同上三三五《潞安府部》】</p><p>吕剑留泉</p><p>五百年前此地来，碧桃移向石坛栽。三春绿柳千条缕，万线清泉一剑开。红日照残新殿阁，白云堆破旧楼台。昔年踪迹今何在？尚有余霞点翠苔。 【同上一二八八《靖州部》】</p><p>印山亭即事</p><p>谁道凭虚不可楼，波心一点注中流。鱼游过影知空相，人到惊云动远眸。隔断红尘飞不到，回旋青气望来收。江天寂寞难穷目，烟火渔灯乱客愁。 【同上一四二八《平乐府部》】</p><p>集虚观留题 【在岳池县郭南门外。○又作《寓云洞桥夜题石壁》】</p><p>青蛇炼影月 【一作「就自」】 徘徊，夜静云间尚未 【一作「开向此」】 来。应是有人新换骨，暂留踪迹到天台。 【《舆地纪胜》一六五《广安军仙释》。《古今图书集成职方典》六○二《顺庆府部》。又一二七○《辰州府部》】</p><p>题昌元驿</p><p>东西南北留踪迹，纵意风狂到处觅。朝朝暮暮去寻人，及至人寻还不识。 【《永乐大典》一八二二四「像」字韵引《舆地纪胜》】</p><p>飞云山留题</p><p>【飞云山王氏道院，去蒲村镇五里，昔有道人过之。留题云云。以逐句第三字合成「吕洞宾来」，主人觉而异之，已失道人所在矣。】</p><p>携笻来此步飞云，钱满宾阶绿藓匀。江上同归共谁去，不堪回首不逢人。 【《舆地纪胜》一五一《永康军仙释》】</p><p>题壁二绝</p><p>展旗邀我过天聪，玉女双鸾展笑容。卓笔醮干龙鼻水，等闲题破石屏风。</p><p>昔时曾卧龙湫水，今日止兹续旧游。何处酒家堪醉月，兴酣解却白狐裘。 【《广雁荡山志》二十一《艺文》作回道人】</p><p>咏景十首</p><p>桃花溪 【以下咏景十首】</p><p>东风昨夜落奇葩，散作春江万顷霞。从此渔郎得消息，溯流直到是仙家。</p><p>桃川仙境</p><p>说着神仙岂偶然，神仙名不是虚传。岩洞石洞今还在，流水落花经几年？</p><p>秦人洞</p><p>洞门深锁白云封，九节丹崖第几重？欲向山中询甲子，秦人尽日不相逢。</p><p>缆船洲</p><p>笑抛渔艇入苍茫，岂意壶中岁月长。归到荒洲无觅处，萋萋芳草对斜阳。</p><p>空心杉</p><p>古木槎牙树底空，学仙游子坐空中。自从白日飞升去，几度寒鸦噪晚风。</p><p>炼丹台</p><p>谁筑斯台学炼丹？丹成飞上紫云端。空余遗址在人世，满目青山碧草寒。</p><p>遇仙桥</p><p>几回秦女夜吹箫，洞底松风送寂寥。不作巫阳云雨梦，却寻仙侣到蓝桥。</p><p>仙径亭</p><p>紫气南来第一关，道人家在白云间。山门深锁无人到，流水落花春昼闲。</p><p>归鹤峰</p><p>鹤归华表几千年，鸡犬随丹尽上天。开遍碧桃春不老，千岩万壑锁苍烟。</p><p>梅溪烟雨</p><p>摩挲睡眼望山凹，非雾非烟景四郊。一幅生绡不收拾，被风展却挂林梢。 【以上《嘉靖常德府志》十九。又《古今图书集成职方典》一二六二《常德府志》及《山川典》一六二《桃源山部》】</p><p>大圆山</p><p>【大圆山有光尘子墨迹云云。傍书宋干道壬辰年，相传以为吕仙作矣。】</p><p>三山相接欲飞腾，高下来为半日登。合向中间着夫子，大员道士小员僧。 【《蜀中名胜记》十八《重庆府定远县》】</p><p>登平都访仙 【二首　题吕纯阳】</p><p>盂兰清晓过平都，天下名山总不如。两口单行谁解识，王阴空使马蹄虚。</p><p>一鸣白鸟出青城，再谒王阴二友人。口口惟言三岛乐，抬眸已过洞庭春。 【同上十九《酆都县》】</p><p>嵩山观 【题吕岩】</p><p>两日行山兴尚稠，尘缘未断且回头。一天风雨吹凉阁，四面藤萝伴客留。着眼尽难为业障，平生无过是浮沤。何须底死言名利，寻得清闲即便休。 【同上三十《潼川州遂宁县》】</p><p>题酒家门额</p><p>【唐末，冯翊城外酒家门额，书云云。于王字末，大书酒也。字体散逸，非世俗书，人谓是吕洞宾题。】</p><p>飞空却回顾，谢此含春王。 【《清异录》四】</p><p>西江月 【六首　以下词】</p><p>【原八首，前二首已见《全唐诗》，此六首，《全宋词》亦未收。】</p><p>世有学人无数，愚痴妄意如麻。汞铅错认结为沙，运火欲觅黄芽。千日虚劳心力，人人尽破其家。真铅似玉本无瑕，将凤欲比狂鸦。</p><p>至道不烦不远，至人只在目前。淮王炼石得冲天，汉世已经千年。全在低心下人，事该缘分偶然。安炉置鼎尽周圆，须得汞去投铅。</p><p>听说金公两字，何物唤作金孙。寻枝寻叶必知根，无智便乃心昏。若用凡铅为体，都来少魄无魂。水银渐结必难存，秘诀要处谁论。</p><p>真假两般元字，金公所料重迷。凡铅纵与岳山齐，不肯假与金妻。听说真铅住处，他家跳在深溪。两情恩爱事因媒，义重争向东西。</p><p>水火运来周岁，四六勿错如初。水多火少失功夫，胜地方始安炉。直须认鼎与药，却如鸡子无殊。内黄外白结凝酥，一颗圆明汞珠。</p><p>彼此离于生处，火遭水破惊忙。分身各自拟深藏，半路再遣萧郎。夫为无衣素体，妻因水浸衣黄。丙丁甲乙有形相，刚遣令合阴阳。 【《古今图书集成神异典》三○二《静功部》】</p><p>西江月</p><p>落日数声啼鸟，香风满路吹花。道人邀我煮新茶，荡涤胸中潇洒。世事不堪回音，梦魂犹遶天涯。凤停桥畔即吾家，管甚月明今夜。 【《湖海新闻夷坚续志后集》一】</p><p>沁园春</p><p>昨日南京，今朝天岳，倏焉忽焉。指洞庭为酒，渴时浩饮，君山作枕，醉后高眠。谈笑自如，往来无碍，半是风狂半是仙。随身在，有一襟风月，两袖云烟。　人间，放浪多年，又排辨东华第二筵。把珊瑚砍倒，栽吾琪树，天河放浅，种我金莲。搥碎王京，踢翻蓬岛，稽首虚皇玉案前。无难事，信功成八百，行满三千。 【隆庆《岳州府志》十八】</p><p>沁园春</p><p>琳馆清标，琼台丽质，何年天上飞来。扬州暂倚，后土为深栽。独立乾坤一树，春风占，万朵齐开。天然巧，蕊珠圆簇，玉瓣轻裁。　见一花九朵，类玲珑玉斝，错落琼杯。得满盛香露，洗荡尘埃。是真元孕育，有仙风道骨，岂是凡胎。问真宰，难留下土，携尔上蓬莱。 【《扬州琼花集》】</p><p>失调名</p><p>别无巧妙，与你方儿一个。子后午前定息坐，夹脊双门昆仑过。恁你得气力，思量我。 【《夷坚丁集》十八】</p><p>附罗浮山八仙石题诗</p><p>【旧志云：「石在药槽之下，流杯池上。相传有八仙饮于此，饮毕题诗云云。镌诸石上，岁久，字犹未甚漫灭。】</p><p>溜流青嶂泻溪湾，漱石飞云湍复旋。琥珀杯深谁共饮？八仙齐会贺尧年。 【《古今图书集成山川典》一八九《罗浮山部》，又见《罗浮山志》十】</p><p>虞皋</p><p>皋，福州永贞人，以鬻黄精为业。延钧时人。</p><p>歌</p><p>【故人朱当敏归时，皋及宾客皆送之。至洞门，客以尺八击玉磬，皋和而歌云云。歌毕，忽然俱去。】</p><p>朝为雄兮暮为雌，天地终尽兮人生几时。 【《全五代诗》八七引《榕阴新简》】</p><p>宁化九龙进士 【神】</p><p>安济庙，在清流县南梦溪洞口，即九龙阳数潜灵王庙也。自唐有之，莫详创始封爵之由。庙前有滩险甚，往来之舟非祷于祠下不敢行。宋朝赐今额。嘉佑中，枢密直学士蔡公襄知泉州，有布衣上谒，自称宁化九龙进士。公与坐，莫测其为神。及送之庭除，忽不见，始异之。取刺而观，于中得诗五十六字，寻加访问。明年，递诗于庙，尸祝不虔，失其真迹。大观间，县尉张龟龄尝序其事。今林木森阴，观者必敬。诗云云。末题闽通文二年四月封明威校尉，永隆二年正月封兴瑞将军，九月封阳数潜灵王。</p><p>诗</p><p>远远青青迭迭峰，峰前真宰读书翁。半岩冷落高宗雨，一洞凄凉吉甫风。溪隐豹眠寒雾露，井凋凤宿旧梧桐。九龙山下英雄气，尽属君王宇宙中。 【《永乐大典》七八九二「汀」字韵引《临汀志祠庙》】</p><p>蜀宫人</p><p>月夜吟</p><p>【李西美帅成都，士人陈甲馆于便斋。月夜有危髻古衣裳妇人数辇，笑语花圃中，有甚丽者诵诗云云。忽不见。今府第，故蜀宫，岂当时宫女犹有鬼耶？】</p><p>旧时衣服尽云霞，不到迎仙不是家。今日楼台浑不识，只余古木记宣华。 【按《蜀梼杌》。宣华，故苑名】</p><p>小雨廉纤梅子黄，晚云收尽月侵廊。树阴把酒不成醉，何处无情枉断肠。 【《全五代诗》六十引《闻见后录》】</p><p>附录　友邦</p><p>晁衡</p><p>晁衡，一作朝衡，日本人，原名阿部仲麻吕。十六岁留学长安，在唐朝历任校书、左补阙、秘书监等职，与李白、王维、储光羲等为友。五十余岁时与鉴真和尚同时渡海回国，鉴真历险到达日本，晁衡却漂流海上，幸在中南半岛登岸，两年后重返长安，任镇南都护。大历五年在中国逝世，年七十三岁。</p><p>思归</p><p>慕义名空在，输忠孝不全。报恩无有日，归国定何年？ 【《古今和歌集》(《光明日报》一九七八年八月二十日王仁波文引)】</p><p>金地藏</p><p>金地藏，新罗国僧。至德间渡海，居青阳九华山。尝以岩间白土杂饭食之，人以为异。年九十九，忽召徒众告别，但闻山鸣石陨，俄顷趺坐于函中。洎三稔，开将入塔，颜貌如生，舁之而动，骨节若撼金锁焉。 【(《全唐诗》八○八作新罗国王子。)】</p><p>酬惠米诗</p><p>弃却金銮衲布衣，修身浮海到华西。原身自是皇太子，慕道相逢柯用之。未敢叩门求地语，昨叨送米续晨炊。而今餐食黄精饭，腹饱忘思前日饥。 【以上《嘉靖池州府志》九】</p><p>续拾</p><p>　全唐诗续拾卷一</p><p>庾抱</p><p>咏史得韩非</p><p>说难徒有美，孤愤竟无申。定是名伤命，非关犯逆鳞。 【见《十万卷楼丛书》本唐释皎然《诗式》卷三。】</p><p>陈子良</p><p>学小庾体</p><p>拂簟承花落，开帘待燕归。 【见《四部丛刊》本《后村先生大全集》卷一七七《诗话续集》引唐李康成《玉台后集》。】</p><p>陈叔达</p><p>入阙咏空镜台诗</p><p>即今装饰废，雕零衢路间。姮娥与明月，相共落关山。 【见中华书局排印本唐徐坚等纂《初学记》卷二十五。】</p><p>法琳</p><p>法琳，姓陈，颍川人，寓居襄阳。少出家，住荆州青溪山玉泉寺。游猎儒释，博通内外词旨。隋季入关，舍僧服归俗。武德初复为僧，住京师济法寺。贞观初移住龙田寺。十三年冬，因谤讪罪下狱，陈书自诉，诏不加罪，敕移于益郡僧舍。次年六月，行至百牢关因疾而卒，年六十九。著作甚多，传世有《破邪论》、《辨正论》等。诗五首。 【(《全唐诗》无法琳诗。事迹据《续高僧传》卷二四本传、《开元释教录》卷八本传及《法琳别传》。)】</p><p>别毛名素</p><p>叔夜嗟幽愤，陈思苦责躬。在余今失候，枉与古人同。草深难见日，松迥易来风。因言得意者，谁复免穷通？ 【《大正新修大藏经》第五十册唐释彦悰撰《唐护法沙门法琳别传》卷中。】</p><p>敕放迁益部临行赋诗 【题拟】</p><p>仆秉屈原操，不探渔父篇。问言蓬转者，答言直如弦。</p><p>辞诀友人诗 【题拟】</p><p>非意延非罪，离友复离亲。山川万里隔，方劳七尺身。游魂长去楚，分念独留秦。自匪相知者，谁怜死别人。</p><p>言志</p><p>草命如悬露，轻生类转蓬。所嗟明夜月，难与古人同。 【均见同前书卷下。】</p><p>青溪野老诗 【题从《续古文苑》卷四】</p><p>元淑世位卑，长卿宦情寡。二顷且营田，三钱聊饮马。悬峰白云上，挂月青山下。中心欲有言，未得忘言者。 【见法琳《辨正论》卷七，《大正藏》本。】</p><p>朱子奢</p><p>五言早秋侍宴应诏</p><p>殿阁炎光尽，池台爽气归。荷香风里歇，树影日中衰。蝉声出林散，鸟路入云飞。承恩方未极，无由驻落晖。 【见贵阳陈田影刻本日本尾张国真福寺藏唐卷子本《翰林学士集》。】</p><p>魏征</p><p>宿沃洲山寺</p><p>崆峒山叟到江东，荷杖来寻支遁踪。马迹几经青草没，仙坛依旧白云封。一声清磬海边月，十里香风涧底松。何代沃洲今夜兴，倚杖来听赤城钟。 【见《会稽掇英总集》卷四。】</p><p>缺题五古诗</p><p>大道夷且长，窘路狭且促。修翼无卑栖，远趾不步局。舒吾凌霄羽，奋此千里足。超迈绝尘驱，倏忽谁能逐？贤愚岂常类，禀性在清浊。富贵有人籍，贫贱无天录。通塞苟由己，志士不相卜。陈平敖里社，韩信钓河曲。终居天下宰，食此万锺禄。德音流千载，功名重山岳。</p><p>灵芝生河洲，动摇因洪波。兰荣一何晚，严霜瘁其柯。哀哉二芳草，不植泰山阿。文质道所贵，遭时用有嘉。绛灌临衡宰，谓谊崇浮华。贤才抑不用，远投荆南沙。抱玉乘龙骥，不逢乐与和。安得孔仲尼，为世陈四科。 【见上海大众书局《古今碑帖集成》。】</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p3.pstatp.com/large/pgc-image/65f3e1e6b6c3430c9257467ed1d97811><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>王绩</p><p>元正赋附歌</p><p>献岁风光早，芳春节会多。径潘三月内，恣意饱相 【五卷本作「经」】 过。 【伯二八一九卷，又五卷本《王无功文集》卷一。】</p><p>灵龟并序</p><p>灵龟，君子有悔也。言明不若昧，进不若退。</p><p>彼灵龟兮，潜伏平坻。文列八卦，色合四时。出游芳莲，入负神蓍。吐故吸新，何虑何思？赫赫王会，峨峨天府，谋猷所资，吉凶所聚。尔有前鉴，尔既余 【李抄本作「余」】 将，尔有嘉识，尔既余 【李抄本作「余」】 辅。爰施长网，载沈密罗，于沼于沚，于江于沱。既剔既剥，是钻是灼，姑取供用，焉知其佗。呜呼灵龟，孰谓尔哲？本缘末丧，命为才绝。山木自寇，膏火自灭，敢陈明辞，以告来裔。</p><p>校园</p><p>汾川胜地，姑射名辰。月照山客，风吹俗人。琴声送冷，酒气迎春。闭门常乐，何须四邻。</p><p>被征谢病</p><p>汉朝征隐士，唐年访逸人。还言北山曲，更坐东河滨。枌榆三晋地，烟火四家邻。白豕祠乡社，青羊祭宅神。拓畦侵院角，蹙水上渠漘。卧病刘公干，躬耕郑子真。横裁桑节杖，竖翦竹皮巾。鹤警琴亭夜，莺啼酒瓮春。颜回惟乐道，原宪岂伤贫？藉草邀新友，班荆接故人。市门逢卖药，山圃值肩薪。相将共无事，何处犯嚣尘！</p><p>春日山庄言志</p><p>平子试归田，风光溢眼前。野楼全跨迥，山阁半临烟。入屋敧生树，当阶逆涌泉。翦茅通涧底，移柳向河边。崩砂犹有处，卧石不知年。入谷开斜道，横溪渡小船。郑玄唯解义，王烈镇寻仙。去去人间远，谁知心自然。</p><p>独坐</p><p>托身千载下，聊思 【《韵语阳秋》作「游」】 万物初。欲令无作有，翻觉实成虚。周文方定策，秦帝即焚书。寄语无为者，知君悟有余。</p><p>咏怀</p><p>桑榆汾水北，烟火浊河东。未必寻归路，居然息转蓬。故乡行处 【《全唐诗》作「云」】 是，虚室坐间同。日落西山暮，方知天下空。</p><p>山夜</p><p>仲尼初返鲁，藏史欲辞周。脱落四方事，栖遑万里游。影来徒自责，心尽更何求？礼乐存三代，烟霞主一丘。长歌明月在，独坐白云浮。物情劳倚伏，生涯任去留。百年一如此，世事方悠悠。</p><p>游山赠仲长先生子光</p><p>试出南河曲，还起北山期。连峰无𫏐断，绝岭互相疑。结藤标往路，刻树记来时。沙场聊憩路，石壁旋题诗。叶秋红稍下，苔寒绿更滋。幽寻多乐处，勿怪往还迟。</p><p>春晚园林</p><p>不道嫌朝隐，无情受陆沉。忽逢今旦乐，还遂少时心。卷书藏箧笥，移榻就园林。老妻能劝酒，少子解弹琴。落花随处下，春鸟自须吟。兀然成一醉，谁知怀抱深？</p><p>赠薛学士方士</p><p>昔岁寻周孔，今春访老庄。途经丹水岸，路出白云乡。窈窕开皇道，深沉指太方。物情争逐鹿，人事各亡羊。月明看桂树，日下觅扶桑。寄语悠悠者，谁知此路长。</p><p>春庄走笔</p><p>野客元图静，田家本恶諠。枕山通箘阁，临涧创茅轩。约略栽新柳，随宜作小园。草依三径合，花接四邻繁。野妇调中馈，山朋促上樽。晓羹犹未糁，春酒不须温。卖药开东铺，租田向北村。梦中逢栎社，醉里觅桃源。猪肝时入馔，犊鼻即裁裈。自觉勋名薄，方知道义尊。所嗟同志少，无处可忘言。</p><p>泛船河上</p><p>初晴何以慰？薄暮理轻舟。白云销向尽，黄河曲复流。随风依北岸，逐浪向南洲。波澜浩淼淼，怀抱直悠悠。自觉生如寄，方知世若浮。蓬莱何处在？坐使百年秋。</p><p>过程处士饮率尔成咏</p><p>莫道山中泉石好，莫畏人间行路难。蜀郡炉家何必闹，宜城酒店旧来宽。杯至定知悬怪晚，饮尽祇应速唱看。但使百年相续醉，何愁万里客衣单。</p><p>解六合丞还</p><p>我家沧海白云边，还将别业对林泉，不用功名喧一世，直取烟霞送百年。彭泽有田唯种黍，步兵从宦岂论钱？但愿朝朝长得醉 【李抄本此句作「但使百年相续醉」】 ，何辞夜夜瓮间眠。</p><p>山中独坐</p><p>试逐游山去，聊观避俗情。引流还当井，凭树即为楹。酒中添药气，琴里作松声。石炉煎玉髓，土釜出金精。水碧连年服，云丹计日成。还看市朝路，无处不营营。</p><p>题画幛背</p><p>云霞图幛子，山水画屏风。不应须对许，坐惯青溪中。</p><p>春园兴后</p><p>比日寻常醉，经年独未醒。回瞻后园柳，忽值数行青。定是春来意，低头更好听。歌莺辽乱动，莲叶绕池生。散腰追阮籍，招手唤刘伶。隔架窥前空，未余几 【据李抄本补】 小瓶。风光须用却，留此待谁倾。</p><p>山园</p><p>幽人养性灵，长啸坐山扃。二月兰心紫，三春柳色青。卷帘看水石，开牖望园亭。琴曲唯留古，书名半是经。风烟长入咏，几杖悉为铭。切直平生尽，何为劳是形？</p><p>春日还庄</p><p>居人姓仲长，端坐悦年光。地形疑谷口，川势似河阳。傍山移草石，横渠种稻粱。滋兰依旧畹，接果着新行。自持茅作屋，无用杏为梁。蓬埋张仲径，藜破管宁床。浴蚕温织室，分蜂暖蜜房。竹密连阶暗，花飞满宅香。坐棠思邵伯，看柳忆嵇康。自得终焉趣，无论怀故乡。</p><p>寻访道士山居</p><p>抱琴欲隐去，杖策访幽潜。青溪无限曲，丹障几重帘。水声全绕砌，树影半横檐。甑尘炊暂拂，炉香尽更添。短茅新缚荐，细藋始编檐。写咒桃为板，题经竹作签。紫文千岁蝠，丹书五月蟾。三山今近远，飞路幸相兼。</p><p>端坐咏思</p><p>张衡赋《四愁》，梁鸿歌《五噫》。慷慨□□□，憔悴将焉如？纷吾独无闷，高卧喜闲居。世途何足数，人事本来虚。三王无定策，五帝有残书。咄嗟建城市，倏忽观丘墟。明治若不足，昏暴常有余。寄言忘怀者，归来任卷舒。</p><p>山中采药</p><p>采药北岩阴，乘兴独幽寻。涧尾泉恒细，山腰溪转深。石横疑路断，云暗觉峰沉。薄暮归来去，松丘横夜琴。</p><p>晚秋夜坐</p><p>园亭物候奇，舒啸乐无为。芰荷高出岸，杨柳下敧池。蝉噪黏远举，鱼惊钩暂移。萧萧怀抱足，何藉世人知？</p><p>在边三首</p><p>客行秋未归，萧索意多违。雁门霜雪苦，龙城冠盖稀。穹庐还作室，短褐更为衣。自怜书信断，空瞻鸿雁飞。</p><p>羁旅滞胡中，思归道路穷。犹擎苏武节，尚抱李陵弓。漠北平无树，关南迥有风。长安知远近，徒想灞池东。</p><p>昔岁衔王命，今秋独未旋。节毛风落尽，衣袖雪沾鲜。瀚海平连地，狼山峻入天。何当携侍子，相逐拜甘泉。</p><p>冬夜载酒于乡馆寻崔使君善为</p><p>思君夜渐阑，载酒一相看。野馆含烟冷，山衣犯雪寒。停车聊捧袂，倒屣共临盘。今夕山阴赏，谁知逢道安。</p><p>读《真隐传》见披裘公及汉滨老父因题四韵</p><p>被褐延陵径，耕田汉水阴。由来驩击壤，何处视遗金？季子停骖谢，张温下道寻。世人无所识，谁知方寸心？</p><p>性不好治产兴后言怀</p><p>自有人间分，何须郭外田？和光游聚落，独兴入山泉。河曲编萧坐，灵台结絮眠。还应多藏客，辛苦没残年。</p><p>山家夏日九首</p><p>寂寞坐山家，萧条翫物华。树奇 【李抄本作「倚」】 全拥石，蒲长半侵砂。池光连壁动，日影对窗斜。石榴兼布叶，金(□登)唯作花。落藤斜引蔓，伏笋暗抽芽。高卧长无客，方知人事赊。</p><p>隐士长松壑，先生孤竹丘。溪深常抱冻，涧冷镇含秋。九春宁解褐，五月自披裘。谁信汤年旱，山燋金石流？</p><p>山中旧可安，无处不盘桓。岭涩攀藤易，岩崎策杖难。药供无限食，石起自然坛。树密檐偏冷，泉深阶镇寒。松根聊入酿，竹实试调丹。孔淳书数帙，朝朝还自看。</p><p>岩居何啻好，野性本规闲。青松生户侧，奔泉涌砌间。老父循浑沌，稚子服斒斓。自得为巢许，无劳买却山。</p><p>追凉剩不归，高卧隐松闱。野竹栏阶种，岩花入户飞。涧幽人路断，山旷鸟啼稀。不特嫌周粟，时时须采薇。</p><p>山人 【李抄本作「中」】 有敝庐，竹树近扶疏。傍岩开灶井，横涧引庭除。障子游仙画，屏风章草书。谁言非面俗，更欲赋《闲居》。</p><p>幽居枕广川，长望郁芊芊。北岩采樵路，东坡种药田。涧泉通院井，山气杂厨烟。向夕林庭旷，萧条鸣一弦。</p><p>山居自可安，乐道不为难。甲乙题书卷，梧桐数药丸。树阴连户静，泉影度窗寒。抱琴聊倚石，高眠风自弹。</p><p>避暑长岩东，萧条趣不穷。密藤成斗帐，疏树即檐栊。槿花碍前浦，荷香栏上风。寄言覆苔客，无事果园中。</p><p>洛水南看汉王马射</p><p>君王马态骄，蹀躞过河桥。雨息铜街静，尘飞金埒遥。铁丝缠箭脚，玉片抱弓腰。日□矜百中，唯看杨柳条。 【以上三十九首均见北京图书馆藏清陈氏晚晴轩抄本五卷本《王无功文集》卷二。】</p><p>　全唐诗续拾卷二</p><p>王绩</p><p>驾马观猎</p><p>天巡总禁营，诘旦拥戈城。旗常纷出没，彀骑郁纵横。围尘千里暗，猎火四山明。兽竭郊原迥，禽殚灌莽平。割鲜同饮至，振旅以休兵。动作威容备，周旋军令成。金铙清御道，玉鼓节神行。别有磻溪叟，无日战逢迎。</p><p>山中独坐自赠</p><p>幽人似不平，独坐北山楹。携妻梁处士，别妇许先生。摈俗劳长叹，寻山倦远行。空山斜照落，古树寒烟生。解组陶元亮，辞家向子平。是非何处在？潭泊苦纵横。</p><p>自答</p><p>公子澹无为，非关怀□移。老来犹有 【据李抄本补】 妇，王霸岂无儿。人世何劳隔，生涯故可知。溪流无限水，树长自然枝。竹林横□□，梧桐倚惠施。杨朱那早计，烦此泣途歧。</p><p>过郑处士山庄二首</p><p>凿溪南浦曲，栽援北岩阿。野膳调藜荏，山依缉薜萝。钓潭因旧迹，樵路起新歌。欲知幽赏处，青青松桂多。</p><p>僻处开三径，幽居无四邻。横文彪子褥，碎点鹿胎巾。断篱栖夜雉，荒砌起朝麇。薄暮东溪上，犹言在渭滨。</p><p>病后醮宅</p><p>公干苦沉绵，居山畏不延。白驴迎蒯子，青牛下葛仙。度符南灶曲，写咒北阶前。龙行初禁火，鸟步即凌烟。净席三天坐，香炉五帝筵。埋沙禳疫气，镇石御凶年。鬼用泥为壁，神将纸作钱。山精愁镜厌，野魅怯灯然。今日扬雄宅，应堪草《太玄》。</p><p>过乡学</p><p>杖蔾寻学舍，抠衣向讲堂。杏坛花正落，槐市叶新长。聚徒疑鲁国，游人即郑乡。先生坐不议，弟子入成行。满元 【韩理洲云应「作邴原」】 供洒埽，刘俊脱衣裳。组带填中塾，青衿溢下庠。佩猳情已变，术蚁艺应光。寄语安眠者，无为粪土墙。</p><p>春庄酒后</p><p>郊扉乘晓辟，山酝及年开。柏叶投新酿，松花泼旧醅。野妻临瓮倚，村竖捧瓶来。竹瘤还作杓，树瘿即成杯。北潭因醉往，南亩带星回。田家多酒伴，谁怪玉山颓？</p><p>题酒店楼壁绝句八首</p><p>欲识幽人伴，非是俗情量。有业开屠肆，无名坐饼行。</p><p>或问游人道，那能独步忧？饮时含救药，醉罢不能愁。</p><p>仲任书卷尽，平君 【韩理洲疑为「君平」之倒文，即严君平】 不 【韩校改为「卜」】 数充。相逢何以慰？细酌对春风。</p><p>山中避暑</p><p>幽人自可怜，避暑更萧然。片云堪度雨，小树即生烟。岩雪频经夏，溪冰定几年？横阶看卧石，隔牖听飞泉。地使炎凉变，人疑岁序迁。讵知来遁俗，更似得逃年。</p><p>围碁</p><p>饱食端居暇，披襟弈思专。雕盘蜃胫饰，帖局象牙缘。裂地四维举，分麾两阵前。攒眉思上策，屈指计中权。劲卒衡 【韩校疑为「冲」】 围度，奇军略地旋。鱼鳞张九拒，鹤翅拥三边。逐征何待应，争锋岂厌先。双关防易断，只眼畏难全。将骄多受辱，敌耻屡摧坚。骤(者见)成为败，频看绝更连。许知愁越复，恤弱贵邢迁。诽俗韦弘嗣，邀名葛稚川。分阴虽可重，小道讵宜捐？相公摧屐日，樵客烂柯年。唐尧犹不弃，孔父尚称贤。博术存书录，壶经着礼篇。寄言陆士衡，无嗤王仲宣。</p><p>咏隐</p><p>独有幽栖趣，能令俗网赊。耕夫田作业，巢叟树为家。晚令柔残黍，春园扫落花。恝然乘兴往，何必御云车？</p><p>春夜过翟处士正师饮酒醉后自问答二首</p><p>樽酒泛流霞，相将临岁华。酣歌吹树叶，醉舞拂灯花。对饮情何已，思归月渐斜。明朝解酲处，为道向谁家？</p><p>春来物候妍，夜饮但留连。晚鎗交鬓侧，残樽倚膝前。纵横抱琴舞，狼籍枕书眠。解酲须及曙，路远莫言旋。</p><p>被举应征别乡中故人</p><p>皇明照区域，帝思属风云。烧山出隐士，治道送征君。自惟逢艾影，叨名兰桂芬。使君留白璧，天子降玄𫄸。山鸡终失望，野鹿暂辞群。川气含丹日，乡烟间白云。停骖无以赠，握管遂成文。</p><p>同蔡学士君知咏云</p><p>固阳阴正密，侍族□方和。巫山臣作赋，汾水帝为歌。绘色还成锦，轻飞更作罗。《无衣》昔有咏，飘转独如何？</p><p>赠山居黄道士</p><p>洁身何必是，避俗岂能全？动息都无隔，浮沉最可怜。嵇山《高士传》，庄叟《让王篇》。逃名遂得志，□□若为传？</p><p>新园旦坐</p><p>林宅资余构，园亭今创营。接力过半箸 【据李抄本补】，从此近全生。凿沼三泉漏，为山九仞成。草香罗户穴，茅茹结檐楹。松栽一当伴，柳种五为名。独对三春酌，无人来共倾。</p><p>阅家书</p><p>张氏前钞本，班家旧赐余。尚应千许帙，何啻五盈车。缝悉龟文印，题皆龙爪书。牙签过半在，玉轴已全疏。(上薛下木)系防黏蠹，芸香辟纸鱼。下帷堪发愤，闭户足为储。为向扬雄说，无劳羡石渠。</p><p>九月九日</p><p>九日重阳节，三秋季月残。菊花催晚气【据《古今岁时杂咏》补】， 萸房避早寒。霜浓鹰击远，雾重雁飞难。谁忆龙山外，萧条边兴阑？</p><p>登陇(土反)二首</p><p>客行登陇(土反)，长望一思归。地险关山密，天平鸿雁稀。转蓬无定去，惊叶但知飞。目极征途远，劳情歌《式微》。</p><p>陇(土反)三秦望，游人万里悲。何关呜咽水，自是断肠时。风高黄叶散，日下白云滋。怅望东飞翼，忧来不自持。</p><p>游山寺</p><p>赤城仙观启，青山梵宇裁。中天疏宝座，半景出香台。雁翼金桥转，鱼鳞石道回。经文连树刻，仙影对岩开。别有迷方者，终惭无碍才。抠衣祇杖锡，敛袂谒浮杯。暂识(山耆)阇岭，联询劫烬灰。持花龙女至，献果象王来。讲坐真乘阐，谈筵外法催。方希除八难，从此涤三灾。</p><p>观石壁诸龛礼拜成咏</p><p>万里疏烟壁，千龛对日宫。瞻颜犹不暇，合掌更难穷。岭路横携断，山心暗凿通。真如何处泊？坐费计人功。</p><p>久客斋府病归言志</p><p>君王邸茅 【据李抄本补】 宽，修行正檀栾。构山临下杜，穿渠入上兰。天人多晏喜，宾采盛鹓鸾。玉舄镇花簟，金环□果盘。?鸡新市望，走马章台看。别有恩光重，恒嗟报答难。沉绵赴漳浦，羁旅别长安。玄渚芦花白，黄山梨叶丹。故人傥相念，应知归路寒。</p><p>秋园夜坐</p><p>秋来木叶黄，半夜坐林塘。浅溜含新冻，轻云护早霜。落萤飞未起，惊鸟乱无行。寂寞知何事？东篱菊稍芳。 【以上二十八首均见北京图书馆藏清陈氏晚晴轩钞本五卷本《王无功文集》卷三。此本承郑永晓同志抄示。另参校之李抄本，即东武李氏研录山房钞本，转引自韩理洲同志校点本《王无功文集》(五卷本会校)。】</p><p>句</p><p>侧望卿相门，难入坚如石。 【同前卷七四。转录自祝尚书《〈全唐诗〉小补》。】</p><p>陆露</p><p>陆搢，字大绅，吴郡人。隋仁寿中，召补春宫学士，大业中为燕王记室。唐贞观中，授朝散大夫、魏王府文学。诗一首。 【(《全唐诗》无陆搢诗，传据《吴郡志》卷二一引《大业杂记》，从张忱石说)】</p><p>四言曲池酺饮座铭</p><p>群公酺饮，列坐水湄。花飘翠盖，叶覆丹帷。俱倾圣酒，争摛雅诗。下国贱隶，含毫无辞。 【《翰林学士集》。】</p><p>　刘雯</p><p>五言春日侍宴望海应诏</p><p>巨壑观无际，灵异蕴难详。寻真游汉武，架石驻秦皇。方丈神仙敻，蓬莱道路长。俱由肆情欲，非为恤封(僵去人改土) 【同「疆」】 。何如应顺动，鸣銮事省方。徘徊临委输，迢遰极扶桑。滔滔四渎府，浩浩百川王。浮天还纳汉，浴日乍翻光。夷洲暧淑景，郁岛丽时芳。幸属沧波谧，欣逢宝化昌。 【《翰林学士集》。】</p><p>岑文本</p><p>五言春日侍宴望海应诏</p><p>五材□水流，千流会谷王。委输绵厚载，朝宗极大荒。浮天纳星汉，浴日吐扶桑。奔涛疑迭岛，惊浪似浮航。云撤青丘见，雾卷碧流长。金台焕霞景，银阙藻春光。九夷骄巨壑，五辂出辽阳。朝神泛弘舸，鞭石济飞梁。曜戈威海□，振楫落星芒。幸厕歌旅□，极望恧成章。 【《翰林学士集》。】</p><p>郑元(王寿)</p><p>元(王寿)，字德芳，荥阳开封人。隋封莘国公，大业末为文城郡守。入唐，官太常卿。尝使突厥，被留数年，归拜鸿胪卿。贞观间封沛国公，二十年卒。诗一首。 【(《全唐诗》无郑元诗，传据《旧唐书》卷六二本传)】</p><p>四言曲池酺饮座铭</p><p>离酺将促，远就池台。酒随欢至，花逐风来。鹤归波动，鱼跃萍开。人生所盛，何过乐哉。 【《翰林学士集》。】</p><p>沈叔安</p><p>四言曲池酺饮座铭</p><p>天地开泰，日月贞明。政教弘阐，至治隆平。三阳应节，百卉舒荣。憓流方外，酺饮上京。 【《翰林学士集》。】</p><p>高士廉</p><p>士廉，渤海蓨人。隋大业中，为治礼郎，贬朱鸢主簿。入唐，累迁雍州治中。贞观初，拜侍中，封义兴郡公，进许国公，官至尚书右仆射。二十一年卒，年七十二。诗一首。 【(《全唐诗》无高士廉诗，传据《旧唐书》卷六五本传)】</p><p>五言春日侍宴次望海应诏</p><p>玉律应青阳，鸾驾幸春方。篲云陈罕(上□下毕)，(上下一中曰)野列旗常。雕弓连月彩，雄剑聚星光。观兵辽碣上，停骖渤澥傍。浮天既淼淼，浴日复沧沧。水映红桃色，风飘丹(木口) 【疑为「桂」字】 香。蜃结疑楼峙，涛惊似盖张。三韩沐醇化，四郡(伫去人改立)唯良。深仁苞动植，神武詟遐荒。愿草登封礼，簪绂奉周行。 【《翰林学士集》。】</p><p>郑仁轨</p><p>仁轨，贞观间为龙宗卫率府长史弘文馆直学士。诗一首。 【(《全唐诗》无郑仁轨诗)】</p><p>五言奉日侍宴望海应诏</p><p>御龙称曩载，仙驾纪前皇。直谓穷游览，非为务省方。大君弘覆焘，禁暴抚遐荒。观兵临碣石，极目眺扶桑。周区廓灵府，接汉委归塘。淼淼经纶阔，悠悠控注长。标空□绝岛，跨日起飞梁。银阙浮朝气，金台映晚光。荡秽符神略，安流表会昌。徒欣奉奇观，倾蠡讵可量？ 【《翰林学士集》。】</p><p>谢偃</p><p>杂言诗</p><p>嘉辰令月欢无极，万岁千秋乐未央。 【见《日本古典文学大系》七三册收日人藤原公任一○一八年左右纂《和汉朗咏集》卷下《祝》。】</p><p>褚亮</p><p>祀五方用舒和歌</p><p>笙歌钥舞属年韶，鹭鼓凫钟展时豫。调露初迎绮春节，承云遽践苍霄驭。 【见《唐诗纪事》卷四。】</p><p>宗庙九德之歌辞</p><p>皇祖诞庆，于昭于天。积德斯远，茂绪攸 【一作「攸绪」】 先。继天应历 【一作「维文应历」】 ，神武弘宣。肇迹妫水，成功版 【一作「(土反)」】 泉。道光覆载，声穆干元 【一作「吉先」】 ，式备牺象，用洁牲牷。礼终九献，乐展四悬。神贶景福，遐哉永年。 【见中华书局排印本《初学记》卷十三。】</p><p>祭太社乐章八首 【存目○见《旧唐书》卷三十《音乐志》三。】</p><p>享太庙乐章十三首 【存目○见同书卷三十一《音乐志》四。】</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p1.pstatp.com/large/pgc-image/1ef894b5160b4669b67b1eb8065eef98><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>杨师道</p><p>五言早秋仪鸾殿侍宴应诏</p><p>秋气洒云景，高弦韵早风。雕梁尚飞燕，洛浦未惊鸿。水泛芙蕖影，桥临芳桂丛。称觞奉高兴，长愿比华嵩。 【见清末贵阳陈田影刊日本尾张国真福寺藏唐卷子本《翰林学士集》。】</p><p>五言奉和行经破薛举战地应诏</p><p>凤纪初膺箓，龙颜昔在田。鸣祠凭陇嶂，召雨窃泾川。受律威丹浦，扬兵震阪泉。止戈基此地，握契硉斯年。六辔乘秋景，三驱被广(土廛)。凝笳入晓啭，析羽杂风悬。塞云衔落日，关城带断烟。回舆登故垒，驻跸想荒阡。岁月方悠敻，神功逾赫然。微臣愿奉职，导礼翠华前。 【同前。】</p><p>李百药</p><p>笙歌 【二首】</p><p>新声虽自知，旧宠会应移。无令枣下吹，便作一枯枝。</p><p>为相雍门叹，当思执烛游。不惜妾身难再得，方期君寿度千秋。 【见中华书局影印本《文苑英华》卷七一李百药《笙赋》。】</p><p>太宗皇帝李世民</p><p>赐李百药</p><p>项弃范增善，纣妒比干才。嗟此二贤没，余喜得卿来。 【《册府元龟》卷九七《帝王部礼贤》。此首承陶敏先生录示。】</p><p>五言悼姜维 【题拟】</p><p>凿门初奉卫，伏节始临戎。振鳞方跃浪，骋翼正凌风。未展六骑术，先亏一篑功。防身不足智，徇命有余忠。悲骖嘶向路，哀笳咽远空。凄凉大树下，流悼满深衷。 【《册府元龟》卷一四一《帝王部念良臣》。】</p><p>魏征葬日登凌烟阁赋七言诗 【题拟】</p><p>劲筱逢霜摧美质，台星失位夭良臣。唯当掩泣云台上，空对余形无复人。 【唐王方庆纂《魏郑公谏录》卷五。】</p><p>五言塞外同赋山夜临秋以临为韵</p><p>边城炎气沉，塞外凉风侵。三韩驻旌节，九野𫏐登临。水净霞中色，山高□ 【下半字原卷缺。似为「云」字】 里心。浪帷舒百丈，松盖偃千寻。毁桥犹带石，目阙尚横金。烟生遥岸隐，月落半峰阴。连洲 【《初学记》卷三「洲」作「山」】 惊鸟乱，隔岫断猿吟。早花初密菊，晚叶未疏林。凭轼望寰宇，流眺极高深。河山非所恃，于焉鉴古今。 【见贵阳陈田影刊日本尾张国真福寺旧藏唐卷子本《翰林学士集》。】</p><p>五言延庆殿集同赋花间鸟</p><p>露园芳(上蕊下木)散，风树□莺新。啼笑非忧乐，娇庄复对人。色映枝中锦，歌飞叶里尘。所嗟非久质，共视歇余春。 【同前。】</p><p>五言咏棋 【二首】</p><p>手谈标昔美，坐隐逸前良。参差分两势，玄素引双行。舍生非假命，带死不关伤。方知仙岭侧，烂斧几寒芳。</p><p>治兵期制胜，裂地不要勋。半死围中断，全生节外分。鴈行非假翼，阵气本无云。翫此孙吴意，怡神静俗氛。 【同前。】</p><p>赞姚秦三藏罗什法师诗</p><p>秦朝朗现圣人星，远表吾师德至灵。十万流沙来振锡，三千弟子共翻经。文含金玉知无朽，舌似兰荪尚有馨。堪叹逍遥园里事，空余明月草青青。 【清陆耀遹《金石续编》卷二十。】</p><p>焚经台</p><p>门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼籍，吹尽当年道教灰。 【见《四部丛刊初编》影宋本释法云《翻译名义集》卷七「续补译师」条注。日本《续藏经》本宋释子升、如佑辑《禅门诸祖师偈颂》卷下之下称此诗为「唐太宗《题白马寺》」。】</p><p>缺题赞</p><p>功成积劫印纹端，不是南山得恐难。眼睹数重金色润，手擎一片玉光寒。炼时百火精神透，藏处千年莹彩完。定果薰修真秘密，信心莫作等闲看。 【见《大正新修大藏经》第五十二册元释详迈撰《辨伪录》卷五，云出元如意长老《圣旨特建释迦舍利灵通感通之塔碑文》。《佛祖统纪》卷四五作宋太宗《佛牙赞》。】</p><p>李靖</p><p>靖，本名药师，雍州三原人。少有文武材略。初仕隋，为长安县功曹、驾部员外郎、马邑郡丞。唐高祖时，任行军总管，从李孝恭征萧铣，复度岭招抚岭南诸州，屡立军功。太宗时，历任刑部尚书、兵部尚书、尚书右仆射等职，先后击败东突厥、吐谷浑。初封代国公，改卫国公。贞观二十三年卒，年七十九。诗一首。 【(《全唐诗》无李靖诗。事迹据《旧唐书》卷六七本传)】</p><p>舞剑歌</p><p>陟崇冈兮望四围，□□闪□兮断虹飞，嗟嗟三军唱凯归。 【见《钦定盘山志》卷一、《日下旧闻考》卷一一六。】</p><p>萧翼</p><p>宿云门东客院</p><p>路入山西又向 【《兰亭考》作「路更」】 西，雨和春雪旋成泥。风吹迭𪩘云头散，月照平湖雁影低。拄杖负书寻远寺，倩童牵鹿渡深溪。今朝独宿岩东院，唯听猿吟与鸟啼。 【见《会稽掇英总集》卷六、桑世昌《兰亭考》卷十。】</p><p>辨才</p><p>赴召</p><p>云霄志 【疑当作「咫」】 尺别松关，禅室空留碧嶂间。纵使朝廷卿相贵，争如心与白云闲。 【见《古今禅藻集》卷七。】</p><p>李君武</p><p>君武，赵郡人，唐初蔚州司马。诗一首。 【(《全唐诗》无李君武诗)】</p><p>咏泥</p><p>椒涂香气溢，芝封玺文生。色逐梨阳紫，名随蜀道清。一丸封汉塞，数斗浊秦泾。部分 【一作「晓」】 高楼妾，特况别离情。 【见《十万卷楼丛书》本皎然《诗式》卷三。参《四友斋丛说》卷二十四。】</p><p>王威德</p><p>威德，唐初人。 【(《全唐诗》无王威德诗)】</p><p>戏贾元逊</p><p>千具羖(羊历)皮，唯裁一量靺。 【见《历代笑话集》所收开元十二年敦煌写本侯白《启颜录》。】</p><p>贾元逊</p><p>元逊，唐初人。 【(《全唐诗》无贾元逊诗)】</p><p>戏王威德</p><p>千丈黄杨木，空为一个梳。 【同前。】</p><p>杜正伦</p><p>诗</p><p>惟怜一派温泉水，不逐人心冷暖移。 【《记纂渊海》卷一○○。】</p><p>薛开府</p><p>诗</p><p>昨望巫山峡，流泪满征衣。今赴长安道，含笑逐春归。 【《陕两金石志》卷六五《唐故魏州昌乐县令孙君(义普)墓志铭引。】</p><p>　全唐诗续拾卷三</p><p>刘子翼</p><p>子翼，字小心，常州晋陵人。隋大业初，历秘书监。唐贞观间拜吴王府功曹，迁著作郎、弘文馆直学士，预修《晋书》。永徽初卒。有集二十卷。诗二首。 【(《全唐诗》无刘子翼诗，传据《旧唐书》卷八七本传)】</p><p>五言奉和咏棋应诏</p><p>一枰位才设，两敌智俱申。势危翻效古，行险乍为新。称征非御寇，言劫讵侵人。欲知情虑审，鸿雁不留神。</p><p>锐心争决胜，运功□图全。眼均须执后，气等欲乘先。引行遥下雁，徇地远侵边。借问逢仙日，何如偶圣年？ 【《翰林学士集》。】</p><p>张文琮</p><p>四言曲池酺饮座铭</p><p>和风习习，落景沉沉。俯映绿水，仰睎翠林。友朋好合，如□瑟琴。勉矣君子，俱奉尧心。 【《翰林学士集》。】</p><p>张厚胤</p><p>张后胤，字嗣宗，苏州昆山人。义宁初，为齐王文学。武德中，擢员外散骑侍郎。贞观间，历官国子祭酒、散骑常侍。永徽中致仕，卒年八十三。诗一首。 【(《全唐诗》无张后胤诗，传据《旧唐书》卷一八九本传)】</p><p>四言曲池酺饮座铭</p><p>公侯盛集，酺燕梁园。莺多谷响，树密花繁。波流东逝，落照西奔。人生行乐，此外何论。 【《翰林学士集》。】</p><p>长孙无忌</p><p>五言仪鸾殿早秋侍宴应诏</p><p>金飙扇徂暑，玉露下层台。接绶芳筵合，临池紫殿开。日斜林影去，风度荷香来。既承百味酒，愿上万年杯。 【《翰林学士集》。】</p><p>五言春日侍宴望海应诏</p><p>灵夔振穷发，淑景丽青阳。千乘隐雷转，万骑俨腾骧。目极三山崄，流睇百川长。仙湖遥蔼蔼，蜃气远苍苍。下物深逾广，引浊清讵伤。带雾含天碧，浮霞映日光。楼台自接影，云岛间相望。春波飞碣石，晓浪拂扶桑。喧声骋游□，旅浴恣翾翔。群鸥心久狎，如何□稻粱？ 【同前。】</p><p>五言奉和行经破薛举战地应诏</p><p>天步昔未平，陇上驻神兵。戈回曦御转，弓满桂轮明。屏尘安地轴，卷雾静干扃。往振雷霆气，今垂雨露情。高垣起新邑，长杨布故营。山川澄素景，林薄动秋声。风野征翼𫘝，霜渚寒流清。朝烟澹云(上□下干)，夕吹绕霓旌。鸣銮出雁塞，迭鼓入龙城。方陪东觐礼，奉璧侍云亭。 【同前。】</p><p>五言侍宴延庆殿同赋别题得寒桂丛应诏</p><p>根连八树里，枝拂九华端。风急小山外，叶下大江干。霜中花转馥，露上色逾丹。自负凌(上□下羊)性，岩幽待岁寒。 【同前。】</p><p>萧钧</p><p>钧，梁宗室之后。父珣，隋迁州刺史、梁国公。钧博学有才望。贞观中，累除中书舍人，为房、魏所重。永徽二年，历迁谏议大夫，兼弘文馆学士，寻为太子率更令，兼崇贤馆学士。显庆中卒。撰《韵旨》二十卷，有集三十卷，均不传。诗一首。 【(《全唐诗》无萧钧诗，传据《旧唐书》卷六三本传)】</p><p>晚景游泛怀友诗</p><p>龙门 【丁误作「开」】 依御沟，凤辖转芳洲。云峰初辨 【《御览》作「辩」】 夏，麦气早迎秋。山翠余烟积，川平晚照收。浪随文浪转，渡 【《御览》作「波」】 逐彩鸳浮。风花轻未落 【《御览》误作「洛」】 ，岩泉咽不流。一辞金谷苑，空想 【丁注：「一作思」】 竹林游。 【见《初学记》卷十八，以《太平御览》卷四一○、丁福保辑《全梁诗》卷十参校。】</p><p>静泰</p><p>静泰，显庆间洛邑僧。诗一首。 【(《全唐诗》无静泰诗)】</p><p>嘲道士李荣 【题拟】</p><p>李荣乌黮，何异蛣蜣。先师米贼，汝亦不良。 【见《大正新修大藏经》第五十二册释道宣撰《集古今佛道论衡》卷丁。】</p><p>义褒</p><p>义褒，俗姓薛，常州晋陵人。初住苏州明法师所，又往婺州缙云山旷法师所，次住东阳金华山法幢寺。显庆三年至长安，参预佛道论辩。后住京师慈恩寺。龙朔元年后卒，年五十一。诗三首。 【(《全唐诗》无义褒诗，传参《续高僧传》卷十五)】</p><p>嘲道士 【题拟】</p><p>般若非愚智，破愚叹为智。道士若亡愚，我智药亦遗。</p><p>一弹弹黄雀，已射两(至鸟)鹗。弹弹黄雀足，射射(至鸟)鹗腰。</p><p>两人助一人，三愚成一智。昔闻今始见，斯言无有从 【一作「有从记」】 于时。 【同前。】</p><p>李荣</p><p>嘲义褒 【题拟】</p><p>僧头似弹丸，解义亦团栾。 【同前。】</p><p>嘲洛邑僧静泰 【题拟】</p><p>静泰语，莫慞惶。我未发，汝剩扬。 【同前。】</p><p>灵辩</p><p>灵辩，姓安氏，襄阳人。年十五出家，精习三论大乘诸经。龙朔二年为大慈恩寺沙门，后在西明寺译经，未详所终。诗七首。 【(《全唐诗》无灵辩诗，兹依《集古今佛道论衡》及《宋高僧传》卷四《唐京师西明寺圆测传》录事迹)】</p><p>嘲道士李荣 【题拟】</p><p>老子两卷本未研寻，庄生七篇何曾披读？头戴死谷皮，欲似钝啄木。</p><p>荣未及对又嘲</p><p>闻君来蜀道，蜀道信为难。何不乘凫游帝里，翻被枷项入长安。 【敕追荣入京日着枷。】</p><p>又嘲</p><p>槁木犹应重，死灰方未然。既逢田甲尿，仍遭酷吏悬。</p><p>又嘲</p><p>柱枷异支策 【一作「荣」】 ，擎枷非椐 【一作「据」】 梧。闭口临枷柄，真似滥吹竽。</p><p>又嘲</p><p>区区蜀地老，窃号道门英。已摧头上角，何用口中鸣？</p><p>又嘲</p><p>众僧本来斋洁，故当餐饭进蔬。道士唯当醮祭，应须酌醴焚鱼。</p><p>又嘲</p><p>道士当谛听，沙门赠子言：鸿鹤 【疑鹰作鹄】 已高逝，燕雀徒自喧。 【均见《集古今佛道论衡》卷丁。】</p><p>上官仪</p><p>五言辽东侍宴山夜临秋同赋临韵应诏</p><p>奉驾凌稽阜，同御掩□岑。肆赏乖濡足，穷览□ 【疑为「惕」字。】 干心。一德光神武，万象镜冲襟。御□辽山夕，凝麾溟海浔。帷殿 【《初》作「殿帐」】 清炎气，辇道含秋阴。凄风移汉筑，流水入虞琴。云飞送断鴈，月上净疏林。滴沥露枝响，空蒙烟壑深。抚躬谢仁智，泉石忝登临。信美陪仙跸，长歌慰陆沉。 【见影日本藏唐卷子本《翰林学士集》，以《初学记》卷三引诗参校。】</p><p>五言奉和咏棋应诏</p><p>宝局光仙岫，瑶棋掩帝台。图云双阵起，鴈写两行开。固节修常道，侵边慎祸胎。□□□储妙，空挹季长才。</p><p>定位资裨将，制变伫中权。重关宿立，六出带花圆。引寇疏疑绝，窥强怯未前。金枰自韫粹，玉帐岂能传。 【同前。】</p><p>五言春日侍宴望海应诏</p><p>青丘横日域，碧海贯乾纲。奇怪储神府，朝宗擅谷王。灵官耀三岳，仙槎泛□□。蜃楼朝气上，鸡树早花芳。别岛春潮𫘝，连汀宿雾长。惊湍荡云色，沓浪倒霞光。宸行肃辽隧，降望临归塘。夹林朱鹭澈，分空翠凤翔。凭深体妫后，徒御叶周王。游圣沾玄泽，讵假濯沧浪。 【同前。】</p><p>五言奉和行经破薛举战地应诏</p><p>策星映霄极，飞鸿浃地区。鲔水腾周驾，涿鹿惊轩弧。荣河开秘篆，柳谷荐灵符。天游御长策，侮食被来苏。秋原怀八阵，武校烛三驱。投石堙旧垒，削树委荒途。□野惊宵磷，颓墉噪晚乌。毒泾晦凉雨，塞井蔽荒芜。冲情朗金镜，睿藻邃玄珠。□恩奉御什，抚己滥齐竽。 【同前。】</p><p>五言侍宴延庆殿同赋别离得凌霜雁应诏</p><p>凉沙起关塞，候雁下江干。流声度迥月，浮影入长澜。系书天路远，避缴晓风寒。□□□□曲，先惊霜翮残。 【同前。】</p><p>假作屏风诗</p><p>绿叶霜中夏，红花雪里春。去马不移迹 【《诗格》作「足」】 ，来车启动轮 【《诗格》作「尘」。此首为直言志】。</p><p>假作赠别诗</p><p>离情弦上急 【《诗格》作「怨」】 ，别曲雁边嘶。低云百种 【一作「千过」】 郁，垂露几 【一作「千」】 行啼。 【此首为比附志。】</p><p>假作幽兰诗</p><p>日月虽不照，馨香 【一作「多」】 要自丰。有怨生幽地，无由 【《诗格》作「情」】 逐远风。 【此首为寄怀志。】</p><p>假作赋得鲁司寇诗</p><p>隐见通荣辱，行藏备卷舒。避席谈曾子，趋庭诲伯鱼。 【此首为起赋志。】</p><p>假作田家诗</p><p>有意嫌千石，无心羡九卿。且悦丘园好 【《诗格》作「死」】 ，何论冠盖生 【《诗格》作「未甘冠盖荣」。此首为贬毁志。】</p><p>假作美人诗</p><p>宋腊何须说，虞姬未足谈。颊态花翻愧，眉成月倒悬 【《诗格》作「妆罢花更丑，眉成月对愁」。此首为赞誉志。以上六首皆见《文镜秘府论》地卷《六志》引上官仪《笔札华梁》。《吟窗杂录》卷一引托名魏文帝《诗格》每首各引二句。】</p><p>于志宁</p><p>四言曲池酺饮座铭</p><p>泾抽冠筝，源开绶花。水随湾曲，树逐风斜。始攀幽桂，更折疏麻。再欢难遇，聊赏山家。 【《翰林学士集》。】</p><p>玄奘</p><p>玄奘，俗姓陈，名祎，洛州缑氏人。十三岁出家，历住成都、荆州、赵州、长安等地。贞观三年西行求法，历游天竺各地，历十七年始还。后住长安译出经籍一千三百余卷。麟德元年二月病逝，年六十五。诗五首。 【(《全唐诗》无玄奘诗，事迹据《大慈恩寺三藏法师传》，参《中国佛教》第二册游侠文)】</p><p>题西天舍眼塔 【在西天】</p><p>帝释倾心崇二塔，为怜舍眼满千生。不因行苦过人表，岂得光流法界明。</p><p>题尼莲河七言</p><p>尼莲河水正东流，曾浴金人体得柔。自此更谁登彼岸，西看佛树几千秋。</p><p>题半偈舍身山 【在西天】</p><p>忽闻八字超诗境，不借丹躯舍此山。偈句篇留方石上，乐音时奏半空间。</p><p>题童子寺五言 【在太原□□北京】</p><p>西登童子寺，东望晋阳城。金川千点渌，汾水一条清。</p><p>题中岳山七言 【在京南】</p><p>孤峰绝顶万余嶒，策杖攀萝渐渐登。行到目边天上寺，白云相伴两三僧。 【以上五首均见斯三七三卷。】</p><p>玄逵</p><p>玄逵，润州江宁人，俗姓胡。童子出家，南往广州，欲西渡求法。染疾归，卒，年仅二十五六岁。诗一首。 【(《全唐诗》无玄逵诗，事迹据《大唐西域求法高僧传》)】</p><p>言离广府还望桂林去留怆然自述赠怀云尔</p><p>标心之梵宇，运想入仙洲。婴痼乖同好，沉情阻若抽。叶落乍难聚，情离不可收。何日乘杯至，详观演法流。 【录自《大正新修大藏经》第五十一册唐释义净撰《大唐西域求法高僧传》卷下。】</p><p>明解</p><p>明解，字昭义，俗姓姚，吴兴武康人。京师普光寺僧。龙朔元年八月卒。补诗一首。 【(《全唐诗》卷八六五鬼诗中录明解卒后《遗画工诗》一首)】</p><p>因致酒欢会述志为诗</p><p>一乘本非有，三空何所归？幸得金门诏，行背玉毫晖。未能齐物我，犹怀识是非。莱尔同心契，知余志不违。幕齐云叶卷，酒度榴花飞。寄语绳床执，辞君匡坐威。 【见《卍续藏经》本唐释怀信撰《释门自镜录》卷中。《续高僧传》卷三五录首二句。】</p><p>张敬之</p><p>敬之，字叔謇，襄阳人。柬之弟。以门荫补成均生，高第，授将仕郎。后以述作为务。咸亨四年卒，年二十五。诗一首。 【(《全唐诗》无张敬之诗)】</p><p>赋城上乌勒归飞二字 【题拟】</p><p>灵台自可依，爰止竟何归？祇由城上冷，故向日轮飞。 【见《襄阳冢墓遗文》收《唐将仕郎张君墓志铭》引。】</p><p>许敬宗</p><p>四言奉陪皇太子释奠诗一首应令</p><p>天钧初播，流形硉分。应图作极，执契为君。经邦测景，命秩颁云。功弘海谧，□洽风薰。 【其一。】</p><p>皇灵拓统，帝宅遐光。驰威日域，浃化乾纲。网罗千代，并吞百王。祯宁国太 【疑应作「泰」】 ，庆袭元良。 【其三。】</p><p>天庭朗玉，睿掌晖珠。问安昏定，奉礼晨趋。照宣离景，几亚神抠。承纶太极，肄业鸿都。 【其五。】</p><p>尊师上德，齿学崇年。登歌畅美，啐爵思虔。雩童鼓箧，硕老重筵。辞雕辩囿，矢激言泉。 【其七。】</p><p>初芳候律，新(口卞)谐音。罄喧浮泗，弦静淄林。珪(石一)炫目，璧水澄心。(上蕊下木)飘蹊霭，叶满帷深。 【其九。】</p><p>缛礼光备，文思可纪。日驷轮斜，云门祝止。景福垂裕，受厘延祉。严训一尊，澄湮万汜。 【其十。《翰林学士集》。】</p><p>四言曲池酺饮座铭</p><p>日月扬彩，爟烽撤候。赐饮平郊，列筵春岫。露鲜芳薄，影华清溜。倒载言旋，骊歌贰奏。 【同前。】</p><p>五言辽东侍宴山夜临秋同赋临韵应诏</p><p>稽山腾禹计，姑射荡尧心。岂如临碣石，轩卫警𪭢金。辕门萦□水，大旆掩长岑。复属高秋夜，澄空素景临。层岩多丽色，幽涧有清音。含星光浅濑，褰雾静疏林。高明兴睿赏，仁知辅冲襟。湛露浮仙爵，凄风韵雅琴。秋令生威远，寒光被物深。方怀草封禅，陪礼泰山阴。 【同前。】</p><p>五言侍宴延庆殿同赋别题得阿阁凤应诏</p><p>帝台凌紫雾，仙凤下丹霄。层巢依绮阁，清歌入洞箫。逸彩桐间艳，浮声竹外娇。自欣栖大厦，率舞为闻韶。 【同前。】</p><p>五言侍宴延庆殿集同赋得花间鸟一首应诏</p><p>落花飞禁蓹，时鸟(口卡)芳晨。飘香入绮殿，流响度天津。千笑千娇切，一啭一惊新。方知物华处，偏在上林春。 【同前。】</p><p>五言后池侍宴回文诗一首应诏</p><p>凉气澄佳序，碧沚澹遥空。篁林下仪凤，彩鹢间宾鸿。苍山带落日，丽苑扇薰风。长筵列广燕，庆洽载恩隆。 【同前。】</p><p>五言奉和咏棋应诏</p><p>鱼丽新整阵，鸐□忽争先。八围规破眼，略野务开边。分行渐云布，乱点逐星连。胜是精神得，非关品格悬。</p><p>拂局初料敌，阴谋比用师。观形已决胜，怯下复徐思。抟战类相劫，图全且自持。宸襟协尧智，游艺发初丝。 【同前。】</p><p>五言七夕侍宴赋得归衣飞机一首应诏</p><p>一年衔别怨，七夕始言归。破涕开新靥，微步登云梯。天回兔渐没，河旷鹊停飞。那堪尽今夜，复往弄残机。 【同前。】</p><p>句</p><p>白雪装梅树。 【见李壁《王荆文公诗笺注》卷二九《次韵王胜之咏雪》。】</p><p>李元礼</p><p>李元礼，高祖第十子。武德四年封郑王。贞观六年改徐王。历刺郑、徐、绛、潞等州。威亨三年卒。</p><div class=pgc-img><img alt="《全唐诗补编》第4部分 卷三" onerror=errorimg.call(this); src=https://p1.pstatp.com/large/pgc-image/1f8f9c3ef431480285aeae8e72a9491f><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p></div><div class="post-meta meta-tags"><ul class=clearfix><li><a>'全唐','诗补编','部分'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>