<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>寇梦碧先生（六）：夕秀词之春台集 | 极客快訊</title><meta property="og:title" content="寇梦碧先生（六）：夕秀词之春台集 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/4b0100031c952887e8c4"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/247ce1b.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/247ce1b.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/247ce1b.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/247ce1b.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/247ce1b.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/247ce1b.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/247ce1b.html><link rel=canonical href=https://geekbank.cf/tw/%e6%b8%b8%e6%88%8f/247ce1b.html><meta property="article:published_time" content="2020-10-29T20:46:21+08:00"><meta property="article:modified_time" content="2020-10-29T20:46:21+08:00"><meta name=Keywords content><meta name=description content="寇梦碧先生（六）：夕秀词之春台集"><meta name=author content="极客快訊"><meta property="og:url" content="/cn/%E6%B8%B8%E6%88%8F/247ce1b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>寇梦碧先生（六）：夕秀词之春台集</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><img alt=寇梦碧先生（六）：夕秀词之春台集 onerror=errorimg.call(this); src=http://p3.pstatp.com/large/4b0100031c952887e8c4></p><p><img alt=寇梦碧先生（六）：夕秀词之春台集 onerror=errorimg.call(this); src=http://p1.pstatp.com/large/4aff0003786793497d35></p><p><strong>寇梦碧</strong>（1917—1990）名家瑞，字泰逢，号梦碧，天津人。天津教育学院及天津大学讲师，天津文史馆馆员、中华诗词学会顾问、天津市老年诗词研究所所长、天津市文韵学会顾问。曾主梦碧词社，开津门词社之先。有《夕秀词》行世。</p><p>本期书画：魏新河</p><p><img alt=寇梦碧先生（六）：夕秀词之春台集 onerror=errorimg.call(this); src=http://p3.pstatp.com/large/4b0100031c98d6d16c55></p><h1><strong>春台集</strong></h1><p><strong>齐天乐·雪声</strong></p><p>环天戏玉琼妃舞，泠泠水花轻剪。栖睫螟惊，缘桑蚕食，巨细声来难辨。狂飚乍卷。又鳞甲琤琮，漫空龙战。驴背何人，敢吟诗句灞桥岸。</p><p>寒年休忆鹤语，集贤赓雅韵，春动梁苑。银界无尘，瑶台不夜，是处笙融箫暖。珠霙眩眼。幻兵马吟边，鸭鹅鸣乱。怕听流澌，赋情和梦浣。</p><hr><p><strong>鹧鸪天·四凶殄灭，薄海腾欢，喜招词社旧侣作重阳酒会。</strong><br></p><p>解愠风从落帽来，剩红都为晚晴开。快呼菊婢裁歌扇，便遣枫人晋酒杯。</p><p>穷活计，病形骸。一闲犹自费安排。秋花总在春光里，霜讯明朝莫漫猜。</p><hr><p><strong>东风齐着力·毅老绘绣球花膺出国画展之选，为赋两首</strong><br></p><p>绀缕穿珠，猩屏镂玉，唤醒春魂。人天一瞥，荣悴此花身。犹记华鬘选梦，空泪雨、湿透香云。研不尽，冷螺怨粉，残墨愁根。</p><p>拨雾见青旻。东风拂，百花容态全新。探芳越秀，山色借丰神。更喜蓬瀛飞盖，鲸波换、麝霭氤氲。恍金镜、五云捧出，天地同春。</p><p><strong>又</strong></p><p>镜匣才开，镜屏初展，渐欲团𪢮。春风一线，穿得万珠圆。修月争夸妙手，喜绣出、小样河山。从今后、行云有梦，不绕巫鬟。</p><p>芳讯载青鸾。灵飚送，任教云路腾骞。香飘四国，千里共婵娟。五采同心密绾，丹盟缔、春到瀛寰。待凿破、大圜混沌，绣地装天。</p><hr><p><strong>减兰·贺中国韵文学会成立</strong><br></p><p>春游何处，梦断京华迷故侣。诗国无诗，劫后芳菲付与谁。</p><p>百花齐放，喜共搴兰湘水上。不竭心源，终古骚灵日月悬。</p><hr><p><strong>前调·贺夏承焘文学艺术活动六十五周年</strong><br></p><p>京津酬唱，劫后枯桐存逸响。朱墨辛勤，兰畹功高六五春。</p><p>绝伦髯也，并世词坛称四夏。弦外山河，海雨天风入浩歌。</p><hr><p><strong>前调·和周退密先生</strong><br></p><p>沽河歇浦，好借琴声寻梦路。未断清愁，试问连环解得不。</p><p>墨池如海，恨不从君舟共买。渔唱湖东，招隐他年认鄮峰。</p><hr><p><strong>清平乐·重修黄鹤楼二首</strong><br></p><p>梦飞三楚，望断晴川树。下笔谁惊鹦鹉赋，漫道世无黄祖。</p><p>千山或可支颐，一湖聊当衔卮。只要眼前有景，何关崔颢题诗。</p><p><strong>又</strong></p><p>几曾槌碎，莫是诗仙醉。飞阁檐牙天半倚，衔住苍峦龙尾。</p><p>高楼笔会宏开，江山文藻新裁。料得瀛州仙客，定乘黄鹤归来。</p><hr><p><strong>鹧鸪天·天后宫重修</strong><br></p><p>漕运年年护客艖，传闻灵迹总虚夸。迷空飓母惊黄雾，照海神光幻紫霞。</p><p>装宝相，荐香花。高禖那得赐仙娃。春风重绣天街路，不必东京说梦华。</p><hr><p><strong>东风第一枝·题姜毅然白描花卉画册</strong><br></p><p>笔底香苏，吟边梦醒，新妆又斗娇蒨。粉衣几费云勾，素心更凭月浣。朝华夕秀，漫付与、等闲莺燕。倩画图、谱入群芳，从此绣幡须卷。</p><p>休记省、露兰泪眼。应打叠、缃桃笑面。乍惊楚峡云飞，旋移镂屏梦软。神州香国，渐次第、东风吹遍。喜今朝、画本重描，好共万红春暖。</p><hr><p><strong>采桑子·纪念吴梅诞生一百周年演出游园惊梦</strong><br></p><p>茗凋梅谢春归去，唤出婵娟，重整花钿，疑是芳魂两度还。</p><p>凭君一洗筝琶耳，雅部阑珊，未绝朱弦，香梦惊回三百年。</p><hr><p><strong>鹧鸪天·癸亥秋识叶嘉莹教授，叶治吴词，颇有新解，见似人而喜，赋此。</strong><br></p><p>乱碧迷人总费猜，风骚感发本相媒。冥心结我千丝网，妙相还他七宝台。</p><p>澄远目，扫尘埃。定知一叶报秋来。两间毕竟存真赏，三嗅馨香莫漫哀。</p><hr><p><strong>前调·和敏庵得金陵织造府遗石</strong><br></p><p>腊尾春飘彩胜风，岁朝新供玉玲珑。补天应许笺双梦，对酒何堪哭万红。</p><p>神宛在，息相通。祭芹尚与祭诗同。西园石本灵河种，云气依稀认翠蓬。</p><hr><p><strong>踏莎行·丙寅清明陪史馆诸侣游宁园</strong><br></p><p>罨画楼台，霏烟院宇。一缣水墨难描取。正凭丝雨作清明，如何红旭云边吐。</p><p>斟酌宫商，温寻尊俎。名园小驻搴芳侣。花间莫更忆春寒，东风剪断愁千缕。</p><hr><p><strong>沁园春·题海河新貌长卷</strong><br></p><p>七十二沽，九派奔流，何其壮哉。溯二分明月，鱼天榔唱，千钟白粲，漕运船回。紫竹林空，红桑世换，蜃气全消卷怒雷。图画展，望澄波皛皛，镜面新揩。</p><p>翠阴环绕楼台。是多少春工妙剪裁。喜园开月季，桥飞蝴蝶，金鳌浸雪，振羽传杯。云叶为笺，海涛作墨，大笔淋漓写壮怀。升平颂，献史诗一卷，万象宏开。</p><hr><p><strong>鹧鸪天·丁卯元日试笔</strong><br></p><p>彩胜红窗飏醉痕，东风剪梦细于尘。银虹乱落湘弦雨，蜜苣轻飘楚峡云。</p><p>迎月客，送山君。流光着意若催人。砚冰初解瓶梅放，老笔无花也作春。</p><hr><p><strong>清平乐·天津诗词社成立</strong><br></p><p>催花风好，津海飞诗到。古翠今红都醒了，天若有情须笑。</p><p>十年青鬓双皤，烽烟愁换清歌。眼底江山多丽，秋娘无奈春何。</p><hr><p><strong>虞美人·国庆焰火</strong><br></p><p>千灯炫彩鱼龙戏，歌舞欢声里。轻雷唤醒一天春，疑是月中桂子落缤纷。</p><p>倚云和露栽桃杏，肯怨秋江冷。夜空幻出百花园，今夕乘风我欲赋游仙。</p><hr><p><strong>水调歌头·献给南极考察队勇士们</strong><br></p><p>鹏翼藐沧海，飞渡向阳轮。凿开长夜混沌，人外辟乾坤。振翅企鹅鼓腹，昂首银鲸摆鬣，歌舞献嘉宾。一色皓无迹，万古炼冰魂。</p><p>长城站，红旗拂，映朝暾。宏微世界在手，绝域建殊勋。两万里涛狂吼，十二级风怒扫，龙性岂能驯。打破八寒狱，放我浩然春。</p><hr><p><strong>高阳台·激光歌舞会</strong><br></p><p>凤舞霞飞，莺歌云驻，曼声新谱霓裳。别样温黁，千虹交映瑶妆。神妃乍闪惊鸿影，漾灯漪、离合阴阳。镇销凝，万幻璇波，一瞥娭光。</p><p>今宵梦入华鬘界，散诸天花雨，香雾迷茫。世相纷纭，也应弹指沧桑。看朱成碧才经眼，又匆匆、转绿回黄。怎禁他，屏上春风，镜里秋霜。</p><hr><p><strong>满江红·贺中华诗词学会成立</strong><br></p><p>易位阴阳，甚当日、柱崩维绝。空求索、扶桑揽辔，中洲捐玦。抱石何辞身九死，佩纕未抵肠千结。算萧条、异代颂离骚，心犹热。</p><p>铸不尽，六州铁。流不尽，三闾血。更十年刀雨，众芳都歇。京国宏开兰畹会，燕山高挺风骚骨。正双悬、日月照天中，诗人节。</p><hr><p><strong>江南好·水上八首</strong><br></p><p>登临好，高处浴天风。九岛两湖收眼底，千红万紫满寰中。飞想落遥空。</p><p>湖上望，风景逐年新。翠绕一山翻柳浪，红开四面簇樱云。是处好垂纶。</p><p>宜低咏，小憩水边廊。绕座嫩波涵鸭绿，拂堤新柳吐鹅黄。梦到水西庄。</p><p>今古景，岛与琵琶同。一舸梦留湓浦月，四弦秋入荻花风。哀乐总相通。</p><p>前游地，波影荡心尘。双桨绿迷桃叶水，一亭红绕藕花云。还我那年春。</p><p>游春侣，仕女竟新妆。倚槛香留花四面，荡舟人在水中央。烟柳入微茫。</p><p>寻秋去，幽境月相宜。碧意清泠堪作画，波光潋滟好寻诗。吟答有鱼知。</p><p>心胸畅，登上畅心亭。揽月九天欣把袂，乘风万里快扬舲。何日掣长鲸。</p><hr><p><strong>虞美人·并序</strong><br></p><p>园林铺秀，放落花劫后之魂。山水传音，拾焦桐爨余之骨。况夫春工妙手，再造乾坤。涸辙枯鱼，同沾雨露。安得不鼓腹而登春台，扬葩以颂盛世者乎。乃有缓带将军，韵拈竞病。搴芳公子，志托兰荃。唯是汉上题襟，徒怀往梦。城南分咏，许接清游。汐社盟鸥犹在，雅集传笺。李园花事将阑，晚红留客。绿章奏罢，定教蜡炬迎来。锦句裁成，莫遗玉环睡去。於戏，窗零乱梦，碧断遥山。延秋已杳，展春何处。小园屐影，尊前之剩侣无多。浩劫心痕，阑畔之靓妆宛在。宁止人天之感，实深陵谷之悲。览物缘情，何能遣此。幸际天回地转，人寿河清。恰逢词客之生朝，喜并海棠之吟集。三春修禊，重赓沽水之盟。九老联吟，待续香山之会。</p><p>老来不作闲居赋，且斗旗亭句。倡条冶叶漫相夸，绝爱锦窠千凤吐云霞。</p><p>看花雾里输年少，转是朦胧好。恐他风雨误芳时，乞取朱幡为我护琼枝。</p><hr><p><strong>鹧鸪天·贺中国女排三连冠</strong><br></p><p>万彩飘扬炬火明，五环春色聚群英。腾身迅舞风雷电，奋臂高挥日月星。</p><p>听乐奏，看旗升。哪禁喜极泪如顷。体坛飞将推巾帼，三冠蝉联举世惊。</p><hr><p><strong>采桑子·并序</strong><br></p><p>魏新河小友，年甫弱冠，于两宋词家多所寝馈，风格尤近清真白石。当此举世依傍苏辛，而能不矜才使气，哀乐造端，一归醇雅，独出冠时，夐乎不可及。维素拈诚斋小荷才露尖尖角句为喻，因取为发端，并征社中诸子同作。或曰，君欲看杀卫玠耶。予曰，纵被看杀，犹胜活埋。</p><p>小荷才露尖尖角，翠嫩香柔。占断芳洲，怕有蜻蜓立上头。</p><p>词禅参到芬陀利，无乐无忧。莫莫休休，不见春来怎见秋。</p><hr><p><strong>法驾导引·游仙四首</strong><br></p><p>游仙路，游仙路，碧落浩无垠。沧海蹄涔非确喻，光年人寿漫同论。大曜等微尘。</p><p><strong>二</strong></p><p>游仙路，游仙路，玉杵不须寻。水漫蓝桥犹抱柱，火焚祆庙岂由心。最恼是青禽。</p><p><strong>三</strong></p><p>游仙路，游仙路，无奈绛河遮。当日指星如有木，而今犯斗自无槎。何用慨瓠瓜。</p><p><strong>四</strong></p><p>游仙路，游仙路，合籍羡箫鸾。如此夫妻能有几，大都骑虎下来难。灵迹杳西山。</p><hr><p><strong>金缕曲·读范曾吟草有作即以为赠</strong><br></p><p>大造耽游戏。甚风雷、陶钧鼓铸，孕成此气。狂侠飞仙儒与佛，细看都无相似。让面目、还他自己。奇绝抱冲吟一卷，试扪之、字字惊芒起。因想见，范当世。</p><p>十年大祲精灵闭。几曾经、鲸呿鳌掷，凤饥麟死。纵使清流投浊淖，身溺道能相济。喜重树、文坛新帜。画貌诗心书作骨，任挥毫、跳荡人神鬼。笺墨外，浩无际。</p><hr><p><strong>百字令·戊辰展上巳水上修禊，分韵得伴字</strong><br></p><p>振衣长啸，把花魂叱起，万枝红绽。天为南溪开霁色，浩翠来迎吟伴。画侠狂杯，词仙醉笔，斗句芙蓉馆。群真献寿，龙潭桑海惊换。</p><p>堪笑结习千年，骚坛壁垒，多少闲恩怨。且趁两湖晴渌活，好洗吾曹诗眼。风虎云龙，春花秋月，雄秀谁兼擅。今宵何处，梦飞峨髻天半。</p><hr><p><strong>踏莎行·半梦庐饯新河分韵得燕字</strong><br></p><p>月底箫沉，梅边笛换，独将冷拍支残艳。新红翻作殿春花，旧巢犹有衔泥燕。</p><p>饯梦杯深，题香烛短，白头惜别情无限。明朝准拟赋游仙，紫鸿双驾凌云汉。</p><hr><p><strong>清平乐·已巳初春梦碧后社成立喜而赋此</strong><br></p><p>八音消歇，我自鸣孤拍。蚺（虫炎）任他雄虺舌，夺得楚骚残魄。</p><p>春风喜绽芳华，斜街无复笼纱。何意梦中小草，而今绿到天涯。</p><hr><p><strong>减兰·已巳暮春梦碧后社诸子李园看海棠</strong><br></p><p>劫余倦眼，血色花光浑莫辨。感逝怀芳，未到秋来已断肠。</p><p>有涯无限，病里春光何计遣。花却多情，乱叠红云作锦屏。</p><p>右春台集收词四十二首</p><p><img alt=寇梦碧先生（六）：夕秀词之春台集 onerror=errorimg.call(this); src=http://p3.pstatp.com/large/4b030001503d71ebba9e></p><p><strong>本期审核</strong>：曹长河</p></div></div><div class="post-meta meta-tags"><ul class=clearfix><li><a>'寇梦碧','夕秀词','之春'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>