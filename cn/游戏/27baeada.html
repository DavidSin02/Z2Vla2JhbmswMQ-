<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>千家诗 卷四 七言律诗 | 极客快訊</title><meta property="og:title" content="千家诗 卷四 七言律诗 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/23bcb6858b6d44b2a7bf2d34a8ba7718"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/27baeada.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/27baeada.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/27baeada.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/27baeada.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/27baeada.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/27baeada.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/27baeada.html><link rel=canonical href=https://geekbank.cf/tw/%e6%b8%b8%e6%88%8f/27baeada.html><meta property="article:published_time" content="2020-10-29T21:13:43+08:00"><meta property="article:modified_time" content="2020-10-29T21:13:43+08:00"><meta name=Keywords content><meta name=description content="千家诗 卷四 七言律诗"><meta name=author content="极客快訊"><meta property="og:url" content="/cn/%E6%B8%B8%E6%88%8F/27baeada.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>千家诗 卷四 七言律诗</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><br></p><div class=pgc-img><img alt="千家诗 卷四 七言律诗" onerror=errorimg.call(this); src=https://p1.pstatp.com/large/pgc-image/23bcb6858b6d44b2a7bf2d34a8ba7718><p class=pgc-img-caption></p></div><p>早朝大明宫</p><p></p><p>（唐）贾至</p><p></p><p>银烛朝天紫陌长，禁城春色晓苍苍。</p><p></p><p>千条弱柳垂青锁，百啭流莺绕建章。</p><p></p><p>剑佩声随玉墀步，衣冠身惹御炉香。</p><p></p><p>共沐恩波凤池上，朝朝染翰侍君王。</p><p></p><p>和贾舍人早朝</p><p></p><p>（唐）杜甫</p><p></p><p>五夜漏声催晓箭，九重春色醉仙桃。</p><p></p><p>旌旗日暖龙蛇动，宫殿风微燕雀高。</p><p></p><p>朝罢香烟携满袖，诗成珠玉在挥毫。</p><p></p><p>欲知世掌丝纶美，池上于今有凤毛。</p><p></p><p>和贾舍人早朝</p><p></p><p>（唐）王维</p><p></p><p>绛帻鸡人报晓筹，尚衣方进翠云裘。</p><p></p><p>九天阊阖开宫殿，万国衣冠拜冕旒。</p><p></p><p>日色才临仙掌动，香烟欲傍衮龙浮。</p><p></p><p>朝罢须裁五色诏，佩声归到凤池头。</p><p></p><p>和贾舍人早朝</p><p></p><p>（唐）岑参</p><p></p><p>鸡鸣紫陌曙光寒，莺啭皇州春色阑。</p><p></p><p>金阙晓钟开万户，玉阶仙仗拥千官。</p><p></p><p>花迎剑佩星初落，柳拂旌旗露未干。</p><p></p><p>独有凤凰池上客，阳春一曲和皆难。</p><p></p><p>上元应制</p><p></p><p>（宋）蔡襄</p><p></p><p>高列千峰宝炬森，端门方喜翠华临。</p><p></p><p>宸游不为三元夜，乐事还同万众心。</p><p></p><p>天上清光留此夕，人间和气阁春阴。</p><p></p><p>要知尽庆华封祝，四十余年惠爱深。</p><p></p><p>上元应制</p><p></p><p>（宋）王淇</p><p></p><p>雪消华月满仙台，万烛当楼宝扇开。</p><p></p><p>双凤云中扶辇下，六鳌海上驾山来。</p><p></p><p>镐京春酒沾周宴，汾水秋风陋汉才。</p><p></p><p>一曲升平人尽乐，君王又进紫霞杯。</p><p></p><p>侍宴</p><p></p><p>（唐）沈佺期</p><p></p><p>皇家贵主好神仙，别业初开云汉边。</p><p></p><p>山出尽如鸣凤岭，池成不让饮龙川。</p><p></p><p>妆楼翠幌教春住，舞阁金铺借日悬。</p><p></p><p>敬从乘舆来此地，称觞献寿乐钧天。</p><p></p><p>答丁元珍</p><p></p><p>（宋）欧阳修</p><p></p><p>春风疑不到天涯，二月山城未见花。</p><p></p><p>残雪压枝犹有橘，冻雷惊笋欲抽芽。</p><p></p><p>夜闻啼雁生乡思，病入新年感物华。</p><p></p><p>曾是洛阳花下客，野芳虽晚不须嗟。</p><p></p><p>插花吟</p><p></p><p>（宋）邵雍</p><p></p><p>头上花枝照酒卮，酒卮中有好花枝。</p><p></p><p>身经两世太平日，眼见四朝全盛时。</p><p></p><p>况复筋骸粗康健，那堪时节正芳菲。</p><p></p><p>酒涵花影红光溜，争忍花前不醉归。</p><p></p><p>寓意</p><p></p><p>（宋）晏殊</p><p></p><p>油壁香车不再逢，峡云无迹任西东。</p><p></p><p>梨花院落溶溶月，柳絮池塘淡淡风。</p><p></p><p>几日寂寥伤酒后，一番萧瑟禁烟中。</p><p></p><p>鱼书欲寄何由达，水远山长处处同。</p><p></p><p>寒食书事</p><p></p><p>（宋）赵鼎</p><p></p><p>寂寂柴门村落里，也教插柳纪年华。</p><p></p><p>禁烟不到粤人国，上冢亦携庞老家。</p><p></p><p>汉寝唐陵无麦饭，山溪野径有梨花。</p><p></p><p>一樽竟藉青苔卧，莫管城头奏暮笳。</p><p></p><p>清明</p><p></p><p>（宋）黄庭坚</p><p></p><p>佳节清明桃李笑，野田荒冢只生愁。</p><p></p><p>雷惊天地龙蛇蛰，雨足郊原草木柔。</p><p></p><p>人乞祭余骄妾妇，士甘焚死不公侯。</p><p></p><p>贤愚千载知谁是，满眼蓬蒿共一丘。</p><p></p><p>清明</p><p></p><p>（宋）高菊卿</p><p></p><p>南北山头多墓田，清明祭扫各纷然。</p><p></p><p>纸灰飞作白蝴蝶，泪血染成红杜鹃。</p><p></p><p>日落狐狸眠冢上，夜归儿女笑灯前。</p><p></p><p>人生有酒须当醉，一滴何曾到九泉。</p><p></p><p>郊行即事</p><p></p><p>（宋）程颢</p><p></p><p>芳原绿野恣行时，春入遥山碧四围。</p><p></p><p>兴逐乱红穿柳巷，困临流水坐苔矶。</p><p></p><p>莫辞盏酒十分劝，只恐风花一片飞。</p><p></p><p>况是清明好天气，不妨游衍莫忘归。</p><p></p><p>秋千</p><p></p><p>（宋）僧惠洪</p><p></p><p>画架双裁翠络偏，佳人春戏小楼前。</p><p></p><p>飘扬血色裙拖地，断送玉容人上天。</p><p></p><p>花皮润沾红杏雨，彩绳斜挂绿杨烟。</p><p></p><p>下来闲处从容立，疑是蟾宫谪神仙。</p><p></p><p>曲江对酒</p><p></p><p>（唐）杜甫</p><p></p><p>一片花飞减却春，风飘万点正愁人。</p><p></p><p>且看欲尽花经眼，莫厌伤多酒入唇。</p><p></p><p>江上小堂巢翡翠，苑边高冢卧麒麟。</p><p></p><p>细推物理须行乐，何用浮名绊此身。</p><p></p><p>其二</p><p></p><p>朝回日日典春衣，每日江头尽醉归。</p><p></p><p>酒债寻常行处有，人生七十古来稀。</p><p></p><p>穿花蛱蝶深深见，点水蜻蜓款款飞。</p><p></p><p>传与风光共流转，暂时相赏莫相违。</p><p></p><p>黄鹤楼</p><p></p><p>（唐）崔颢</p><p></p><p>昔人已乘黄鹤去，此地空余黄鹤楼。</p><p></p><p>黄鹤一去不复返，白云千载空悠悠。</p><p></p><p>晴川历历汉阳树，芳草萋萋鹦鹉州。</p><p></p><p>日暮乡关何处是，烟波江上使人愁。</p><p></p><p>旅怀</p><p></p><p>（唐）崔涂</p><p></p><p>水流花谢两无情，送尽东风过楚城。</p><p></p><p>蝴蝶梦中家万里，杜鹃枝上月三更。</p><p></p><p>故园书动经年绝，华发春催两鬓生。</p><p></p><p>自是不归归便得，五湖烟景有谁争。</p><p></p><p>答李儋</p><p></p><p>（唐）韦应物</p><p></p><p>去年花里逢君别，今日花开又一年。</p><p></p><p>世事茫茫难自料，春愁黯黯独成眠。</p><p></p><p>身多疾病思田里，邑有流亡愧俸钱。</p><p></p><p>闻道欲来相问讯，西楼望月几回圆。</p><p></p><p>江村</p><p></p><p>（唐）杜甫</p><p></p><p>清江一曲抱村流，长夏江村事事幽。</p><p></p><p>自去自来梁上燕，相亲相近水中鸥。</p><p></p><p>老妻画纸为棋局，稚子敲针作钓钩。</p><p></p><p>多病所须惟药物，微躯此外更何求。</p><p></p><p>夏日</p><p></p><p>（宋）张文潜</p><p></p><p>长夏江村风日清，檐牙燕雀已生成。</p><p></p><p>蝶衣晒粉花枝午，蛛网添丝屋角晴。</p><p></p><p>落落疏廉邀月影，嘈嘈虚枕纳溪声。</p><p></p><p>久斑两鬓如霜雪，直欲樵渔过此生。</p><p></p><p>积雨辋川庄作</p><p></p><p>（唐）王维</p><p></p><p>积雨空林烟火迟，蒸藜炊黍饷东菑。</p><p></p><p>漠漠水田飞白鹭，阴阴夏木啭黄鹂。</p><p></p><p>山中习静合朝槿，松下清斋折露葵。</p><p></p><p>野老与人争席罢，海鸥何事更相疑。</p><p></p><p>新竹</p><p></p><p>（宋）陆游</p><p></p><p>插棘编篱谨护持，养成寒碧映涟漪。</p><p></p><p>清风掠地秋先到，赤日行天午不知。</p><p></p><p>解箨时闻声簌簌，放梢初见影离离。</p><p></p><p>归闲我欲频来此，枕簟仍教到处随。</p><p></p><p>偶成</p><p></p><p>（宋）程颢</p><p></p><p>闲来无事不从容，睡觉东窗日已红。</p><p></p><p>万物静观皆自得，四时佳兴与人同。</p><p></p><p>道通天地有形外，思入风云变态中。</p><p></p><p>富贵不淫贫贱乐，男儿到此是豪雄。</p><p></p><p>表兄话旧</p><p></p><p>（唐）窦叔向</p><p></p><p>夜合花开香满庭，夜深微雨醉初醒。</p><p></p><p>远书珍重何由达，旧事凄凉不可听。</p><p></p><p>去日儿童皆长大，昔年亲友半凋零。</p><p></p><p>明朝又是孤舟别，愁见河桥酒幔青。</p><p></p><p>游月陂</p><p></p><p>（宋）程颢</p><p></p><p>月坡堤上四徘徊，北有中天百尺台。</p><p></p><p>万物已随秋气改，一樽聊为晚凉开。</p><p></p><p>水心云影闲相照，林下泉声静自来。</p><p></p><p>世事无端何足计，但逢佳节约重陪。</p><p></p><p>秋兴八首</p><p></p><p>（唐）杜甫</p><p></p><p>千家山郭静朝晖，日日江楼坐翠微。</p><p></p><p>信宿渔人还泛泛，清秋燕子故飞飞。</p><p></p><p>匡衡抗疏功名薄，刘向传经心事违。</p><p></p><p>同学少年多不贱，五陵裘马自轻肥。</p><p></p><p>其二</p><p></p><p>蓬莱宫阙对南山，承露金茎霄汉间。</p><p></p><p>西望瑶池降王母，东来紫气满函关。</p><p></p><p>云移雉尾开宫扇，日绕龙鳞识圣颜。</p><p></p><p>一卧沧江惊岁晚，几回青琐点朝班。</p><p></p><p>其三</p><p></p><p>玉露凋伤枫树林，巫山巫峡气萧森。</p><p></p><p>江间波浪兼天涌，塞上风云接地阴。</p><p></p><p>丛菊两开他日泪，孤舟一系故园心。</p><p></p><p>寒衣处处催刀尺，白帝城高急暮砧。</p><p></p><p>其四</p><p></p><p>昆明池水汉时功，武帝旌旗在眼中。</p><p></p><p>织女机丝虚夜月，石鲸鳞甲动秋风。</p><p></p><p>波飘菰米沉云黑，露冷莲房坠粉红。</p><p></p><p>关塞极天惟鸟道，江湖满地一渔翁。</p><p></p><p>月夜舟中</p><p></p><p>（宋）戴复古</p><p></p><p>满船明月浸虚空，绿水无痕夜气冲。</p><p></p><p>诗思浮沈樯影里，梦魂摇拽橹声中。</p><p></p><p>星辰冷落碧潭水，鸿雁悲鸣红蓼风。</p><p></p><p>数点渔灯依古岸，断桥垂露滴梧桐。</p><p></p><p>长安秋望</p><p></p><p>（唐）赵嘏</p><p></p><p>云物凄凉拂署流，汉家宫阙动高秋。</p><p></p><p>残星几点雁横塞，长笛一声人倚楼。</p><p></p><p>紫艳半开篱菊静，红衣落尽渚莲愁。</p><p></p><p>鲈鱼正美不归去，空戴南冠学楚囚。</p><p></p><p>新秋</p><p></p><p>（唐）杜甫</p><p></p><p>火云犹未敛奇峰，欹枕初惊一叶风。</p><p></p><p>几处园林萧瑟里，谁家砧杵寂寥中。</p><p></p><p>蝉声断续悲残月，萤焰高低照暮空。</p><p></p><p>赋就金门期再献，夜深搔首叹飞蓬。</p><p></p><p>中秋</p><p></p><p>（宋）李朴</p><p></p><p>皓魄当空宝镜升，云间仙籁寂无声。</p><p></p><p>平分秋色一轮满，长伴云衢千里明。</p><p></p><p>狡兔空从弦外落，妖蟆休向眼前生。</p><p></p><p>灵槎拟约同携手，更待银河澈底清。</p><p></p><p>九日蓝耕会饮</p><p></p><p>（唐）杜甫</p><p></p><p>老去悲秋强自宽，兴来今日尽君欢。</p><p></p><p>羞将短发还吹帽，笑倩旁人为正冠。</p><p></p><p>蓝水远从千涧落，玉山高并两峰寒。</p><p></p><p>明年此会知谁健，醉把茱萸仔细看。</p><p></p><p>秋思</p><p></p><p>（宋）陆游</p><p></p><p>利欲驱人万火牛，江湖浪迹一沙鸥。</p><p></p><p>日长似岁闲方觉，事大如天醉亦休。</p><p></p><p>砧杵敲残深巷月，梧桐摇落故园秋。</p><p></p><p>欲舒老眼无高处，安得元龙百尺楼。</p><p></p><p>与朱山人</p><p></p><p>（唐）杜甫</p><p></p><p>锦里先生乌角巾，园收芋栗未全贫。</p><p></p><p>惯看宾客儿童喜，得食阶除鸟雀驯。</p><p></p><p>秋水才深四五尺，野航恰受两三人。</p><p></p><p>白沙翠竹江村暮，相送柴门月色新。</p><p></p><p>闻笛</p><p></p><p>（唐）赵嘏</p><p></p><p>谁家吹笛画楼中，断续声随断续风。</p><p></p><p>响遏行云横碧落，清和冷月到帘栊。</p><p></p><p>兴来三弄有桓子，赋就一篇怀马融。</p><p></p><p>曲罢不知人在否，余音嘹亮尚飘空。</p><p></p><p>冬景</p><p></p><p>（宋）刘克庄</p><p></p><p>晴窗早觉爱朝曦，竹外秋声渐作威。</p><p></p><p>命仆安排新暖阁，呼童熨贴旧寒衣。</p><p></p><p>叶浮嫩绿酒初熟，橙切香黄蟹正肥。</p><p></p><p>蓉菊满园皆可羡，赏心从此莫相违。</p><p></p><p>冬至</p><p></p><p>（唐）杜甫</p><p></p><p>天时人事日相催，冬至阳生春又来。</p><p></p><p>刺绣五纹添弱线，吹葭六管动飞灰。</p><p></p><p>岸容待腊将舒柳，山意冲寒欲放梅。</p><p></p><p>云物不殊乡国异，教儿且覆掌中杯。</p><p></p><p>梅花</p><p></p><p>（宋）林逋</p><p></p><p>众芳摇落独鲜妍，占断风情向小园。</p><p></p><p>疏影横斜水清浅，暗香浮动月黄昏。</p><p></p><p>霜禽欲下先偷眼，粉蝶如知合断魂。</p><p></p><p>幸有微吟可相狎，不须檀板共金樽。</p><p></p><p>左迁至蓝关示侄孙湘</p><p></p><p>（唐）韩愈</p><p></p><p>一封朝奏九重天，夕贬潮阳路八千。</p><p></p><p>本为圣朝除弊政，敢将衰朽惜残年。</p><p></p><p>云横秦岭家何在，雪拥蓝关马不前。</p><p></p><p>知汝远来应有意，好收吾骨瘴江边。</p><p></p><p>干戈</p><p></p><p>（宋）王中</p><p></p><p>干戈未定欲何之，一事无成两鬓丝。</p><p></p><p>踪迹大纲王粲传，情怀小样杜陵诗。</p><p></p><p>鹡鸰音断人千里，乌鹊巢寒月一枝。</p><p></p><p>安得中山千日酒，酩然直到太平时。</p><p></p><p>归隐</p><p></p><p>（宋）陈抟</p><p></p><p>十年踪迹走红尘，回首青山入梦频。</p><p></p><p>紫绶纵荣争及睡，朱门虽富不如贫。</p><p></p><p>愁闻剑戟扶危主，闷听笙歌聒醉人。</p><p></p><p>携取旧书归旧隐，野花啼鸟一般春。</p><p></p><p>山中寡妇</p><p></p><p>（唐）杜荀鹤</p><p></p><p>夫因兵乱守蓬茅，麻苎裙衫鬓发焦。</p><p></p><p>桑柘废来犹纳税，田园荒尽尚征苗。</p><p></p><p>时挑野菜和根煮，旋砍生柴带叶烧。</p><p></p><p>任是深山最深处，也应无计避征徭。</p><p></p><p>送天师</p><p></p><p>（明）朱权</p><p></p><p>霜落芝城柳影疏，殷勤送客出鄱湖。</p><p></p><p>黄金甲锁雷霆印，红锦韬缠日月符。</p><p></p><p>天上晓行骑只鹤，人间夜宿解双凫。</p><p></p><p>匆匆归到神仙府，为问蟠桃熟也无。</p><p></p><p>送毛伯温</p><p></p><p>（明）明世宗</p><p></p><p>大将南征胆气豪，腰横秋水雁翎刀。</p><p></p><p>风吹鼍鼓山河动，电闪旌旗日月高。</p><p></p><p>天上麒麟原有种，穴中蝼蚁岂能逃。</p><p></p><p>太平待诏归来日，朕与先生解战袍。</p></div><div class="post-meta meta-tags"><ul class=clearfix><li><a>'律诗','千家','七言'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>