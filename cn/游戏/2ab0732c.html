<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>诗圣杜甫诗词集（值得珍藏） | 极客快訊</title><meta property="og:title" content="诗圣杜甫诗词集（值得珍藏） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/7fb66670c403425893f3379a0e86194e"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/2ab0732c.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/2ab0732c.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/2ab0732c.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/2ab0732c.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/2ab0732c.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/2ab0732c.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/2ab0732c.html><link rel=canonical href=https://geekbank.cf/tw/%e6%b8%b8%e6%88%8f/2ab0732c.html><meta property="article:published_time" content="2020-10-29T21:12:52+08:00"><meta property="article:modified_time" content="2020-10-29T21:12:52+08:00"><meta name=Keywords content><meta name=description content="诗圣杜甫诗词集（值得珍藏）"><meta name=author content="极客快訊"><meta property="og:url" content="/cn/%E6%B8%B8%E6%88%8F/2ab0732c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>诗圣杜甫诗词集（值得珍藏）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><br></p><div class=pgc-img><img alt=诗圣杜甫诗词集（值得珍藏） onerror=errorimg.call(this); src=https://p1.pstatp.com/large/pgc-image/7fb66670c403425893f3379a0e86194e><p class=pgc-img-caption>杜甫（712-770） 唐</p></div><p>杜甫，字子美，自号少陵野老，世称杜工部、杜少陵等，汉族，河南府巩县(今河南省巩义市)人，唐代伟大的现实主义诗人，杜甫被世人尊为诗圣，其诗被称为诗史。杜甫与李白合称李杜。</p><p>杜甫的诗词作品：</p><p><strong>《春夜喜雨》</strong></p><p>好雨知时节，当春乃发生。</p><p>随风潜入夜，润物细无声。</p><p>野径云俱黑，江船火独明。</p><p>晓看红湿处，花重锦官城。</p><p><strong>小学六年级 小学古诗大全 五言绝句</strong></p><p><strong>《春望》</strong></p><p>国破山河在，城春草木深。</p><p>感时花溅泪，恨别鸟惊心。</p><p>烽火连三月，家书抵万金。</p><p>白头搔更短，浑欲不胜簪。</p><p><strong>唐诗三百首全集 初中二年级 初中古诗大全</strong></p><p><strong>《登高》</strong></p><p>风急天高猿啸哀，渚清沙白鸟飞回。</p><p>无边落木萧萧下，不尽长江滚滚来。</p><p>万里悲秋常作客，百年多病独登台。</p><p>艰难苦恨繁霜鬓，潦倒新停浊酒杯</p><p><strong>《对雪·北雪犯长沙》</strong></p><p>北雪犯长沙，胡云冷万家。</p><p>随风且间叶，带雨不成花。</p><p>金错囊从罄，银壶酒易赊。</p><p>无人竭浮蚁，有待至昏鸦。</p><p><strong>《赠李白》</strong></p><p>二年客东都，所历厌机巧。</p><p>野人对膻腥，蔬食常不饱。</p><p>岂无青精饭，使我颜色好。</p><p>苦乏大药资，山林迹如扫。</p><p>李侯金闺彦，脱身事幽讨。</p><p>亦有梁宋游，方期拾瑶草。</p><p><strong>《望岳》</strong></p><p>岱宗夫如何，齐鲁青未了。</p><p>造化钟神秀，阴阳割昏晓。</p><p>荡胸生曾云，决眦入归鸟。</p><p>会当凌绝顶，一览众山小。</p><p><strong>唐诗三百首全集 初中二年级 初中古诗大全</strong></p><p><strong>《赠花卿》</strong></p><p>锦城丝管日纷纷，</p><p>半入江风半入云。</p><p>此曲只应天上有，</p><p>人间能得几回闻。</p><p><strong>《绝句四首其三》</strong></p><p>两个黄鹂鸣翠柳，</p><p>一行白鹭上青天。</p><p>窗含西岭千秋雪，</p><p>门泊东吴万里船。</p><p><strong>小学二年级 小学古诗大全 七言绝句</strong></p><p><strong>《奉送十七舅下邵桂》</strong></p><p>绝域三冬暮，浮生一病身。</p><p>感深辞舅氏，别后见何人。</p><p>缥缈苍梧帝，推迁孟母邻。</p><p>昏昏阻云水，侧望苦伤神。</p><p><strong>《戏为六绝句·才力应难夸数公》</strong></p><p>才力应难夸数公，</p><p>凡今谁是出群雄。</p><p>或看翡翠兰苕上，</p><p>未掣鲸鱼碧海中。</p><p><strong>《戏赠阌乡秦少公短歌》</strong></p><p>去年行宫当太白，朝回君是同舍客。</p><p>同心不减骨肉亲，每语见许文章伯。</p><p>今日时清两京道，相逢苦觉人情好。</p><p>昨夜邀欢乐更无，多才依旧能潦倒。</p><p><strong>《西阁夜》</strong></p><p>恍惚寒山暮，逶迤白雾昏。</p><p>山虚风落石，楼静月侵门。</p><p>击柝可怜子，无衣何处村。</p><p>时危关百虑，盗贼尔犹存。</p><p><strong>《丽人行》</strong></p><p>三月三日天气新，长安水边多丽人。</p><p>态浓意远淑且真，肌理细腻骨肉匀。</p><p>绣罗衣裳照暮春，蹙金孔雀银麒麟。</p><p>头上何所有？翠微盍叶垂鬓唇。</p><p>背后何所见？珠压腰衱稳称身。</p><p>就中云幕椒房亲，赐名大国虢与秦。</p><p>紫驼之峰出翠釜，水精之盘行素鳞。</p><p>犀箸厌饫久未下，鸾刀缕切空纷纶。</p><p>黄门飞鞚不动尘，御厨络绎送八珍。</p><p>箫鼓哀吟感鬼神，宾从杂遝实要津。</p><p>后来鞍马何逡巡，当轩下马入锦茵。</p><p>杨花雪落覆白苹，青鸟飞去衔红巾。</p><p>炙手可热势绝伦，慎莫近前丞相嗔！</p><p><strong>《远游·江阔浮高栋》</strong></p><p>江阔浮高栋，云长出断山。</p><p>尘沙连越巂，风雨暗荆蛮。</p><p>雁矫衔芦内，猿啼失木间。</p><p>弊裘苏季子，历国未知还。</p><p><strong>《野望·金华山北涪水西》</strong></p><p>金华山北涪水西，仲冬风日始凄凄。</p><p>山连越巂蟠三蜀，水散巴渝下五溪。</p><p>独鹤不知何事舞，饥乌似欲向人啼。</p><p>射洪春酒寒仍绿，目极伤神谁为携。</p><p><strong>《伤春·莺入新年语》</strong></p><p>莺入新年语，花开满故枝。</p><p>天青风卷幔，草碧水通池。</p><p>牢落官军速，萧条万事危。</p><p>鬓毛元自白，泪点向来垂。</p><p>不是无兄弟，其如有别离。</p><p>巴山春色静，北望转逶迤。</p><p><strong>《晴·久雨巫山暗》</strong></p><p>久雨巫山暗，新晴锦绣文。</p><p>碧知湖外草，红见海东云。</p><p>竟日莺相和，摩霄鹤数群。</p><p>野花干更落，风处急纷纷。</p><p><strong>《远游·贱子何人记》</strong></p><p>贱子何人记，迷芳着处家。</p><p>竹风连野色，江沫拥春沙。</p><p>种药扶衰病，吟诗解叹嗟。</p><p>似闻胡骑走，失喜问京华。</p><p><strong>《秋雨叹》</strong></p><p>长安布衣谁比数，反锁衡门守环堵。</p><p>老夫不出长蓬蒿，稚子无忧走风雨。</p><p>雨声飕飕催早寒，胡雁翅湿高飞难。</p><p>秋来未曾见白日，泥污后土何时干。</p><p><strong>《归雁·万里衡阳雁》</strong></p><p>万里衡阳雁，今年又北归。</p><p>双双瞻客上，一一揹人飞。</p><p>云里相呼疾，沙边自宿稀。</p><p>系书元浪语，愁寂故山薇。</p><p><strong>《陪李梓州王阆州苏遂州李果州四使君登惠义寺》</strong></p><p>春日无人境，虚空不住天。</p><p>莺花随世界，楼阁寄山巅。</p><p>迟暮身何得，登临意惘然。</p><p>谁能解金印，潇洒共安禅。</p><p><strong>《兵车行》</strong></p><p>车辚辚，马萧萧，行人弓箭各在腰。</p><p>耶娘妻子走相送，尘埃不见咸阳桥。</p><p>牵衣顿足阑道哭，哭声直上干云霄。</p><p>道傍过者问行人，行人但云点行频。</p><p>或从十五北防河，便至四十西营田。</p><p>去时里正与裹头，归来头白还戍边。</p><p>边亭流血成海水，武皇开边意未已。</p><p>君不闻汉家山东二百州，千村万落生荆杞。</p><p>纵有健妇把锄犁，禾生陇亩无东西。</p><p>况复秦兵耐苦战，被驱不异犬与鸡。</p><p>长者虽有问，役夫敢申恨。</p><p>且如今年冬，未休关西卒。</p><p>县官急索租，租税从何出。</p><p>信知生男恶，反是生女好。</p><p>生女犹是嫁比邻，生男埋没随百草。</p><p>君不见青海头，古来白骨无人收。</p><p>新鬼烦冤旧鬼哭，天阴雨湿声啾啾。</p><p><strong>《江南逢李龟年》</strong></p><p>岐王宅里寻常见，崔九堂前几度闻。</p><p>正是江南好风景，落花时节又逢君。</p><p><strong>《江畔独步寻花七绝句·东望少城花满烟》</strong></p><p>东望少城花满烟，百花高楼更可怜。</p><p>谁能载酒开金盏，唤取佳人舞绣筵。</p><p><strong>《题郑县亭子》</strong></p><p>郑县亭子涧之滨，户牖凭高发兴新。</p><p>云断岳莲临大路，天晴宫柳暗长春。</p><p>巢边野雀群欺燕，花底山蜂远趁人。</p><p>更欲题诗满青竹，晚来幽独恐伤神。</p><p><strong>《悲秋·凉风动万里》</strong></p><p>凉风动万里，群盗尚纵横。</p><p>家远传书日，秋来为客情。</p><p>愁窥高鸟过，老逐众人行。</p><p>始欲投三峡，何由见两京。</p><p><strong>《绝句·江动月移石》</strong></p><p>江动月移石，溪虚云傍花。</p><p>鸟栖知故道，帆过宿谁家。</p><p><strong>《通泉驿南去通泉县十五里山水作》</strong></p><p>溪行衣自湿，亭午气始散。</p><p>冬温蚊蚋在，人远凫鸭乱。</p><p>登顿生曾阴，欹倾出高岸。</p><p>驿楼衰柳侧，县郭轻烟畔。</p><p>一川何绮丽，尽目穷壮观。</p><p>山色远寂寞，江光夕滋漫。</p><p>伤时愧孔父，去国同王粲。</p><p>我生苦飘零，所历有嗟叹。</p><p><strong>《苦战行》</strong></p><p>苦战身死马将军，自云伏波之子孙。</p><p>干戈未定失壮士，使我叹恨伤精魂。</p><p>去年江南讨狂贼，临江把臂难再得。</p><p>别时孤云今不飞，时独看云泪横臆。</p><p><strong>《饮中八仙歌》</strong></p><p>知章骑马似乘船，眼花落井水底眠。</p><p>汝阳三斗始朝天，道逢曲车口流涎，恨不移封向酒泉。</p><p>左相日兴费万钱，饮如长鲸吸百川，衔杯乐圣称世贤。</p><p>宗之潇洒美少年，举觞白眼望青天，皎如玉树临风前。</p><p>苏晋长斋绣佛前，醉中往往爱逃禅。</p><p>李白一斗诗百篇，长安市上酒家眠。</p><p>天子呼来不上船，自称臣是酒中仙。</p><p>张旭三杯草圣传，脱帽露顶王公前，挥毫落纸如云烟。</p><p>焦遂五斗方卓然，高谈雄辨惊四筵。</p><p><strong>《客至》</strong></p><p>舍南舍北皆春水，但见群鸥日日来。</p><p>花径不曾缘客扫，蓬门今始为君开。</p><p>盘餐市远无兼味，樽酒家贫只旧醅。</p><p>肯与邻翁相对饮，隔篱呼取尽余杯。</p><p><strong>《官池春雁·青春欲尽急还乡》</strong></p><p>青春欲尽急还乡，紫塞宁论尚有霜。</p><p>翅在云天终不远，力微矰缴绝须防。</p><p><strong>《暮春题瀼西新赁草屋·彩云阴复白》</strong></p><p>彩云阴复白，锦树晓来青。</p><p>身世双蓬鬓，乾坤一草亭。</p><p>哀歌时自短，醉舞为谁醒。</p><p>细雨荷锄立，江猿吟翠屏。</p><p><strong>《江月·江月光于水》</strong></p><p>江月光于水，高楼思杀人。</p><p>天边长作客，老去一沾巾。</p><p>玉露团清影，银河没半轮。</p><p>谁家挑锦字，灭烛翠眉颦。</p><p><strong>《寄杜位·近闻宽法离新州》</strong></p><p>近闻宽法离新州，想见怀归尚百忧。</p><p>逐客虽皆万里去，悲君已是十年流。</p><p>干戈况复尘随眼，鬓发还应雪满头。</p><p>玉垒题书心绪乱，何时更得曲江游。</p><p><strong>《无家别》</strong></p><p>寂寞天宝后，园庐但蒿藜。我里百余家，世乱各东西。</p><p>存者无消息，死者为尘泥。贱子因阵败，归来寻旧蹊。</p><p>人行见空巷，日瘦气惨凄。但对狐与狸，竖毛怒我啼。</p><p>四邻何所有，一二老寡妻。宿鸟恋本枝，安辞且穷栖。</p><p>方春独荷锄，日暮还灌畦。县吏知我至，召令习鼓鞞。</p><p>虽从本州役，内顾无所携。近行止一身，远去终转迷。</p><p>家乡既荡尽，远近理亦齐。永痛长病母，五年委沟溪。</p><p>生我不得力，终身两酸嘶。人生无家别，何以为烝黎。</p><p><strong>《茅屋为秋风所破歌》</strong></p><p>八月秋高风怒号，卷我屋上三重茅。</p><p>茅飞度江洒江郊，高者挂罥长林梢，下者飘转沉塘坳。</p><p>南村群童欺我老无力，忍能对面为盗贼，公然抱茅入竹去。</p><p>唇焦口燥呼不得，归来倚杖自叹息。</p><p>俄顷风定云墨色，秋天漠漠向昏黑。</p><p>布衾多年冷似铁，骄儿恶卧踏里裂。</p><p>床床屋漏无干处，雨脚如麻未断绝。</p><p>自经丧乱少睡眠，长夜沾湿何由彻。</p><p>安得广厦千万间，大庇天下寒士俱欢颜，风雨不动安如山。</p><p>呜呼何时眼前突兀见此屋，吾庐独破受冻死亦足。</p><p><strong>《春水·三月桃花浪》</strong></p><p>三月桃花浪，江流复旧痕。</p><p>朝来没沙尾，碧色动柴门。</p><p>接缕垂芳饵，连筒灌小园。</p><p>已添无数鸟，争浴故相喧。</p><p><strong>《即事·百宝装腰带》</strong></p><p>百宝装腰带，真珠络臂鞲。</p><p>笑时花近眼，舞罢锦缠头。</p><p><strong>《十六夜玩月》</strong></p><p>旧挹金波爽，皆传玉露秋。</p><p>关山随地阔，河汉近人流。</p><p>谷口樵归唱，孤城笛起愁。</p><p>巴童浑不寝，半夜有行舟。</p><p><strong>《登楼》</strong></p><p>花近高楼伤客心，万方多难此登临。</p><p>锦江春色来天地，玉垒浮云变古今。</p><p>北极朝廷终不改，西山寇盗莫相侵。</p><p>可怜后主还祠庙，日暮聊为梁甫吟。</p><p><strong>《喜观即到复题短篇二首》</strong></p><p>巫峡千山暗，终南万里春。</p><p>病中吾见弟，书到汝为人。</p><p>意答儿童问，来经战伐新。</p><p>泊船悲喜后，款款话归秦。</p><p>待尔嗔乌鹊，抛书示鹡鸰。</p><p>枝间喜不去，原上急曾经。</p><p>江阁嫌津柳，风帆数驿亭。</p><p>应论十年事，愁绝始星星。</p><p><strong>《哀王孙》</strong></p><p>长安城头头白乌，夜飞延秋门上呼。</p><p>又向人家啄大屋，屋底达官走避胡。</p><p>金鞭断折九马死。骨肉不待同驰驱。</p><p>腰下宝玦青珊瑚，可怜王孙泣路隅。</p><p>问之不肯道姓名，但道困苦乞为奴。</p><p>已经百日窜荆棘，身上无有完肌肤。</p><p>高帝子孙尽隆准，龙种自与常人殊。</p><p>豺狼在邑龙在野。王孙善保千金躯。</p><p>不敢长语临交衢，且为王孙立斯须。</p><p>昨夜东风吹血腥，东来橐驼满旧都。</p><p>朔方健儿好身手，昔何勇锐今何愚。</p><p>窃闻天子已传位，圣德北服南单于。</p><p>花门剺面请雪耻，慎勿出口他人狙。</p><p>哀哉王孙慎勿疏，五陵佳气无时无。</p><p><strong>《月·天上秋期近》</strong></p><p>天上秋期近，人间月影清。</p><p>入河蟾不没，捣药兔长生。</p><p>只益丹心苦，能添白发明。</p><p>干戈知满地，休照国西营。</p><p><strong>《日暮》</strong></p><p>日落风亦起，城头鸟尾讹。</p><p>黄云高未动，白水已扬波。</p><p>羌妇语还哭，胡儿行且歌。</p><p>将军别换马，夜出拥雕戈。</p><p><strong>《官池春雁·自古稻粱多不足》</strong></p><p>自古稻粱多不足，</p><p>至今㶉𫛶乱为群。</p><p>且休怅望看春水，</p><p>更恐归飞隔暮云。</p><p><strong>《遣意·啭枝黄鸟近》</strong></p><p>啭枝黄鸟近，泛渚白鸥轻。</p><p>一径野花落，孤村春水生。</p><p>衰年催酿黍，细雨更移橙。</p><p>渐喜交游绝，幽居不用名。</p><p><strong>《解闷·商胡离别下扬州》</strong></p><p>商胡离别下扬州，</p><p>忆上西陵故驿楼。</p><p>为问淮南米贵贱，</p><p>老夫乘兴欲东流。</p><p><strong>《严公仲夏枉驾草堂兼携酒馔》</strong></p><p>竹里行厨洗玉盘，花边立马簇金鞍。</p><p>非关使者征求急，自识将军礼数宽。</p><p>百年地辟柴门迥，五月江深草阁寒。</p><p>看弄渔舟移白日，老农何有罄交欢。</p><p><strong>《九日·去年登高郪县北》</strong></p><p>去年登高郪县北，今日重在涪江滨。</p><p>苦遭白发不相放，羞见黄花无数新。</p><p>世乱郁郁久为客，路难悠悠常傍人。</p><p>酒阑却忆十年事，肠断骊山清路尘。</p></div><div class="post-meta meta-tags"><ul class=clearfix><li><a>'诗圣','诗词','珍藏'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>