<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>仁君明君圣主_后周世宗柴荣(二) | 极客快訊</title><meta property="og:title" content="仁君明君圣主_后周世宗柴荣(二) - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p9.pstatp.com/large/pgc-image/ac9760a3a0814d279f4b0daaabdcacfc"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/370fb6f0.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/370fb6f0.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/370fb6f0.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/370fb6f0.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/370fb6f0.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/370fb6f0.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/370fb6f0.html><link rel=canonical href=https://geekbank.cf/tw/%e6%b8%b8%e6%88%8f/370fb6f0.html><meta property="article:published_time" content="2020-10-29T21:13:41+08:00"><meta property="article:modified_time" content="2020-10-29T21:13:41+08:00"><meta name=Keywords content><meta name=description content="仁君明君圣主_后周世宗柴荣(二)"><meta name=author content="极客快訊"><meta property="og:url" content="/cn/%E6%B8%B8%E6%88%8F/370fb6f0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>仁君明君圣主_后周世宗柴荣(二)</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p9.pstatp.com/large/pgc-image/ac9760a3a0814d279f4b0daaabdcacfc><p class=pgc-img-caption></p></div><h1 class=pgc-h-arrow-right>18、</h1><p>世宗行视水寨，至肥水桥，自取一石，马上持之至寨以供炮，从官过桥者人持一石。</p><p>赵匡胤乘皮船入寿春壕中，城上发连弩射之，矢大如屋椽。张琼遽以身蔽之，矢中张琼脾，死而复苏，饮酒一大卮，令人破骨而出之，流血数升，神色自若。</p><p>唐主以孙晟为司空，遣与礼部尚书王崇质奉表入见，献金银罗绮。孙晟谓冯延巳:“此行当在左相，晟要辞之，则负先帝。”既行，中夜叹息谓王崇质曰:“君家百口，宜自为谋。吾思之熟矣，终不负永陵一抔土，余无所知！”</p><p>孙晟等至世宗所，世宗遣中使以孙晟诣寿春城下，示刘仁瞻，且招谕之。刘仁瞻见孙晟，戎服拜于城上。孙晟谓刘仁瞻曰:<strong>“君受国厚恩，不可开门纳寇。</strong>”世宗闻之，甚怒，孙晟曰:“<strong>臣为唐宰相，岂可教节度使外叛耶！</strong>”世宗乃释之。</p><p>唐主使李德明、孙晟言于世宗，请去帝号，割六州之地，岁输金帛百万求罢兵。世宗以淮南之地已半为周所有，诸将捷报日至，欲尽得江北之地，不许。李德明见周兵日进，奏称于世宗:“唐主不知陛下兵力如此之盛，愿宽臣五日之诛，得归白唐主，尽献江北之地。”世宗乃许之。孙晟因奏遣王崇质与李德明俱归，世宗遣供奉官送李德明等归金陵，赐唐主诏:“<strong>但存帝号，何爽岁寒！倘若竖事大之心，终不迫人于险。……俟诸郡之悉来，即大军之立罢。言尽于此，更不烦云，苟曰未然，请从兹绝。</strong>”又赐其将相书，使熟议而来。</p><p>李德明盛称世宗之威德、甲兵之盛，劝唐主割北江之地。然其轻佻，国人以为言过其实，不之信。枢密使陈觉、副使李征古素恶李德明与孙晟，使王崇质异其说，因说唐主曰:“德明卖国求利。”唐主大怒，斩李德明于市。</p><h1 class=pgc-h-arrow-right>19、</h1><p>吴越丞相吴程攻常州，破其外郭，执唐常州团练使赵仁泽，送于钱塘。赵仁泽见吴越王不拜，责以负约，王怒抉其口至耳。元德昭怜其忠，为傅良药，得以不死。</p><p>唐主以吴越兵在常州，恐其侵逼润州，以燕王弘冀年少，恐其不习兵，征其还金陵。部将赵铎言于弘冀曰:“大王元帅，众心所恃，逆自退归，所部必乱。”弘冀然之，辞不就征，部分诸将，为战守之备。</p><p>龙武都虞侯柴克宏，柴再用之子，沉默好施，不事家产，虽典宿卫，日与宾客饮酒，未尝言兵，时人以为非将帅才。有言其久不迁官，唐主以为抚州刺史。柴克宏请效死行阵，其母亦表其有父风，可为将，苟不胜任，分甘孥戮。唐主乃以为右武卫将军，使将兵会袁州刺史陆孟俊救常州。</p><p>时唐精兵悉在江北，柴克宏将数千羸老，李征古复以铠仗之朽蠹者给之。柴克宏诉，李征古谩骂之，众皆愤恚，柴克宏却怡然。至润州，李征古遣使召还，以朱匡业代之。燕王弘冀谓柴克宏:“君但前战，吾当论奏。”乃表柴克宏才略可以成功，常州危在旦夕，不宜中途易主将。柴克宏直趋常州。李征古复遣使召之，柴克宏曰:“吾计日破贼，汝来召吾，必奸人也！”命斩之。使者曰:“受李枢密命而来。”柴克宏曰:“李枢密来，吾亦斩之。”</p><p>柴克宏至常州，蒙其船以募，匿甲士于其中，声言迎唐先遣吴越之使，吴程不以为疑。柴克宏登岸，径薄吴越营，罗晟不力战，纵之使趋吴程帐，柴克宏大破吴越兵，斩首万级，吴程仅以身免。朱匡业至营，柴克宏事之甚谨。吴程至钱塘，吴越王悉夺其官。唐主以柴克宏为奉化节度使，柴克宏复请救寿州，未至而卒。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p1.pstatp.com/large/pgc-image/b010970840bc4f2a868432297878e297><p class=pgc-img-caption></p></div><h1 class=pgc-h-arrow-right>20、</h1><p>河阳节度使白重赞以世宗南征，虑北汉乘虚入寇，缮完守备，且请兵于西京。西京留守王晏初不之与，又虑事出非常，乃自将兵赴之。白重赞以其不奉诏而来，拒不纳，遣人谓之曰:“令公昔在陕父，已立大功，河阳小城，不烦枉驾！”王晏惭而还。</p><p>唐主命齐王景达将兵拒周，以陈觉为监军使，边镐为应援都军使。中书舍人韩熙载上书曰:“信，莫信于亲王，重，莫重于元帅，安用监军使为！”唐主不从。唐主以前永安节度使许文稹为西面行营应援使。</p><p>世宗以李重进为庐、寿等州招讨使，武行德为濠州城下都部署。</p><p>唐右卫将军陆孟俊自常州将万人趋泰州，周兵遁去，遣陈德诚戍泰州，自进攻扬州，韩令坤弃扬州走。世宗遣张永德将兵救之，韩令坤复入扬州。世宗又遣赵匡胤将兵屯六合，赵匡胤令:“扬州兵有过六合者，折其足！”令韩令坤有固守之志。</p><p>世宗亲至寿春以来，命诸军昼夜攻城，久不克。会大雨，营中水深数尺，攻具及士卒失亡颇多，粮运不继，李德明失期不至，乃议旋师。或劝世宗东幸濠州，声言寿州已破，从之，自寿春循淮而东，至濠州。</p><p>韩令坤败唐兵，擒陆孟俊，将械送帝所，寻杀之。</p><p>唐齐王景达将兵二万，距六合二十里，设栅不进。诸将欲击之，赵匡胤曰:<strong>“彼设栅自固，惧我也。今吾众不满二千，若往击之，则彼见我众寡矣。不如俟其来而击之，破之必矣。</strong>”居数日，唐兵趋六合，赵匡胤奋击，大破之，杀获近五千人，余尚万余，走渡江，争舟溺死甚众，唐之精卒尽矣。</p><h1 class=pgc-h-arrow-right>21、</h1><p>唐主闻失扬州，命四方发兵取之，韩令坤、张永德分别败之。</p><p>以向训为淮南节度使兼沿江招讨使。涡口新作成浮梁桥，世宗自濠州如涡口。世宗锐于进取，欲自至扬州，范质以兵疲粮少，泣谏而止。世宗尝怒翰林学士窦仪，欲杀之，范质入救之。世宗望见，知其意，即起避之。范质趋前伏地，叩头谏曰:“<strong>仪罪不至死，臣为宰相，致陛下枉杀近臣，罪皆在臣。”</strong>继之以泣。世宗意解，乃释之。</p><p>世宗留李重进等围寿州，自涡口北归。赦淮南诸州系囚，除李氏非理赋税，事有不便于民者，委长吏以闻。</p><p>李继勋营于寿州城南，刘仁瞻伺其无备，出兵击之，杀士卒数百。</p><p>以周行逢为武平节度使，兼总湖、湘。</p><p>唐人以唐之博征，甚苦之，及周师至，争奉牛酒迎劳。然将帅不恤，专事俘掠，视民如土芥。唐民失望，相聚山泽，立堡垒自固，操农具为兵，积纸为甲，称“白甲军。”周军讨之，屡为所败，所得之诸州，复为唐所有。向训奏请以广陵之兵并力攻寿春，俟克城，更图进取，诏许之。向训封府库以授扬州主者，命扬州牙将分部按行城中，秋毫无犯，扬州民感悦，军还，或负糗以送之。</p><p>唐诸将请据险以邀周师，宋齐丘曰:“如此，则怨益深，不如纵之，以德于敌，则兵易解。”乃命诸将各自守，勿擅自出击周兵。于是寿春之围益急。齐王景达军于濠州，遥为寿州声援，军政皆出陈觉，拥兵五万，无决战意，将吏畏陈觉，无敢言者。</p><p>唐将林仁肇以水陆军援寿春，张永德与之战。林仁肇以船实薪刍，因风纵火，欲焚下蔡浮桥，俄而风回，败退。张永德为铁绠千余尺，距离浮梁十余步，横绝淮流，系以巨木，由是唐兵不能近。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p3.pstatp.com/large/pgc-image/a4d05d1e3ed145afa7320cf0039f7a42><p class=pgc-img-caption></p></div><h1 class=pgc-h-arrow-right>22、</h1><p>世宗以王朴为户部侍郎，充枢密副使。世宗谓侍臣曰<strong>:“近朝征敛谷帛，多不俟收获、纺绩之毕。”</strong>乃诏三司，自今夏税以六月，秋税以十月起征，民间便之。</p><p>山南节度使、守太尉兼中书令安审琦镇襄州十年余，入朝，除守太师，遣还镇。既行，世宗问宰相:“卿曹送之乎？”对曰:“送至城南，审琦深感圣恩。”世宗曰:“<strong>近朝多不以诚信待诸侯，诸侯虽有欲效忠节者，其道无由。王者但能不失其信，何患诸侯不归心哉！”</strong></p><p>唐复以水军攻张永德，张永德夜令善游者没其船下，縻以铁锁，纵兵击之，船不得进退，唐兵溺死者众。张永德解金带以赏善游者。</p><p>世宗以赵匡胤为定国节度使兼殿前都指挥使，赵匡胤表赵普为节度使推官。</p><p>张永德与李重进不相悦，密表李重进有二心，世宗不之信。时二将各拥重兵，众心忧恐。李重进一日单骑诣张永德营，从容宴饮，谓张永德曰<strong>:“吾与公幸以肺腑俱为将帅，奚相疑若此深邪？</strong>”张永德意乃解，众心亦安。唐主闻之，以蜡书遗李重进，诱以厚利，书皆反间之语，李重进奏呈之。</p><p>唐使孙晟、钟谟从世宗至大梁，世宗待之甚厚，每朝会，班于中书省官之后，时召见，饮以醇酒，问以唐事。孙晟但言“唐主畏陛下神武，事陛下无二心。”及得唐蜡书，世宗大怒，召孙晟，责以所对不实。孙晟正色抗辞，请死而已。问以唐虚实，默不对。世宗命都承旨曹翰送孙晟于右军巡院，更以帝意问之。曹翰与之饮酒数行，从容问之，孙晟终不言。曹翰乃谓曰：“有敕，赐相公死。”孙晟神色怡然，索鞋笏，整衣冠，南向拜曰：“臣谨以死报国！”乃就刑。并从者百余人皆杀之，贬钟谟耀州司马。既而世宗怜孙晟忠节，悔杀之，召钟谟，拜卫尉少卿。</p><p>世宗召华山隐士陈抟，问以飞升、黄白之术。对曰：<strong>“陛下为天子，当以治天下为务，安用此为！”</strong>遣还山，诏州县长吏常存问之。</p><h1 class=pgc-h-arrow-right>23、</h1><p>以张永德为殿前都点检，分命中使发陈、蔡、宋、亳、颍、兖、曹、单等州丁夫数万城下蔡。</p><p>唐主诏淮南营田害民尤甚者罢之。遣兵部郎中陈处尧持重币，浮海如契丹乞兵。契丹不能为之出兵，而留陈处尧不遣。陈处尧刚直有口辩，久之，忿怼，数面责契丹主，契丹主亦不之罪也。</p><p>宰相屡请立皇子为王，世宗曰：<strong>“诸子皆幼，且功臣之子皆未加恩，而独先朕子，皆自安乎！”</strong></p><p>周兵围寿春，连年未下，城中食尽。齐王景达自濠州遣许文稹、边镐、朱元将兵数万，溯淮救之，军于紫金山，列十余寨如连珠，与城中烽火晨夕相应，又筑甬道抵寿春，欲运粮以馈之，绵亘数十里。将及寿春，李重进邀击，大破之，死者五千人，夺其二寨。李重进以闻。诏以来月幸淮上。刘仁赡请以边镐守城，自帅众决战，齐王景达不许，刘仁赡愤邑成疾。其幼子刘崇谏夜泛舟渡淮北，为小校所执，刘仁赡命腰斩之，左右莫敢救，监军使周廷构哭于中门以救之，刘仁赡不许。周廷构复使求救于夫人，夫人曰：<strong>“妾于崇谏非不爱也，然军法不可私，名节不可亏，若贷之，则刘氏为不忠之门，妾与公何面目见将士乎！”</strong>趋命斩之，然后成丧。将士皆感泣。</p><p>议者以唐援兵尚强，多请罢兵，世宗犹疑。李谷寝疾在第，世宗使范质、王溥就与之谋，李谷上疏，以为：“寿春危困，破在旦夕，若銮驾亲征，则将士争奋，援兵震恐，城中知亡，必可下矣！”世宗悦。</p><p>以王朴权东京留守兼判开封府事，以张美为大内都巡检，以韩通为京城内外都巡检。世宗发大梁。先是周与唐战，唐水军锐敏，周人无以敌之，世宗每以为恨。返自寿春，于大梁城西汴水侧造战舰数百艘，命唐降卒教北人水战，数月之后，纵横出没，殆胜唐兵。至是命右骁卫大将军王环将水军数千自闵河沿颍入淮，唐人见之大惊。</p><h1 class=pgc-h-arrow-right>24、</h1><p>世宗至下蔡，渡淮，抵寿春城下，躬擐甲胄，军于紫金山南，命赵匡胤击唐先锋寨及山北一寨，皆破之，斩获三千余级，断其甬道，由是唐兵首尾不能相救。世宗命分兵守诸寨，还下蔡。</p><p>唐朱元恃功，颇违元帅节度；陈觉与朱元有隙，屡表朱元反复，不可将兵，唐主以杨守忠代之。杨守忠至濠州，陈觉以齐王景达之命，召朱元至濠州计事，将夺其兵。朱元闻之，愤怒，欲自杀，门下客宋垍说朱元曰：“大丈夫何往不富贵，何必为妻子死乎！”夜，朱元与朱仁裕等举寨万余人降，裨将时厚卿不从，朱元杀之。</p><p>世宗虑其余众沿流东溃，遽命赵晁将水军数千沿淮而下。世宗军于赵步，诸将击唐紫金山寨，大破之，杀获万余人，擒许文稹、边镐、杨守忠。余众果沿淮东走，世宗自赵步将骑数百循北岸追之，诸将以步骑循南岸追之，水军自中流而下，唐兵战溺死及降者殆四万人，获船舰粮仗以十万数。世宗驰至荆山洪，距赵步二百余里，夜宿镇淮军，从官始至。刘仁赡闻援兵败，扼吭叹息，发近县丁夫数千城镇淮军，为二城，夹淮水，徙下蔡浮梁于其间，扼濠、寿应援之路。会淮水涨，唐濠州都监彭城郭廷谓以水军溯淮，欲掩不备，焚浮梁。赵匡赞觇知之，伏兵邀击，破之。</p><p>唐齐王景达及陈觉皆自濠州奔归金陵，惟陈德诚全军而还。</p><p>以淮南节度使向训为武宁节度使、淮南道行营都监，将兵戍镇淮军。</p><p>世宗自镇淮军复如下蔡，赐刘仁赡诏，使自择祸福。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p3.pstatp.com/large/pgc-image/058556619ec34047be0bf3a324a2493b><p class=pgc-img-caption></p></div><h1 class=pgc-h-arrow-right>25、</h1><p>唐主议自督诸将拒周，乔匡舜上疏切谏，唐主以为沮众，流抚州。唐主问朱匡业、刘存忠以守御方略，朱匡业诵罗隐诗曰：<strong>“时来天地皆同力，运去英雄不自由。”</strong>刘存忠以朱匡业言为然。唐主怒，贬朱匡业抚州副使，流刘存忠于饶州，既而竟不敢自出。</p><p>世宗耀兵于寿春城北。唐清淮节度使兼侍中刘仁赡病甚，不知人，监军使周廷构、营田副使孙羽等作刘仁赡表，遣使奉之来降。世宗赐刘仁赡诏，遣阖门使张保续入城宣谕，刘仁赡子刘崇让复出谢罪。世宗大陈甲兵，受降于寿春城北，周廷构等舁刘仁赡出城，刘仁赡卧不能起，世宗慰劳赐赉，复令入城养疾。</p><p>徙寿州治下蔡，赦州境死罪以下。州民受唐文书聚山林者，并召令复业，勿问罪。有尝为其杀伤者，毋得仇讼。向日政令有不便于民者，令本州条奏。以刘仁赡为天平节度使兼中书令，制辞略曰：“<strong>尽忠所事，抗节无亏，前代名臣，几人堪比！朕之伐叛，得尔为多。”</strong>是日，刘仁赡卒，追赐爵彭城郡主。唐主闻之，亦赠太师。世宗复以清淮军为忠正军，以旌刘仁赡之节，以杨信为忠正节度使、同平章事。</p><p>前许州司马韩伦，韩令坤之父也。韩令坤领镇安节度使，韩伦居于陈州，干预政事，贪污不法，为公私患，为人所讼，韩令坤屡为之泣请。诏免韩伦死，流沙门岛。韩伦后得赦还，居洛阳，与光禄卿致仕柴守礼及当时将相王溥、王晏、王彦超之父游处，恃势恣横，洛阳人畏之，谓之十阿父。世宗既为周太祖嗣，人无敢言柴守礼子者，但以元舅处之，优其俸给，未尝至大梁。尝以小忿杀人，有司不敢诘，世宗知而不问。</p><p>诏修永福殿，命宦官孙延希董其役。世宗至其所，见役徒有削柿为匕，瓦中啖饭者，大怒，斩孙延希于市。</p><h1 class=pgc-h-arrow-right>26、</h1><p>世宗之克秦、凤也，以蜀兵数千人为怀恩军，遣怀恩指挥使萧知远等将士八百余人西还。李谷扶疾入见，世宗命不拜，坐于御坐之侧。李谷恳辞禄位，不许。</p><p>分江南降卒为六军、三十指挥，号怀德军。诏疏汴水北入五丈河，由是齐、鲁舟楫皆达于大梁。，以赵匡胤领义成节度使。</p><p>诏以律令文古难知，格敕烦杂不壹，命侍御史知杂事张湜等训释，详定为《刑统》。</p><p>唐郭迁谓将水军断涡口浮梁，又袭败武宁节度使武行德于定远，武行德仅以身免。唐主以郭廷谓为滁州团练使，充上淮水陆应援使。</p><p>蜀人多言左右卫圣马步都指挥使、保宁节度使、同平章事李廷珪为将败覆，不应复典兵，李廷珪亦自请罢去。蜀主加李廷珪检校太尉，罢军职。李太后以典兵者多非其人，谓蜀主曰：“吾昔见庄宗跨河与梁战，及先帝在太原，平二蜀，诸将非有大功，无得典兵，故士卒畏服。今王昭远出于厮养，伊审征、韩保贞、赵崇韬皆膏粱乳臭子，素不习兵，徒以旧恩置于人上，平时谁敢言者！一旦疆场有事，安能御大敌乎！以吾观之，惟高彦俦太原旧人，终不负汝，自余无足任者。”蜀主不能从。</p><p>以前华州刺史王祚为颍州团练使。王祚，王溥之父也。王溥为宰相，王祚有宾客，王溥常朝服侍立。客坐不安席，王祚曰：“犬子不足为起。”</p><p>世宗治定远军及寿春城南之败，以武行德为左卫上将军，李继勋为右卫大将军。</p><p>司空李谷卧疾二年，凡九表辞位，罢守本官，令每月肩舆一诣便殿议政事。以王朴检校太保，充枢密使。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p3.pstatp.com/large/pgc-image/d38323594bba40f5a6de6cc6f27f1c2c><p class=pgc-img-caption></p></div><p><strong>27</strong>、</p><p>怀恩军至成都，蜀主遣梓州别驾胡立等八十人东还，且致书为谢，请通好。胡立等至大梁。世宗以蜀主抗礼，不之答。蜀主闻之，怒曰：“朕为天子郊祀天地时，尔犹作贼，何敢如是！”</p><p>中书舍人窦俨上疏请令有司讨论古今礼仪，作《大周通礼》，考正钟律，作《大周正乐》。又以：</p><blockquote><p>“为政之本，莫大择人；择人之重，莫先宰相。自有唐之末，轻用名器，始为辅弼，即兼三公、仆射之官。故其未得之也，则以趋竞为心；既得之也，则以容默为事。但思解密勿之务，守崇重之官，逍遥林亭，保安宗族。乞令即日宰相于南宫三品、两省给、舍以上，各举所知。若陛下素知其贤，自可登庸；若其未也，且令以本官权知政事。期岁之间，察其职业，若果能堪称，其官已高，则除平章事；未高，则稍更迁官，权知如故。若有不称，则罢其政事，责其举者。又，班行之中，有员无职者太半，乞量其才器，授以外任，试之于事，还则以旧官登叙，考其治状，能者进之，否者黜之。”又请：“令盗贼自相纠告，以其所告赀产之半赏之；或亲戚为之首，则论其徒侣而赦其所首者。如此，则盗不能聚矣。又，新郑乡村团为义营，各立将佐，一户为盗，累其一村；一户被盗，罪其一将。每有盗发，则鸣鼓举火，丁壮云集，盗少民多，无能脱者。由是邻县充斥而一境独清。请令他县皆效之，亦止盗之一术也。又，累朝已来，屡下诏书，听民多种广耕，止输旧税，及其既种，则有司履亩而增之，故民皆疑惧而田不加辟。夫为政之先，莫如敦信，信苟着矣，则田无不广，田广则谷多，谷多则藏之民犹藏之官也。”又言：“陛下南征江、淮，一举而得八州，再驾而平寿春，威灵所加，前无强敌。今以众击寡，以治伐乱，势无不克。但行之贵速，则彼民免俘馘之灾，此民息转输之困矣。”</p></blockquote><p>世宗览而善之。</p><p>设贤良方正直言极谏、经学优深可为师法、详闲吏理达于教化等科。北汉麟州刺史杨重训举城降，以为麟州防御使。</p><h1 class=pgc-h-arrow-right>28、</h1><p>以王朴为东京留守，听以便宜从事。以张美充大内都点检。</p><p>世宗发大梁，至濠州城西。濠州东北十八里有滩，唐人栅于其上，环水自固，谓周兵必不能涉。世宗自攻之，命内殿直康保裔帅甲士数百，乘橐驼涉水，赵匡胤帅骑兵继，遂拔之。李重进破濠州南关城。世宗自攻濠州，王审琦拔其水寨。唐人屯战船数百于城北，又植巨木于淮水以限周兵。世宗命水军攻之，拔其木，焚战船七十余艘，斩首二千余级，又攻拔其羊马城，城中震恐。唐濠州团练使郭廷谓上表言：“臣家在江南，今若遽降，恐为唐所种族，请先遣使诣金陵禀命，然后出降。”世宗许之。世宗闻唐有战船数百艘在泗水东，欲救濠州，自将兵夜发水陆击之，大破唐兵于洞口，斩首五千余级，降卒二千余人，因鼓行而东，所至皆下，至泗州城下，赵匡胤先攻其南，因焚城门，破水寨及月城。世宗居于月城楼，督将士攻城。</p><p>北汉主自即位以来，方安集境风，未遑外略。契丹遣其大同节度使、侍中崔勋将兵来会北汉，欲同入寇。北汉主遣其忠武节度使、同平章事李存瑰将兵会之，南侵潞州，至其城下而还。北汉主知契丹不足恃而不敢遽与之绝，赠送勋甚厚。</p><p>唐泗州守将范再遇举城降，以为宿州团练使。世宗自至泗州城下，禁军中刍荛者毋得犯民田，民皆感悦，争献刍粟；既克泗州，无一卒敢擅入城者。世宗闻唐战船数百艘泊洞口，遣骑诇之，唐兵退保清口。世宗自将亲军自淮北进，命赵匡胤将步骑自淮南进，诸将以水军自中流进，共追唐兵。时淮滨久无行人，葭苇如织，多泥淖沟堑，士卒乘胜气茇涉争进，皆忘其劳。追及唐兵，且战且行，金鼓声闻数十里。至楚州西北，大破之。唐兵有沿淮东下者，世宗自追之，赵匡胤为前锋，行六十里，擒其保义节度使、濠、泗、楚、海都应援使陈承昭以归。所获战船烧沉之余得三百余艘，士卒杀溺之余得七千余人。唐之战船在淮上者，于是尽矣。</p><h1 class=pgc-h-arrow-right>29、</h1><p>郭廷谓使者自金陵还，知唐不能救，命录事参军鄱阳李延邹草降表。李延邹责以忠义，郭廷谓以兵临之，李延邹掷笔曰：<strong>“大丈夫终不负国为叛臣作降表！</strong>”郭廷谓斩之，举濠州降，得兵万人，粮数万斛，以郭廷谓为亳州防御使。唐主赏李延邹之子以官。</p><p>世宗济淮，至楚州，营于城西北，唐雄武军使、知涟水县事崔万迪降。攻楚州，克其月城。</p><p>郭廷谓见于行宫，世宗曰：<strong>“朕南征以来，江南诸将败亡相继，独卿能断涡口浮梁，破定远寨，所以报国足矣。濠州小城，使李璟自守，能守之乎！”</strong>使将濠州兵攻天长。世宗遣铁骑左厢都指挥使武守琦将骑数百趋扬州，至高邮。唐人悉焚扬州官府民居，驱其人南渡江。后数日，周兵至，城中余癃病十余人而已。世宗闻泰州无备，遣兵袭之，拔泰州。</p><p>南汉主闻唐屡败，忧形于色，遣使入贡于周，为湖南所闭，乃治战舰，修武备。既而纵酒酣饮，曰：“吾身得免，幸矣，何暇虑后世哉！”</p><p>唐使者陈处尧在契丹，白契丹主请南游太原，北汉主厚礼之。留数日，北还，竟卒于契丹。</p><p>世宗欲引战舰自淮入江，阻北神堰，不得渡；欲凿楚州西北鹳水以通其道，遣使行视，还言地形不便，计功甚多。世宗自往视之，授以规画，发楚州民夫浚之，旬日而成，用功甚省。巨舰百艘皆达于江，唐人大惊，以为神。</p><p>拔静海军，始通吴越之路。先是世宗遣左谏议大夫长安尹日就等使吴越，语之曰：“卿今去虽泛海，比还，淮南已平，当陆归耳。”已而果然。</p><h1 class=pgc-h-arrow-right>30、</h1><p>蜀右补阙章九龄见蜀主，言政事不治，由奸佞在朝。蜀主问奸佞为谁，指李昊、王昭远以对。蜀主怒，以章九龄为毁斥大臣，贬维州录事参军。</p><p>周兵攻楚州，逾四旬，唐楚州防御使张彦卿固守不下。世宗自督诸将攻之，宿于城下，克之。张彦卿与都监郑昭业犹帅众拒战，矢刃皆尽，张彦卿举绳床以斗而死，所部千余人，至死无一人降者。</p><p>高保融遣指挥使魏璘将战船百艘东下会伐唐，至于鄂州。</p><p>唐以天长为雄州，以建武军使易文赟为刺史，易文赟举城降。</p><p>世宗发楚州，至扬州，命韩令坤发丁夫万余，筑故城之东南隅为小城以治之。黄州刺史司超奏与控鹤右厢都指挥使王审琦攻唐舒州，擒其刺史施仁望。</p><p>建雄节度使真定杨廷璋奏败北汉兵于隰州城下。时隰州刺史孙议暴卒，杨廷璋谓都监李谦溥曰：“今大驾南征，泽州无守将，河东必生心。若奏请待报，则孤城危矣！”即牒李谦溥权隰州事，李谦溥至则修守备。未几，北汉兵果至，诸将请速救之。杨廷璋曰：“隰州城坚将良，未易克也。”北汉攻城久不下，杨廷璋度其疲困无备，潜与李谦溥约，各募死士百余夜袭其营，北汉兵惊溃，斩首千余级，北汉兵遂解去。</p><p>唐太弟景遂前后凡十表辞位，且言：“今国危不能扶，请出就籓镇。燕王弘冀嫡长有军功，宜为嗣，谨奉上太弟宝册。”齐王景达亦以败军辞元帅。唐主乃立景遂为晋王，加天策上将军、江南西道兵马元帅、洪州大督都、太尉、尚书令，以景达为浙西道元帅、润州大都督。景达以浙西方用兵，固辞，改抚州大都督。立弘冀为皇太子，参决庶政。弘冀为人猜忌严刻，景遂左右有未出东宫者，立斥逐之。其弟安定公从嘉畏之，不敢预事，专以经籍自娱。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p9.pstatp.com/large/pgc-image/913e82097073455492eb7755f687b4b1><p class=pgc-img-caption></p></div><h1 class=pgc-h-arrow-right>31、</h1><p>世宗如迎銮镇，屡至江口，遣水军击唐兵，破之。遣殿前都虞候慕容延钊将步骑，右神武统军宋延渥将水军，循江而下，大破唐兵于东布州。遣李重进将兵趋庐州。</p><p>唐主闻世宗在江上，恐遂南渡，又耻降号称籓，乃遣陈觉奉表，请传位于太子弘冀，使听命于中国。时淮南惟庐、舒、蕲、黄未下。陈觉至迎銮，见周兵之盛，白世宗，请遣人度江取表，献四州之地，画江为境，以求息兵，辞指甚哀。世宗曰：<strong>“朕本兴师止取江北，今尔主能举国内附，朕复何求！”</strong>陈觉拜谢，请遣其属刘承遇如金陵，世宗赐唐主书，称“皇帝恭问江南国主”，慰纳之。唐主复遣刘承遇奉表称唐国主，请献江北四州，岁输贡物数十万。于是江北悉平，得州十四，县六十。</p><p>世宗赐唐主书，谕以：“缘江诸军及两浙、湖南、荆南兵并当罢归，其庐、蕲、黄三道，亦令敛兵近外。俟彼将士及家属皆就道，可遣人召将校以城邑付之。江中舟舰有须往来者，并令就北岸引之。”陈觉辞行，又赐唐主书，谕以不必传位于子。唐主遣冯延己献银、绢、钱、茶、谷共百万以犒军。</p><p>吴越奏遣邵可迁、路彦铢以战舰四百艘、士卒万七千人屯通州南岸。诏吴越、荆南军又归本道；赐吴越王犒军帛三万匹，高保融一万匹。</p><p>世宗之南征也，契丹乘虚入寇。 至大梁，命张永德将兵备御北边。诏赏劳南征士卒及淮南新附之民。以赵匡胤领忠武节度使，徙安审琦为平卢节度使。</p><p>成德节度使郭崇攻契丹东城，拔之，以报其入寇也。</p><h1 class=pgc-h-arrow-right>32、</h1><p>唐主避周讳，更名景，下令去帝号，称国主，凡天子仪制皆有降损，去年号，用周正朔，仍告于太庙。冯延己罢为太子太傅，严续罢为少傅、枢密使，兵部侍郎陈觉罢守本官。冯延己以取中原之策说唐主，由是有宠。冯延己尝笑烈祖戢兵为龌龊，曰：“安陆所丧才数千兵，为之辍食咨嗟者旬日，此田舍翁识量耳，安足与成大事！岂如今上暴师数万于外，而击球宴乐无异平日，真英主也！”冯延己与其党谈论，常以天下为己任，更相唱和。翰林学士常梦锡屡言延己等浮诞，不可信，唐主不听。常梦锡曰：<strong>“奸言似忠，陛下不悟，国必亡矣！”</strong>及臣服于周，冯延己之党相与言，有谓周为大朝者，常梦锡大笑曰：“诸公常欲致君尧、舜，何意今日自为小朝邪！”众默然。</p><p>自唐主内附，世宗止因其使者赐书，未尝遣使至其国。始命太仆卿冯延鲁、卫尉少卿钟谟使于唐，赐以御衣、玉带等及犒军帛十万，并今年《钦天历》。</p><p>刘承遇还自金陵，唐主使陈觉白帝，以江南无卤田，愿得海陵盐监南属以赡军。世宗曰：“海陵在江北，难以交居，当别有处分。”诏岁支盐三十万斛以给江南，所俘获江南士卒，稍稍归之。</p><p>昭义节度使李筠奏击北汉石会关，拔其六寨。晋州奏都监李谦溥击北汉，破孝义。</p><p>高保融遣使劝蜀主称籓于周，蜀主报以前岁遣胡立致书于周而不答。</p><p>世宗欲均田租，以元稹《均田图》遍赐诸道。</p><p>唐清源节度使兼中书令留从效遣牙将蔡仲赟衣商人服，以绢表置革带中，间道来称籓。唐江西元帅晋王景遂之赴洪州也，以时方用兵，启求大臣以自副，唐主以李征古为镇南节度副使。李征古傲很专恣，景遂虽宽厚，久而不能堪，常欲斩李征古，自拘于有司，左右谏而止，景遂忽忽不乐。</p><p>太子弘冀在东宫多不法，唐主怒，尝以球杖击之曰：“吾当复召景遂。”昭庆宫使袁从范从景遂为洪州都押牙，或谮从范之子于景遂，景遂欲杀之，从范由是怨望。弘冀闻之，密遣从范毒之。景遂击球渴甚，袁从范进浆，景遂饮之而卒。未殡，体已溃。唐主不之知，赠皇太弟，谥曰文成。</p><h1 class=pgc-h-arrow-right>33、</h1><p>南汉中宗殂，长子卫王继兴即帝位，更名鋹，改元大宝。鋹年十六，国事皆决于宦官玉清宫使龚澄枢及女侍中卢琼仙等，台省官备位而已。</p><p>世宗命西上阁门使曹彬使于吴越，赐吴越王骑军钢甲二百，步军甲五千及他兵器。曹彬事毕亟返，不受馈遗，吴越人以轻舟追与之，至于数四，曹彬曰：<strong>“吾终不受，是窃名也。尽籍其数，归而献之。“</strong>世宗曰：<strong>“向之奉使者，乞丐无厌，使四方轻朝命，卿能如是，甚善。然彼以遗卿，卿自取之。”</strong>曹彬始拜受，悉以散于亲识。</p><p>冯延鲁、钟谟来自唐，唐主手表谢恩，其略曰：“天地之恩厚矣，父母之恩深矣，子不谢父，人何报天！惟有赤心，可酬大造。“又乞比籓方，赐诏书。又称：“有情事令钟谟上奏，乞令早还。”唐主复令钟谟白帝，欲传位太子。以冯延鲁为刑部侍郎、钟谟为给事中。先遣钟谟还，赐书谕以“未可传位”之意。唐主复遣吏部尚书、知枢密院殷崇义来贺天清节。</p><p>世宗谋伐蜀，以高防为西南面水陆制置使，李玉为判官。世宗归冯延鲁及许文稹、边镐、周廷构于唐。唐主以许文稹等皆败军之俘，弃不复用。</p><p>高保融再遗蜀主书，劝称臣于周，蜀主集将相议之，李昊曰：“从之则君父之辱，违之则周师必至，诸将能拒周乎？”诸将皆曰：“以陛下圣明，江山险固，岂可望风屈服！秣马厉兵，正为今日。臣等请以死卫社稷！”蜀主命李昊草书，极言拒绝之。</p><h1 class=pgc-h-arrow-right>34、</h1><p>世宗诏左散骑常侍艾颍等三十四人分行诸州，均定田租，诏诸州并乡村，率以百户为团，团置耆长三人。世宗留心农事，刻木为耕夫、蚕妇，置之殿庭。命武胜节度使宋延渥以水军巡江。</p><p>高保融奏，闻王师将伐蜀，请以水军趋三峡，诏褒之。敕窦俨编集《大周通礼》、《大周正乐》。</p><p>李玉至长安，或言“蜀归安镇在长安南三百余里，可袭取也。”李玉信之，牒永兴节度使王彦超，索兵二百，王彦超以为归安道阻隘难取，李玉曰：“吾自奉密旨。”王彦超不得已与之。李玉将以往，蜀归安镇遏使李承勋据险邀之，斩李玉，其众皆没。</p><p>蜀主以赵崇韬为北面招讨使，以孟贻业为昭武、文州都招讨使，赵思进为东面招讨使，韩保贞为北面都招讨使，将兵六万，分屯要害以备周。</p><p>唐太傅兼中书令楚公宋齐丘多树朋党，欲以专固朝权，躁进之士争附之，推奖以为国之元老。枢密使陈觉、副使李征古恃宋齐丘之势，尤骄慢。及许文稹等败于紫金山，陈觉与宋齐丘、李景达自濠州遁归，国人忷惧。唐主尝叹曰：“吾国家一朝至此！”因泣下。李征古曰：“陛下当治兵以扞敌，涕泣何为！岂饮酒过量邪，将乳母不至邪？”唐主色变，而李征古举止自若。会司天奏：“天文有变，人主宜避位禳灾。”唐主乃曰：“祸难方殷，吾欲释去万机，栖心冲寂，谁可以托国者？”李征古曰：“宋公，造国手也，陛下如厌万机，何不举国授之！”陈觉曰：“陛下深居禁中，国事皆委宋公，先行后闻，臣等时入侍，谈释、老而已。”唐主心愠，即命中书舍人豫章陈乔草诏行之。陈乔惶恐请见，曰：“陛下一署此诏，臣不复得见矣！”因极言其不可。唐主笑曰：“尔亦知其非邪？”乃止。由是因晋王出镇，以李征古为之副，陈觉自周还，亦罢近职。钟谟素与李德明善，以李德明之死怨宋齐丘。及奉使归唐，言于唐主曰：“齐丘乘国之危，遽谋篡窃，陈觉、李征古为之羽翼，理不可容。”陈觉之自周还，矫以帝命谓唐主曰：“闻江南连岁拒命，皆宰相严续之谋，当为我斩之。”唐主知陈觉素与严续有隙，固未之信。钟谟主覆之于周。唐主乃因钟谟复命，上言：“久拒王师，皆臣愚迷，非续之罪。”世宗闻之，大惊曰：“审如此，则续乃忠臣，朕为天下主，岂教人杀忠臣乎！”钟谟还，以白唐主。唐主欲诛宋齐丘等，复遣钟谟入禀于帝。世宗以异国之臣，无所可否。唐主命知枢密院殷崇义草诏暴齐丘、觉、征古罪恶，听宋齐丘归九华山旧隐，官爵悉如故；陈觉责授国子博士，宣州安置；李征古削夺官爵，赐自尽；党与皆不问。遣使告于周。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p1.pstatp.com/large/pgc-image/9903cf9d7f564c658a2565042290fcea><p class=pgc-img-caption></p></div><h1 class=pgc-h-arrow-right>35、</h1><p>蜀以高彦俦为招讨使。</p><p>平卢节度使、太师、中书令陈王安审琦仆伕安友进与其嬖妾通，妾恐事泄，与友进谋杀安审琦，安友进不可，妾曰：“不然，我当反告汝。”安友进惧而从之。安审琦醉熟寝，妾取安审琦所枕剑授安友进而杀之，尽杀侍婢在帐下者以灭口。后数日，其子安守忠始知之，执安友进等剐之。</p><p>有司将立正仗，宿设乐县于殿庭，世宗观之，见钟磬有设而不击者，问乐工，皆不能对。乃命窦俨讨论古今，考正雅乐。王朴素音律，世宗以乐事询之，王朴上疏，以为：</p><blockquote><p>“礼以检形，乐以治心；形顺于外，心和于内，然而天下不治者未之有也。是以礼乐修于上，而万国化于下，圣人之教不肃而成，其政不严而治，用此道也。夫乐生于人心而声成于物，物声既成，复能感人之心。昔者黄帝吹九寸之管，得黄钟正声，半之为清声，倍之为缓声，三分损益之以生十二律。十二律旋相为宫以生七调，为一均。凡十二均，八十四调而大备。遭秦灭学，历代治乐者罕能用之。唐太宗之世，祖孝孙、张文收考正大乐，备八十四调。安、史之乱，器与工什亡八九；至于黄巢，荡尽无遗。时有太常博士殷盈孙，按《考工记》，铸镈钟十二，编钟二百四十。处士萧承训校定石磬，今之在县者是也。虽有钟磬之状，殊无相应之和，其镈钟不问音律，但循环而击，编钟、编磬徒悬而已。丝、竹、匏、土仅有七声，名为黄钟之宫，其存者九曲。考之三曲协律，六曲参涉诸调。盖乐之废缺，无甚于今。</p><p>陛下武功既着，垂意礼乐，以臣尝学律吕，宣示古今乐录，命臣讨论。臣谨如古法，以秬黍定尺，长九寸径三分为黄钟之管，与今黄钟之声相应，因而推之，得十二律。以为众管互吹，用声不便，乃作律准，十有三弦，其长九尺，皆应黄钟之声，以次设柱，为十一律，及黄钟清声，旋用七律以为一均。为均之主者，宫也，征、商、羽、角、变宫、变徵次焉。发其均主之声，归于本音之律，迭应不乱，乃成其调，凡八十一调。此法久绝，出臣独见，乞集百官校其得失。”</p></blockquote><p>诏从之，百官皆以为然，乃行之。</p><p>唐宋齐丘至九华山，唐主命锁其第，穴墙给饮食。宋齐丘叹曰：“吾昔献谋幽让皇帝族于泰州，宜其及此！”乃缢而死。</p><p>翰林学士常梦锡知宣政院，参预机政，深疾宋齐丘之党，数言于唐主曰：“不去此属，国必危亡。”与冯延己、魏岑之徒日有争论。久之，罢宣政院，常梦锡郁郁不得志，不复预事，日纵酒成疾而卒。及宋齐丘死，唐主曰：“常梦锡平生欲杀齐丘，恨不使见之！”赠常梦锡左仆射。</p><p>世宗命王朴如河阴按行河堤，立斗门于汴口。命韩通、吴廷祚，发徐、宿、宋、单等州丁夫数万浚汴水。命韩令坤自大梁城东导汴水入于蔡水，以通陈、颍之漕，命袁彦浚五丈渠东过曹、济、梁山泊，以通青、郓之漕，发畿内及滑、亳丁夫数千以供其役。</p><p>淮南饥，世宗命以米贷之。或曰：<strong>“民贫，恐不能偿。</strong>”世宗曰：“<strong>民吾子也，安有子倒悬而父不为之解哉！安在责其必偿也！”</strong></p><p>枢密使王朴卒。世宗亲临其丧，以玉钺卓地，恸哭数四，不能自止。王朴性刚而锐敏，智略过人，世宗以是惜之。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p1.pstatp.com/large/pgc-image/437c7470f1a446b5957204c62115765f><p class=pgc-img-caption></p></div><h1 class=pgc-h-arrow-right>36、</h1><p>诏以北鄙未复，将幸沧州，命义武节度使孙行友扞西山路，以宣徽南院使吴廷祚权东京留守、判开封府事，三司使张美权大内都部署。命侍卫亲军都虞侯韩通等将水陆军先发，世宗发大梁。</p><p>韩通自沧州治水道入契丹境，栅于干宁军南，补坏防，开游口三十六，遂通瀛、莫。</p><p>世宗至沧州，即日帅步骑数万发沧州，直趋契丹之境。河北州县非车驾所过，民间皆不之知。世宗至干宁军，契丹宁州刺史王洪举城降。</p><p>世宗大治水军，分命诸将水陆俱下，以韩通为陆路都部署，赵匡胤为水路都部署。世宗御龙舟沿流而北，舳舻相连数十里。至独流口，溯流而西，至益津关，契丹守将终廷晖以城降。自是以西，水路渐隘，不能胜巨舰，乃舍之。世宗登陆而西，宿于野次，侍卫之士不及一旅，从官皆恐惧。胡骑连群出其左右，不敢逼。</p><p>赵匡胤先至瓦桥关，契丹守将姚内斌举城降，世宗入瓦桥关。契丹莫州刺史刘楚信举城降。李重进等始引兵继至，契丹瀛州刺史高彦晖举城降。于是关南悉平。</p><p>世宗宴诸将于行宫，议取幽州。诸将以为：“陛下离京四十二日，兵不血刃，取燕南之地，此不世之功也，今虏骑皆聚幽州之北，未宜深入。”世宗不悦。驱先锋都指挥使刘重进先发，据固安。世宗自至安阳水，命作桥，会日暮，还宿瓦桥，是日，世宗不豫而止。契丹主遣使者日驰七百里诣晋阳，命北汉主发兵挠周边，闻上南归，乃罢兵。</p><p>孙行友奏易州，擒契丹刺史李在钦，献之，斩于军市。</p><p>以瓦桥关为雄州，割容城、归义二县隶之。以益津关为霸州，割文安、大城二县隶之。发滨、棣丁夫数千城霸州，命韩通董其役。</p><p>命李重进将兵出土门，击北汉。以韩令坤为霸州都部署，陈思让为雄州都部署，各将部兵以戍之。世宗自雄州南还。李重进败北汉兵于北井，斩首二千余级。世宗至大梁。</p><p>昭义节度使李筠奏击北汉，拔辽州，获其刺史张丕。丙子，郑州奏河决原武，命宣徽南院使吴延祚发近县二万余夫塞之。</p><h1 class=pgc-h-arrow-right>37、</h1><p>唐清源节度使留从效遣使入贡，请置进奏院于京师，直隶中朝。诏报以“江南近服，方务绥怀，卿久奉金陵，未可改图。若置邸上都，与彼抗衡，受而有之，罪在于朕。卿远修职贡，足表忠勤，勉事旧君，且宜如故。如此，则于卿笃始终之义，于朕尽柔远之宜，惟乃通方，谅达予意，”唐主遣其子纪公从善与钟谟俱入负，世宗问钟谟曰：“江南亦治兵，修守备乎？”对曰：“既臣事大国，不敢复尔。”世宗曰：“不然，向时则为仇敌，今日则为一家，吾与汝国大义已定，保无它虞。然人生难期，至于后世，则事不可知。归语汝主：可及吾时完城郭，缮甲兵，据守要害，为子孙计。”钟谟归，以告唐主。唐主乃城金陵，凡诸州城之不完者葺之，戍兵少者益之。</p><p>立皇后符氏，立皇子宗训为梁王，领左卫上将军，宗让为燕王，领左骁卫上将军。</p><p>世宗欲相枢密使魏仁浦，议者以仁浦不由科第，不可为相。世宗曰：“<strong>自古用文武才略为辅佐，岂尽由科第邪！”</strong>加王溥门下侍郎，与范质皆参知枢密院事。以魏仁浦为中书侍郎、同平章事，枢密使如故。魏仁浦虽处权要而能谦谨，世宗性严急，近职有忤旨者，魏仁浦多引罪归己以救之，所全活什七八。故虽起刀笔吏，致位宰相，时人不以为忝。又以吴延祚为左骁卫上将军，充枢密使。加韩通、张永德并同平章事，仍以赵匡胤兼殿前都点检。</p><p>世宗尝问大臣可为相者于兵部尚书张昭，张昭荐李涛。世宗愕然曰：“<strong>涛轻薄无大臣体，朕问相而卿首荐之，何也？”</strong>对曰：“<strong>陛下所责者细行也，臣所举者大节也。昔晋高祖之世，张彦泽虐杀不辜，涛累疏请诛之，以为不杀必为国患；汉隐帝之世，涛亦上疏请解先帝兵权。夫国家安危未形而能见之，此真宰相器也，臣是以荐之。”</strong>世宗曰：<strong>“卿言甚善且至公，然如涛者，终不可置之中书。”</strong>李涛喜诙谐，不修边幅，与弟张澣俱以文学著名，虽甚友爱，而多谑浪，无长幼体，世宗以是薄之。以翰林学士王着幕府旧僚，屡欲相之，以其嗜酒无检而罢。</p><p>世宗大渐，召范质等入受顾命，曰：“王着籓邸故人，朕若不起，当相之。”范质等出，相谓曰：“王着终日游醉乡，岂堪为相！慎毋泄此言。”是日，世宗殂。</p><blockquote><p>上在籓，多务韬晦，及即位，破高平之寇，人始服其英武。其御军，号令严明，人莫敢犯，攻城对敌，矢石落其左右，人皆失色，而上略不动容。应机决策，出人意表。又勤于为治，百司簿籍，过目无所忘。发奸擿伏，聪察如神。闲暇则召儒者读前史，商榷大义。性不好丝竹珍玩之物，常言太祖养成王峻、王殷之恶，致君臣之分不终，故群臣有过则面质责之，服则赦之，有功则厚赏之。文武参用，各尽其能，人无不畏其明而怀其惠，故能破敌广地，所向无前。然用法太严，群臣职事小有不举，往往置之极刑，虽素有才干声名，无所开宥，寻亦悔之，末年浸宽。登遐之日，远迩哀慕焉。</p></blockquote><p>宣遗诏，命梁王宗训即皇帝位，年七岁。</p><div class=pgc-img><img alt=仁君明君圣主_后周世宗柴荣(二) onerror=errorimg.call(this); src=https://p9.pstatp.com/large/pgc-image/41ea74e56daa434c89a6c9dfbe72dee8><p class=pgc-img-caption></p></div></div><div class="post-meta meta-tags"><ul class=clearfix><li><a>'圣主','柴荣','仁君'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>