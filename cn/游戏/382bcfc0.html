<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>玉皇心印妙经注 附回向忏悔文 | 极客快訊</title><meta property="og:title" content="玉皇心印妙经注 附回向忏悔文 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/4e7300014a7fd74f3207"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/382bcfc0.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/382bcfc0.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/382bcfc0.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/382bcfc0.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/382bcfc0.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/382bcfc0.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/382bcfc0.html><link rel=canonical href=https://geekbank.cf/tw/%e6%b8%b8%e6%88%8f/382bcfc0.html><meta property="article:published_time" content="2020-10-29T21:14:26+08:00"><meta property="article:modified_time" content="2020-10-29T21:14:26+08:00"><meta name=Keywords content><meta name=description content="玉皇心印妙经注 附回向忏悔文"><meta name=author content="极客快訊"><meta property="og:url" content="/cn/%E6%B8%B8%E6%88%8F/382bcfc0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>玉皇心印妙经注 附回向忏悔文</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p>玉皇心印妙经注</p><p>上药三品，神与气精，恍恍惚惚，杳杳冥冥。　存无守有，顷刻而成，回风混合，百日功灵。默朝上帝，一纪飞升，智者易悟，昧者难行。　履践天光，呼吸育清，出玄入牝，若亡若存。绵绵不绝，固蒂深根，人各有精，精合其神。　神合其气，气合其真，不得其真，皆是强名。</p><p>神能入石，神能飞形，入水不溺，入火不焚。　神依形生，精依气盈，不凋不残，松柏青青。三品一理，妙不可听，其聚则有，其散则零。　七窍相通，窍窍光明，圣日圣月，照耀金庭。一得永得，自然身轻，太和充溢，骨散寒琼。　得丹则灵，不得则倾，丹在身中，非白非青。</p><p>诵持万遍，妙理自明。</p><p><img alt="玉皇心印妙经注 附回向忏悔文" onerror=errorimg.call(this); src=https://p3.pstatp.com/large/4e7300014a7fd74f3207></p><p>　　此玉帝传心，圣圣相承，以心印心，明悟了证，皆宗此旨。三教莫违，故云心印。</p><p>　　上药三品，</p><p>　　最上妙药有三品，即三般。</p><p>　　神与气精。</p><p>　　非金石上术，灵芝玉屑，及外药凡药，乃元神、元气、元精。凡药可以愈疾，所及有限。此药保劫度世，化济无穷，一切莫此，故云上药。</p><p>　　恍恍</p><p>　　似有非有。</p><p>　　惚惚，</p><p>　　似无非无。</p><p>　　杳杳</p><p>　　似远非远</p><p>　　冥冥。</p><p>　　似近非近，若不见闻，似有见闻。</p><p>　　存无守有，</p><p>　　秘存虚无，默守妙有。</p><p>　　顷刻而成。</p><p>　　上药一得，立跻圣域。</p><p>　　回风混合，</p><p>　　回旋巽风，混合百神。</p><p>　　百日功灵。</p><p>　　三月基就，功渐玄灵。</p><p>　　默朝上帝，</p><p>　　宇泰贞定，秘礼元皇。</p><p>　　一纪飞升。</p><p>　　十二年丹神飞升。一云历脱十二相属乃升。</p><p>　　知者易悟，</p><p>　　真知者易悟上药之基。</p><p>　　昧者难行。</p><p>　　愚昧者难行存守之义。</p><p>　　履践天光，</p><p>　　宇泰定，天光发，而足蹑天根。</p><p>　　呼吸育清。</p><p>　　真炁往来，滋育玄清。</p><p>　　出玄入牝，</p><p>　　知天谷元神，而出玄入牝。</p><p>　　若亡若存。</p><p>　　不散亡，不强存，若亡若存。</p><p>　　绵绵不绝，</p><p>　　默默绵绵，终始不绝。</p><p>　　固蒂深根。</p><p>　　性根命蒂，妙培深固。</p><p>　　人各有精，</p><p>　　各人皆有至真真精。</p><p>　　精合其神。</p><p>　　真精妙合元神。</p><p>　　神合其气，</p><p>　　元神妙合真气。</p><p>　　气合体真。</p><p>　　元气妙合吾体至真。</p><p>　　不得其真，</p><p>　　不得身之至真。</p><p>　　皆是强名。</p><p>　　自云得药，便是强名。</p><p>　　神能入石，</p><p>　　神入金石无碍。一云穿山透石无不到之谓也。</p><p>　　神能飞形。</p><p>　　炼神还虚，身自飞升。</p><p>　　入水不溺，</p><p>　　有道者水不漂溺。一云诸欲不染为不溺。</p><p>　　入火不焚。</p><p>　　有道者火不能焚。一云怒妄不生为不焚。</p><p>　　神依形生，</p><p>　　形成而神至，故云神依形生。</p><p>　　精依气盈。</p><p>　　气满则精全，故云精依气盈。</p><p>　　不凋不残，</p><p>　　神气精全，系无耗散，而不凋不残。</p><p>　　松栢青青。</p><p>　　永无衰变，如松栢青青。</p><p>　　三品一理，</p><p>　　三品上药，共根一理。</p><p>　　妙不可听。</p><p>　　重玄至妙，非可闻听。</p><p>　　其聚则有，</p><p>　　善存默守，妙聚则有。</p><p>　　其散则零。</p><p>　　妙意涣散，倏忽凋零。</p><p>　　七窍相通，</p><p>　　耳目鼻口真七窍，内为相通，一云，七窍在内。</p><p>　　窍窍光明。</p><p>　　风云发泄，窍窍光明。一云，各有天光宝明。</p><p>　　圣日圣月，</p><p>　　身之真阴真阳，永明不毁，故云圣日圣月。</p><p>　　照耀金庭。</p><p>　　光映丹台紫府，云照耀金庭。</p><p>　　一得永得，</p><p>　　真得实益，永不毁沦。</p><p>　　自然身轻。</p><p>　　身轻回阳换骨还虚，非徒体健也。</p><p>　　太和充溢，</p><p>　　太和真气，充满洋溢。</p><p>　　骨散寒琼。</p><p>　　黄中通理，骨竦神怡，毕落琼琳，金筋玉骨。</p><p>　　得丹则灵，</p><p>　　明药得丹，易凡而灵。</p><p>　　不得则倾。</p><p>　　不得正丹，梁丧身倾。</p><p>　　丹在身中，非白非青。</p><p>　　非肺白，非肝青。</p><p>　　诵之万遍，</p><p>　　默转真经万遍，非口诵也。</p><p>　　妙理自明。</p><p>　　此经妙理，召然明白。</p><p>　　无上玉皇心印妙经注竟</p><p><img alt="玉皇心印妙经注 附回向忏悔文" onerror=errorimg.call(this); src=https://p3.pstatp.com/large/4e760000f49c02d38f82></p><p>回向忏悔文</p><p>　　回心向道，重诚忏其前愆，悔而自新，不作后过。</p><p>　　龙章凤篆，已殚尽也歌咏之诚；鹤驾鸾舆，重冀望也鉴观之惠。臣谨炷真香，丹诚天香也。重诚奏启道经师宝，元始万神，玉光会中一切圣真。恭望恩光，重垂证鉴。臣向来为某人某事看诵《玉皇本行集经》几部，敬保某人某事云云万所宣经典，罔敢不虔。其柰业力障魔，神志错乱，所立根钝，自然想来，脱略混淆，颠倒重迭，临文徇意，字误句差。乖清浊之正音，泥解会之邪见。事夺其志，心不在经。问对起居，断绝隔越。久诵懈怠，因事忿嗔。严洁或涉于垢尘，肃敬或乘以渎慢。身口服用之不净，衣冠礼貌之不虔。供弗如仪，处非其地，卷舒揉乱，坠落脱伤。不专不恭，大惭大愧。伏愿慈悲怜悯，赦释罪愆，庶使诵持得臻感格。所祈所愿，如志如心。尚虑经中传授或误，刊写多讹。其师其人，悉皆忏悔。仗道威力，愿罪消除，常转法轮，普度群品。为如上众，稽首称念太上无极大道，至真三十六部尊经、真文宝符，太上三尊、十方众圣、玄中大法师。玉经中无鞅数众神仙，不可思议功德。</p><p>　　高上玉皇本行集经忏悔文竟</p><p><img alt="玉皇心印妙经注 附回向忏悔文" onerror=errorimg.call(this); src=https://p1.pstatp.com/large/4e710003f19130f94858></p></div></div><div class="post-meta meta-tags"><ul class=clearfix><li><a>'心印妙','经注','忏悔文'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>