<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>山水诗(81首) | 极客快訊</title><meta property="og:title" content="山水诗(81首) - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/5fe991b752734f27bd1c6124cf140ee7"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/3949ed7a.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/3949ed7a.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/3949ed7a.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/3949ed7a.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/3949ed7a.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/3949ed7a.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/3949ed7a.html><link rel=canonical href=https://geekbank.cf/tw/%e6%b8%b8%e6%88%8f/3949ed7a.html><meta property="article:published_time" content="2020-10-29T21:13:31+08:00"><meta property="article:modified_time" content="2020-10-29T21:13:31+08:00"><meta name=Keywords content><meta name=description content="山水诗(81首)"><meta name=author content="极客快訊"><meta property="og:url" content="/cn/%E6%B8%B8%E6%88%8F/3949ed7a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>山水诗(81首)</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><strong>先秦(1) 魏晋(1) 南北朝(6) 唐(53) 宋(19) 清(1)</strong></p><p><strong>李白(18) 张九龄(1) 王维(6) 白居易(2) 苏轼(3) 杜甫(3) 王建(1) 王勃(1) 王安石(1)温庭筠(1) 韩愈(1) 孟浩然(5) 谢灵运(5) 秦观(1) 刘禹锡(2) 辛弃疾(5) 陶渊明(1) 陆游(1)柳宗元(3) 王之涣(1) 王昌龄(1) 刘长卿(1) 韦应物(1) 戴叔伦(2) 欧阳修(1) 谢朓(1) 崔颢(1)梅尧臣(1) 李珣(1) 吴伟业(1) 储光羲(2) 王观(1) 张孝祥(2) 张元干(2) 诗经(1)</strong></p><p>1</p><p>[唐]</p><p>李白</p><h1>《望庐山瀑布》</h1><p>日照香炉生紫烟，遥看瀑布挂前川。</p><p>飞流直下三千尺，疑是银河落九天。</p><div class=pgc-img><img alt=山水诗(81首) onerror=errorimg.call(this); src=https://p1.pstatp.com/large/pgc-image/5fe991b752734f27bd1c6124cf140ee7><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>2</p><p>[唐]</p><p>王之涣</p><h1>《登鹳雀楼》</h1><p>白日依山尽，黄河入海流。</p><p>欲穷千里目，更上一层楼。</p><p>3</p><p>[唐]</p><p>柳宗元</p><h1>《江雪》</h1><p>千山鸟飞绝，万径人踪灭。</p><p>孤舟蓑笠翁，独钓寒江雪。</p><div class=pgc-img><img alt=山水诗(81首) onerror=errorimg.call(this); src=https://p1.pstatp.com/large/pgc-image/0e3f5bdae1664bca99fb0595c3e2866b><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>4</p><p>[宋]</p><p>陆游</p><h1>《游山西村》</h1><p>莫笑农家腊酒浑，丰年留客足鸡豚。</p><p>山重水复疑无路，柳暗花明又一村。</p><p>箫鼓追随春社近，衣冠简朴古风存。</p><p>从今若许闲乘月，拄杖无时夜叩门。收起</p><p>5</p><p>[唐]</p><p>李白</p><h1>《望天门山》</h1><p>天门中断楚江开，碧水东流至此回。</p><p>两岸青山相对出，孤帆一片日边来。</p><div class=pgc-img><img alt=山水诗(81首) onerror=errorimg.call(this); src=https://p1.pstatp.com/large/pgc-image/bfd27afac8da48c98ef611ff8590ba04><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>6</p><p>[唐]</p><p>王维</p><h1>《竹里馆》</h1><p>独坐幽篁里，弹琴复长啸。</p><p>深林人不知，明月来相照。</p><div class=pgc-img><img alt=山水诗(81首) onerror=errorimg.call(this); src=https://p1.pstatp.com/large/pgc-image/0c9fb9e045ae42cda11743249cbc0d8b><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>7</p><p>[唐]</p><p>刘长卿</p><h1>《送灵澈上人》</h1><p>苍苍竹林寺，杳杳钟声晚。</p><p>荷笠带斜阳，青山独归远。</p><p>8</p><p>[唐]</p><p>孟浩然</p><h1>《望洞庭湖赠张丞相》</h1><p>八月湖水平，涵虚混太清。</p><p>气蒸云梦泽，波撼岳阳城。</p><p>欲济无舟楫，端居耻圣明。</p><p>坐观垂钓者，徒有羡鱼情。</p><p>9</p><p>[唐]</p><p>韦应物</p><h1>《滁州西涧》</h1><p>独怜幽草涧边生，上有黄鹂深树鸣。</p><p>春潮带雨晚来急，野渡无人舟自横。</p><p>10</p><p>[唐]</p><p>李白</p><h1>《送友人入蜀》</h1><p>见说蚕丛路，崎岖不易行。</p><p>山从人面起，云傍马头生。</p><p>芳树笼秦栈，春流绕蜀城。</p><p>升沉应已定，不必问君平。</p><p>11</p><p>[先秦]</p><p>诗经</p><h1>《十月之交》</h1><p>十月之交，朔月辛卯。日有食之，亦孔之丑。彼月而微，此日而微；今此下民，亦孔之哀。</p><p>日月告凶，不用其行。四国无政，不用其良。彼月而食，则维其常；此日而食，于何不臧。</p><p>烨烨震电，不宁不令。百川沸腾，山冢崒崩。高岸为谷，深谷为陵。哀矜之人，胡憯莫惩？</p><p>皇父卿士，番维司徒。家伯维宰，仲允膳夫。棸子内史，蹶维趣马。楀维师氏，醘妻煽方处。</p><p>抑此皇父，岂曰不时？胡为我作，不即我谋？彻我墙屋，田卒污莱。曰予不戕，礼则然矣。</p><p>皇父孔圣，作都于向。择三有事，亶侯多藏。不慭遗一老，俾守我王。择有车马，以居徂向。</p><p>黾勉从事，不敢告劳。无罪无辜，谗口嚣嚣。下民之孽，匪降自天。噂沓背憎，职竞由人。</p><p>悠悠我里，亦孔之痗。四方有羡，我独居忧。民莫不逸，我独不敢休。天命不彻，我不敢效我友自逸。</p><p>12</p><p>[南北朝]</p><p>谢灵运</p><h1>《登池上楼》</h1><p>潜虬媚幽姿，飞鸿响远音。</p><p>薄霄愧云浮，栖川怍渊沈。</p><p>进德智所拙，退耕力不任。</p><p>狥禄反穷海，卧疴对空林。</p><p>衾枕昧节候，褰开暂窥临。</p><p>倾耳聆波澜，举目眺岖嵚。</p><p>初景革绪风，新阳改故阴。</p><p>池塘生春草，园柳变鸣禽。</p><p>祁祁伤豳歌，萋萋感楚吟。</p><p>索居易永久，离群难处心。</p><p>持操岂独古，无闷征在今。</p><p>13</p><p>[南北朝]</p><p>谢灵运</p><h1>《七里濑》</h1><p>羁心积秋晨，晨积展游眺。</p><p>孤客伤逝湍，徒旅苦奔峭。</p><p>石浅水潺湲，日落山照曜。</p><p>荒林纷沃若，哀禽相叫啸。</p><p>遭物悼迁斥，存期得要妙。</p><p>既秉上皇心，岂屑末代诮。</p><p>目睹严子濑，想属任公钓。</p><p>谁谓古今殊，异代可同调。</p><p>14</p><p>[南北朝]</p><p>谢灵运</p><h1>《石壁精舍还湖中作》</h1><p>昏旦变气候，山水含清晖。</p><p>清晖能娱人，游子憺忘归。</p><p>出谷日尚早，入舟阳已微。</p><p>林壑敛暝色，云霞收夕霏。</p><p>芰荷迭映蔚，蒲稗相因依。</p><p>披拂趋南径，愉悦偃东扉。</p><p>虑澹物自轻，意惬理无违。</p><p>寄言摄生客，试用此道推。</p><p>15</p><p>[南北朝]</p><p>谢朓</p><h1>《晚登三山还望京邑》</h1><p>灞涘望长安，河阳视京县。</p><p>白日丽飞甍，参差皆可见。</p><p>余霞散成绮，澄江静如练。</p><p>喧鸟覆春洲，杂英满芳甸。</p><p>去矣方滞淫，怀哉罢欢宴。</p><p>佳期怅何许，泪下如流霰。</p><p>有情知望乡，谁能鬒不变。</p><p>16</p><p>[唐]</p><p>白居易</p><h1>《长相思·汴水流》</h1><p>汴水流，泗水流，</p><p>流到瓜洲古渡头，</p><p>吴山点点愁。</p><p>思悠悠，恨悠悠，</p><p>恨到归时方始休，</p><p>月明人倚楼。</p><p>17</p><p>[唐]</p><p>崔颢</p><h1>《行经华阴》</h1><p>岧峣太华俯咸京，天外三峰削不成。</p><p>武帝祠前云欲散，仙人掌上雨初晴。</p><p>河山北枕秦关险，驿路西连汉畤平。</p><p>借问路旁名利客，何如此处学长生。</p><p>18</p><p>[唐]</p><p>戴叔伦</p><h1>《题稚川山水》</h1><p>松下茅亭五月凉，汀沙云树晚苍苍。</p><p>行人无限秋风思，隔水青山似故乡。</p><p>19</p><p>[唐]</p><p>杜甫</p><h1>《登岳阳楼》</h1><p>昔闻洞庭水，今上岳阳楼。</p><p>吴楚东南坼，乾坤日夜浮。</p><p>亲朋无一字，老病有孤舟。</p><p>戎马关山北，凭轩涕泗流。</p><p>20</p><p>[唐]</p><p>李白</p><h1>《庐山谣寄卢侍御虚舟》</h1><p>我本楚狂人，凤歌笑孔丘。</p><p>手持绿玉杖，朝别黄鹤楼。</p><p>五岳寻仙不辞远，一生好入名山游。</p><p>庐山秀出南斗傍，屏风九叠云锦张，</p><p>影落明湖青黛光。金阙前开二峰长，</p><p>银河倒挂三石梁。香炉瀑布遥相望，</p><p>回崖沓嶂凌苍苍。翠影红霞映朝日，</p><p>鸟飞不到吴天长。登高壮观天地间，</p><p>大江茫茫去不还。黄云万里动风色，</p><p>白波九道流雪山。</p><p>好为庐山谣，兴因庐山发。</p><p>闲窥石镜清我心，谢公行处苍苔没。</p><p>早服还丹无世情，琴心三叠道初成。</p><p>遥见仙人彩云里，手把芙蓉朝玉京。</p><p>先期汗漫九垓上，愿接卢敖游太清。</p><p>21</p><p>[唐]</p><p>李白</p><h1>《秋浦歌十七首》</h1><p>其一</p><p>秋浦长似秋，萧条使人愁。</p><p>客愁不可度，行上东大楼。</p><p>正西望长安，下见江水流。</p><p>寄言向江水，汝意忆侬不。</p><p>遥传一掬泪，为我达扬州。</p><p>其二</p><p>秋浦猿夜愁，黄山堪白头。</p><p>清溪非陇水，翻作断肠流。</p><p>欲去不得去，薄游成久游。</p><p>何年是归日，雨泪下孤舟。</p><p>其三</p><p>秋浦锦驼鸟，人间天上稀。</p><p>山鸡羞渌水，不敢照毛衣。</p><p>其四</p><p>两鬓入秋浦，一朝飒已衰。</p><p>猿声催白发，长短尽成丝。</p><p>其五</p><p>秋浦多白猿，超腾若飞雪。</p><p>牵引条上儿，饮弄水中月。</p><p>其六</p><p>愁作秋浦客，强看秋浦花。</p><p>山川如剡县，风日似长沙。</p><p>其七</p><p>醉上山公马，寒歌宁戚牛。</p><p>空吟白石烂，泪满黑貂裘。</p><p>其八</p><p>秋浦千重岭，水车岭最奇。</p><p>天倾欲堕石，水拂寄生枝。</p><p>其九</p><p>江祖一片石，青天扫画屏。</p><p>题诗留万古，绿字锦苔生。</p><p>其十</p><p>千千石楠树，万万女贞林。</p><p>山山白鹭满，涧涧白猿吟。</p><p>君莫向秋浦，猿声碎客心。</p><p>其十一</p><p>逻人横鸟道，江祖出鱼梁。</p><p>水急客舟疾，山花拂面香。</p><p>其十二</p><p>水如一匹练，此地即平天。</p><p>耐可乘明月，看花上酒船。</p><p>其十三</p><p>渌水净素月，月明白鹭飞。</p><p>郎听采菱女，一道夜歌归。</p><p>其十四</p><p>炉火照天地，红星乱紫烟。</p><p>赧郎明月夜，歌曲动寒川。</p><p>其十五</p><p>白发三千丈，缘愁似个长。</p><p>不知明镜里，何处得秋霜。</p><p>其十六</p><p>秋浦田舍翁，采鱼水中宿。</p><p>妻子张白鹇，结罝映深竹。</p><p>其十七</p><p>桃波一步地，了了语声闻。</p><p>黯与山僧别，低头礼白云。收起</p><p>22</p><p>[宋]</p><p>李珣</p><h1>《巫山一段云·古庙依青嶂》</h1><p>古庙依青嶂，行宫枕碧流。</p><p>水声山色锁妆楼。往事思悠悠。</p><p>云雨朝还暮，烟花春复秋。</p><p>啼猿何必近孤舟。行客自多愁。收起</p><p>23</p><p>[唐]</p><p>刘禹锡</p><h1>《望洞庭》</h1><p>湖光秋月两相和，潭面无风镜未磨。</p><p>遥望洞庭山水翠，白银盘里一青螺。</p><p>24</p><p>[唐]</p><p>刘禹锡</p><h1>《竹枝》</h1><p>楚水巴山江雨多，</p><p>巴人能唱本乡歌。</p><p>今朝北客思归去，</p><p>回入纥那披绿罗。收起</p><p>25</p><p>[唐]</p><p>柳宗元</p><h1>《渔翁》</h1><p>渔翁夜傍西岩宿，晓汲清湘燃楚竹。</p><p>烟销日出不见人，欸乃一声山水绿。</p><p>回看天际下中流，岩上无心云相逐。收起</p><div class=pgc-img><img alt=山水诗(81首) onerror=errorimg.call(this); src=https://p3.pstatp.com/large/pgc-image/bdc4ad6ac23e427bbdce3d4c28853242><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>26</p><p>[唐]</p><p>孟浩然</p><h1>《秋登兰山寄张五》</h1><p>北山白云里，隐者自怡悦。</p><p>相望试登高，心随雁飞灭。</p><p>愁因薄暮起，兴是清秋发。</p><p>时见归村人，沙行渡头歇。</p><p>天边树若荠，江畔洲如月。</p><p>何当载酒来，共醉重阳节。收起</p><p>27</p><p>[唐]</p><p>王维</p><h1>《归嵩山作》</h1><p>清川带长薄，车马去闲闲。</p><p>流水如有意，暮禽相与还。</p><p>荒城临古渡，落日满秋山。</p><p>迢递嵩高下，归来且闭关。收起</p><p>28</p><p>[唐]</p><p>王维</p><h1>《汉江临泛》</h1><p>楚塞三湘接，荆门九派通。</p><p>江流天地外，山色有无中。</p><p>郡邑浮前浦，波澜动远空。</p><p>襄阳好风日，留醉与山翁。收起</p><div class=pgc-img><img alt=山水诗(81首) onerror=errorimg.call(this); src=https://p1.pstatp.com/large/pgc-image/8475b16cbb4e4becbd6dcfbe8a0fc33a><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>29</p><p>[唐]</p><p>王维</p><h1>《鸟鸣涧》</h1><p>人闲桂花落，夜静春山空。</p><p>月出惊山鸟，时鸣春涧中。</p><div class=pgc-img><img alt=山水诗(81首) onerror=errorimg.call(this); src=https://p3.pstatp.com/large/pgc-image/0d3a26d0704c41efaba8cb96f8c60c5b><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>30</p><p>[唐]</p><p>王维</p><h1>《青溪》</h1><p>言入黄花川，每逐青溪水。</p><p>随山将万转，趣途无百里。</p><p>声喧乱石中，色静深松里。</p><p>漾漾泛菱荇，澄澄映葭苇。</p><p>我心素已闲，清川澹如此。</p><p>请留磐石上，垂钓将已矣。收起</p><div class=pgc-img><img alt=山水诗(81首) onerror=errorimg.call(this); src=https://p1.pstatp.com/large/pgc-image/76503c3baba94c44b818a62a4ccfb0ef><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>31</p><p>[唐]</p><p>王维</p><h1>《山居秋暝》</h1><p>空山新雨后，天气晚来秋。</p><p>明月松间照，清泉石上流。</p><p>竹喧归浣女，莲动下渔舟。</p><p>随意春芳歇，王孙自可留。收起</p><div class=pgc-img><img alt=山水诗(81首) onerror=errorimg.call(this); src=https://p3.pstatp.com/large/pgc-image/d6b06bae352649adb62d80572b4bb7fa><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>32</p><p>[唐]</p><p>温庭筠</p><h1>《利州南渡》</h1><p>澹然空水对斜晖，曲岛苍茫接翠微。</p><p>波上马嘶看棹去，柳边人歇待船归。</p><p>数丛沙草群鸥散，万顷江田一鹭飞。</p><p>谁解乘舟寻范蠡，五湖烟水独忘机。</p><p>33</p><p>[宋]</p><p>梅尧臣</p><h1>《东溪》</h1><p>行到东溪看水时，坐临孤屿发船迟。</p><p>野凫眠岸有闲意，老树着花无丑枝。</p><p>短短蒲茸齐似剪，平平沙石净于筛。</p><p>情虽不厌住不得，薄暮归来车马疲。</p><p>34</p><p>[宋]</p><p>秦观</p><h1>《点绛唇·桃源》</h1><p>醉漾轻舟，信流引到花深处。</p><p>尘缘相误，无计花间住。</p><p>烟水茫茫，千里斜阳暮。</p><p>山无数，乱红如雨，不记来时路。</p><p>35</p><p>[宋]</p><p>苏轼</p><h1>《水调歌头 黄州快哉亭赠张偓佺》</h1><p>落日绣帘卷，亭下水连空。</p><p>知君为我新作，窗户湿青红。</p><p>长记平山堂上，欹枕江南烟雨，杳杳没孤鸿。</p><p>认得醉翁语，山色有无中。</p><p>一千顷，都镜净，倒碧峰。</p><p>忽然浪起，掀舞一叶白头翁。</p><p>堪笑兰台公子，未解庄生天籁，刚道有雌雄。</p><p>一点浩然气，千里快哉风。</p><p>36</p><p>[宋]</p><p>王安石</p><h1>《渔家傲·平岸小桥千嶂抱》</h1><p>平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。</p><p>午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。</p><p>37</p><p>[宋]</p><p>王观</p><h1>《卜算子 送鲍浩然之浙东》</h1><p>水是眼波横，</p><p>山是眉峰聚。</p><p>欲问行人去那边，</p><p>眉眼盈盈处。</p><p>才始送春归，</p><p>又送君归去。</p><p>若到江南赶上春，</p><p>千万和春住。</p><p>38</p><p>[宋]</p><p>辛弃疾</p><h1>《菩萨蛮 书江西造口壁》</h1><p>郁孤台下清江水，</p><p>中间多少行人泪。</p><p>西北望长安，可怜无数山。</p><p>青山遮不住，毕竟东流去。</p><p>江晚正愁余，山深闻鹧鸪。</p><p>39</p><p>[宋]</p><p>辛弃疾</p><h1>《生查子 独游雨岩》</h1><p>溪边照影行，天在清溪底。</p><p>天上有行云，人在行云里。</p><p>高歌谁和余？空谷清音起。</p><p>非鬼亦非仙，一曲桃花水。</p><p>40</p><p>[宋]</p><p>张孝祥</p><h1>《西江月 题溧阳三塔寺》</h1><p>问讯湖边春色，重来又是三年。</p><p>东风吹我过湖船。杨柳丝丝拂面。</p><p>世路如今已惯，此心到处悠然。</p><p>寒光亭下水如天。飞起沙鸥一片。</p><p>41</p><p>[宋]</p><p>张元干</p><h1>《浣溪沙》</h1><p>山绕平湖波撼城，</p><p>湖光倒影浸山青，</p><p>水晶楼下欲三更。</p><p>雾柳暗时云度月，</p><p>露荷翻处水流萤，</p><p>萧萧散发到天明。收起</p><p>42</p><p>[唐]</p><p>王昌龄</p><h1>《从军行七首》</h1><p>烽火城西百尺楼，黄昏独上海风秋。</p><p>更吹羌笛关山月，无那金闺万里愁。</p><p>琵琶起舞换新声，总是关山旧别情。</p><p>撩乱边愁听不尽，高高秋月照长城。</p><p>关城榆叶早疏黄，日暮云沙古战场。</p><p>表请回军掩尘骨，莫教兵士哭龙荒。</p><p>青海长云暗雪山，孤城遥望玉门关。</p><p>黄沙百战穿金甲，不破楼兰终不还。</p><p>大漠风尘日色昏，红旗半卷出辕门。</p><p>前军夜战洮河北，已报生擒吐谷浑。</p><p>胡瓶落膊紫薄汗，碎叶城西秋月团。</p><p>明敕星驰封宝剑，辞君一夜取楼兰。</p><p>玉门山嶂几千重，山北山南总是烽。</p><p>人依远戍须看火，马踏深山不见踪。收起</p><p>43</p><p>[唐]</p><p>杜甫</p><h1>《绝句二首》</h1><p>迟日江山丽，春风花草香。</p><p>泥融飞燕子，沙暖睡鸳鸯。</p><p>江碧鸟逾白，山青花欲燃。</p><p>今春看又过，何日是归年。收起</p><p>44</p><p>[唐]</p><p>杜甫</p><h1>《夔州歌十绝句》</h1><p>中巴之东巴东山，江水开辟流其间。</p><p>白帝高为三峡镇，夔州险过百牢关。</p><p>白帝夔州各异城，蜀江楚峡混殊名。</p><p>英雄割据非天意，霸主并吞在物情。</p><p>群雄竞起问前朝，王者无外见今朝。</p><p>比讶渔阳结怨恨，元听舜日旧箫韶。</p><p>赤甲白盐俱刺天，闾阎缭绕接山巅。</p><p>枫林橘树丹青合，复道重楼锦绣悬。</p><p>瀼东瀼西一万家，江北江南春冬花。</p><p>背飞鹤子遗琼蕊，相趁凫雏入蒋牙。</p><p>东屯稻畦一百顷，北有涧水通青苗。</p><p>晴浴狎鸥分处处，雨随神女下朝朝。</p><p>蜀麻吴盐自古通，万斛之舟行若风。</p><p>长年三老长歌里，白昼摊钱高浪中。</p><p>忆昔咸阳都市合，山水之图张卖时。</p><p>巫峡曾经宝屏见，楚宫犹对碧峰疑。</p><p>武侯祠堂不可忘，中有松柏参天长。</p><p>干戈满地客愁破，云日如火炎天凉。</p><p>阆风玄圃与蓬壶，中有高堂天下无。</p><p>借问夔州压何处，峡门江腹拥城隅。收起</p><p>45</p><p>[唐]</p><p>孟浩然</p><h1>《彭蠡湖中望庐山①》</h1><p>太虚生月晕，舟子知天风。</p><p>挂席候明发，渺漫平湖中。</p><p>中流见匡阜，势压九江雄。</p><p>黯黮凝黛色，峥嵘当曙空。</p><p>香炉初上日，瀑水喷成虹。</p><p>久欲追尚子，况兹怀远公。</p><p>我来限于役，未暇息微躬。</p><p>淮海途将半，星霜岁欲穷。</p><p>寄言岩栖者，毕趣当来同。收起</p><p>46</p><p>[唐]</p><p>孟浩然</p><h1>《万山潭作》</h1><p>垂钓坐盘石，水清心亦闲。</p><p>鱼行潭树下，猿挂岛藤间。</p><p>游女昔解佩，传闻于此山。</p><p>求之不可得，沿月棹歌还。收起</p><p>47</p><p>[宋]</p><p>辛弃疾</p><h1>《沁园春 灵山齐庵赋，时筑偃湖未成》</h1><p>叠嶂西驰，万马回旋，众山欲东。</p><p>正惊湍直下，跳珠倒溅，小桥横截，缺月初弓。</p><p>老合投闲，天教多事，检校长身十万松。</p><p>吾庐小，在龙蛇影外，风雨声中。</p><p>争先见面重重。</p><p>看爽气朝来三数峰。</p><p>似谢家子弟，衣冠磊落，相如庭户，车骑雍容。</p><p>我觉其间，雄深雅健，如对文章太史公。</p><p>新堤路，问偃湖何日，烟雨蒙蒙。收起</p><p>48</p><p>[宋]</p><p>辛弃疾</p><h1>《水龙吟 过南剑双溪楼》</h1><p>举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。</p><p>峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？</p><p>49</p><p>[唐]</p><p>李白</p><h1>《西岳云台歌送丹丘子》</h1><p>西岳峥嵘何壮哉，黄河如丝天际来。黄河万里触山动，</p><p>盘涡毂转秦地雷。荣光休气纷五彩，千年一清圣人在。</p><p>巨灵咆哮擘两山，洪波喷溅射东海。三峰却立如欲摧，</p><p>翠崖丹谷高掌开。白帝金精运元气，石作莲花云作台。</p><p>云台阁道连窈冥，中有不死丹丘生。明星玉女备洒扫，</p><p>麻姑搔背指爪轻。我皇手把天地户，丹丘谈天与天语。</p><p>九重出入生光辉，东来蓬莱复西归。玉浆倘惠故人饮，</p><p>骑二茅龙上天飞。收起</p><p>50</p><p>[唐]</p><p>李白</p><h1>《横江词其一》</h1><p>人道横江好，侬道横江恶。</p><p>一风三日吹倒山，白浪高于瓦官阁。</p><p>51</p><p>[唐]</p><p>李白</p><h1>《横江词其二》</h1><p>海潮南去过浔阳。</p><p>牛渚由来险马当。</p><p>横江欲渡风波恶。</p><p>一水牵愁万里长。收起</p><p>52</p><p>[唐]</p><p>李白</p><h1>《横江词其三》</h1><p>横江西望阻西秦，</p><p>汉水东连扬子津。</p><p>白浪如山那可渡，</p><p>狂风愁杀峭帆人。收起</p><p>53</p><p>[唐]</p><p>李白</p><h1>《横江词其四》</h1><p>海神来过恶风回。</p><p>浪打天门石壁开。</p><p>浙江八月何如此。</p><p>涛似连山喷雪来。收起</p><p>54</p><p>[唐]</p><p>李白</p><h1>《横江词其五》</h1><p>横江馆前津吏迎，向余东指海云生。</p><p>郎今欲渡缘何事，如此风波不可行。</p><p>55</p><p>[唐]</p><p>李白</p><h1>《横江词其六》</h1><p>月晕天风雾不开。</p><p>海鲸东蹙百川回。</p><p>惊波一起三山动。</p><p>公无渡河归去来。收起</p><p>56</p><p>[唐]</p><p>李白</p><h1>《送友人寻越中山水》</h1><p>闻道稽山去，偏宜谢客才。千岩泉洒落，万壑树萦回。</p><p>东海横秦望，西陵绕越台。湖清霜镜晓，涛白雪山来。</p><p>八月枚乘笔，三吴张翰杯。此中多逸兴，早晚向天台。收起</p><p>57</p><p>[唐]</p><p>李白</p><h1>《杜陵绝句》</h1><p>南登杜陵上，北望五陵间。秋水明落日，流光灭远山。</p><p>58</p><p>[唐]</p><p>李白</p><h1>《与夏十二登岳阳楼》</h1><p>楼观岳阳尽，川迥洞庭开。</p><p>雁引愁心去，山衔好月来。</p><p>云间连下榻，天上接行杯。</p><p>醉后凉风起，吹人舞袖回。收起</p><p>59</p><p>[唐]</p><p>李白</p><h1>《上三峡》</h1><p>巫山夹青天，巴水流若兹。巴水忽可尽，青天无到时。</p><p>三朝上黄牛，三暮行太迟。三朝又三暮，不觉鬓成丝。</p><p>60</p><p>[唐]</p><p>李白</p><h1>《下陵阳沿高溪三门六剌滩》</h1><p>三门横峻滩，六剌走波澜。石惊虎伏起，水状龙萦盘。</p><p>何惭七里濑，使我欲垂竿。</p><p>61</p><p>[唐]</p><p>李白</p><h1>《送内寻庐山女道士李腾空二首》</h1><p>君寻腾空子，应到碧山家。水舂云母碓，风扫石楠花。</p><p>若爱幽居好，相邀弄紫霞。</p><p>多君相门女，学道爱神仙。素手掬青霭，罗衣曳紫烟。</p><p>一往屏风叠，乘鸾着玉鞭。收起</p><p>62</p><p>[唐]</p><p>张九龄</p><h1>《湖口望庐山瀑布泉》</h1><p>万丈洪泉落，迢迢半紫氛。奔飞流杂树，洒落出重云。</p><p>日照虹蜺似，天清风雨闻。灵山多秀色，空水共氤氲。</p><p>63</p><p>[唐]</p><p>王勃</p><h1>《山中》</h1><p>长江悲已滞，万里念将归。况属高风晚，山山黄叶飞。</p><p>64</p><p>[唐]</p><p>储光羲</p><h1>《咏山泉（一作题山中流泉）》</h1><p>山中有流水，借问不知名。映地为天色，飞空作雨声。</p><p>转来深涧满，分出小池平。恬澹无人见，年年长自清。</p><p>65</p><p>[唐]</p><p>储光羲</p><h1>《江南曲四首》</h1><p>绿江深见底，高浪直翻空。</p><p>惯是湖边住，舟轻不畏风。</p><p>逐流牵荇叶，缘岸摘芦苗。</p><p>为惜鸳鸯鸟，轻轻动画桡。</p><p>日暮长江里，相邀归渡头。</p><p>落花如有意，来去逐船流。</p><p>隔江看树色，沿月听歌声。</p><p>不是长干住，那从此路行。收起</p><p>66</p><p>[唐]</p><p>孟浩然</p><h1>《题大禹寺义公禅房》</h1><p>义公习禅处，结构依空林。户外一峰秀，阶前群壑深。</p><p>夕阳连雨足，空翠落庭阴。看取莲花净，应知不染心。</p><p>67</p><p>[唐]</p><p>戴叔伦</p><h1>《兰溪棹歌》</h1><p>凉月如眉挂柳湾，越中山色镜中看。</p><p>兰溪三日桃花雨，半夜鲤鱼来上滩。</p><div class=pgc-img><img alt=山水诗(81首) onerror=errorimg.call(this); src=https://p3.pstatp.com/large/pgc-image/00f1b28777244abc818dfaeaf7daad47><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>68</p><p>[宋]</p><p>欧阳修</p><h1>《朝中措·平山阑槛倚晴空》</h1><p>平山阑槛倚晴空。山色有无中。手种堂前垂柳，别来几度春风。文章太守，挥毫万字，一饮千钟。行乐直须年少，尊前看取衰翁。</p><p>69</p><p>[宋]</p><p>苏轼</p><h1>《满江红 寄鄂州朱使君寿昌》</h1><p>江汉西来，高楼下、葡萄深碧。犹自带、岷峨云浪，锦江春色。君是南山遗爱守，我为剑外思归客。对此间、风物岂无情，殷勤说。</p><p>江表传，君休读。狂处士，真堪惜。空洲对鹦鹉，苇花萧瑟。独笑书生争底事，曹公黄祖俱飘忽。愿使君、还赋谪仙诗，追黄鹤。</p><p>70</p><p>[宋]</p><p>苏轼</p><h1>《江神子/江城子　湖上与张先同赋》</h1><p>凤凰山下雨初晴。水风清。晚霞明。一朵芙蕖，开过尚盈盈。何处飞来双白鹭，如有意，慕娉婷。忽闻江上弄哀筝。苦含情，遣谁听。烟敛云收，依约是湘灵。欲待曲终寻问取，人不见，数峰青。</p><p>71</p><p>[宋]</p><p>张元干</p><h1>《满江红 自豫章阻风吴城山作》</h1><p>春水迷天，桃花浪、几番风恶。云乍起、远山遮尽，晚风还作。绿卷芳洲生杜若。数帆带雨烟中落。傍向来、沙觜共停桡，伤飘泊。寒犹在，衾偏薄。肠欲断，愁难着。倚篷窗无寐，引杯孤酌。寒食清明都过去。最怜轻负年时约。想小楼、终日望归舟，人如削。</p><p>72</p><p>[宋]</p><p>张孝祥</p><h1>《西江月 黄陵庙》</h1><p>满载一船秋色，平铺十里湖光。波神留我看斜阳。放起鳞鳞细浪。明日风回更好，今宵露宿何妨。水晶宫里奏霓裳。准拟岳阳楼上。</p><p>73</p><p>[宋]</p><p>辛弃疾</p><h1>《清平乐 题上卢桥》</h1><p>清溪奔快。不管青山碍。千里盘盘平世界。更着溪山襟带。</p><p>古今陵谷茫茫。市朝往往耕桑。此地居然形胜，似曾小小兴亡。</p><p>74</p><p>[唐]</p><p>王建</p><h1>《雨过山村》</h1><p>雨里鸡鸣一两家，竹溪村路板桥斜。</p><p>妇姑相唤浴蚕去，闲看中庭栀子花。</p><p>75</p><p>[唐]</p><p>韩愈</p><h1>《送桂州严大夫同用南字》</h1><p>苍苍森八桂，兹地在湘南。江作青罗带，山如碧玉𥮾。</p><p>户多输翠羽，家自种黄甘。远胜登仙去，飞鸾不假骖。</p><p>76</p><p>[唐]</p><p>柳宗元</p><h1>《湘口馆潇湘二水所会》</h1><p>九疑浚倾奔，临源委萦回。会合属空旷，泓澄停风雷。</p><p>高馆轩霞表，危楼临山隈。兹辰始澄霁，纤云尽褰开。</p><p>天秋日正中，水碧无尘埃。杳杳渔父吟，叫叫羁鸿哀。</p><p>境胜岂不豫，虑分固难裁。升高欲自舒，弥使远念来。</p><p>归流驶且广，泛舟绝沿洄。收起</p><p>77</p><p>[唐]</p><p>白居易</p><h1>《白云泉》</h1><p>天平山上白云泉，云自无心水自闲。</p><p>何必奔冲山下去，更添波浪向人间。</p><p>78</p><p>[魏晋]</p><p>陶渊明</p><h1>《饮酒 其五》</h1><p>结庐在人境，而无车马喧。</p><p>问君何能尔？心远地自偏。</p><p>采菊东篱下，悠然见南山。</p><p>山气日夕佳，飞鸟相与还。</p><p>此中有真意，欲辨已忘言。收起</p><p>79</p><p>[南北朝]</p><p>谢灵运</p><h1>《登永嘉绿嶂山诗》</h1><p>裹粮杖轻策。</p><p>怀迟上幽室。</p><p>行源径转远。</p><p>距陆情未毕。</p><p>澹潋结寒姿。</p><p>团栾润霜质。</p><p>涧委水屡迷。</p><p>林迥岩逾密。</p><p>眷西谓初月。</p><p>顾东疑落日。</p><p>践夕奄昏曙。</p><p>蔽翳皆周悉。</p><p>蛊上贵不事。</p><p>履二美贞吉。</p><p>幽人常坦步。</p><p>高尚邈难匹。</p><p>颐阿竟何端。</p><p>寂寂寄抱一。</p><p>恬如既已交。</p><p>缮性自此出。收起</p><p>80</p><p>[南北朝]</p><p>谢灵运</p><h1>《入彭蠡湖口》</h1><p>客游倦水宿，风潮难具论。</p><p>洲岛骤回合，圻岸屡崩奔。</p><p>乘月听哀狖，浥露馥芳荪。</p><p>春晚绿野秀，岩高白云屯。</p><p>千念集日夜，万感盈朝昏。</p><p>攀崖照石镜，牵叶入松门。</p><p>三江事多往，九派理空存。</p><p>灵物郄珍怪，异人秘精魂。</p><p>金膏灭明光，水碧辍流温。</p><p>徒作千里曲，弦绝念弥敦。</p><p>81</p><p>[清]</p><p>吴伟业</p><h1>《生查子·旅思》</h1><p>一尺过江山，万点长淮树。</p><p>石上水潺潺，流入青溪去。</p><p>六月北风寒，落叶无朝暮。</p><p>度樾与穿云，林黑行人顾。</p></div><div class="post-meta meta-tags"><ul class=clearfix><li><a>'81','山水'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>