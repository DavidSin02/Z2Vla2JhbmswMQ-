<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 《共计900卷》（26——27卷） | 极客快訊</title><meta property="og:title" content="全唐诗 《共计900卷》（26——27卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/18fe60c4621c498b823885bbfeb5bcec"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/3f9e967.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/3f9e967.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/3f9e967.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/3f9e967.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/3f9e967.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/3f9e967.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/3f9e967.html><link rel=canonical href=https://geekbank.cf/tw/%e6%b8%b8%e6%88%8f/3f9e967.html><meta property="article:published_time" content="2020-10-29T20:45:58+08:00"><meta property="article:modified_time" content="2020-10-29T20:45:58+08:00"><meta name=Keywords content><meta name=description content="全唐诗 《共计900卷》（26——27卷）"><meta name=author content="极客快訊"><meta property="og:url" content="/cn/%E6%B8%B8%E6%88%8F/3f9e967.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 《共计900卷》（26——27卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p class=ql-align-center><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt="全唐诗 《共计900卷》（26——27卷）" onerror=errorimg.call(this); src=http://p1.pstatp.com/large/pgc-image/18fe60c4621c498b823885bbfeb5bcec><p class=pgc-img-caption></p></div><p class=ql-align-center><br></p><p class=ql-align-center><strong>目录</strong>：卷026杂曲歌辞 卷027杂曲歌辞</p><h1 class=ql-align-center><strong>卷026杂曲歌辞</strong></h1><p>卷二十六</p><p>卷26_1「杂曲歌辞。古别离」沈佺期</p><p>白水东悠悠，中有西行舟。舟行有返棹，水去无还流。</p><p>奈何生别者，戚戚怀远游。远游谁当惜，所悲会难收。</p><p>自君间芳屣，青阳四五遒。皓月掩兰室，光风虚蕙楼。</p><p>相思无明晦，长叹累冬秋。离居分迟暮，驾高何淹留。</p><p>卷26_2「杂曲歌辞。古别离」孟云卿</p><p>朝日上高台，离人怨秋草。但见万里天，不见万里道。</p><p>君行本遥远，苦乐良难保。宿昔梦同衾，忧心梦颠倒。</p><p>含酸欲谁诉，转转伤怀抱。结发年已迟，征行去何早。</p><p>寒暄有时谢，憔悴难再好。人皆算年寿，死者何曾老。</p><p>少壮无见期，水深风浩浩。</p><p>卷26_3「杂曲歌辞。古别离」李益</p><p>双剑欲别风凄然，雌沉水底雄上天。江回汉转两不见，</p><p>云交雨合知何年。古来万事皆由命，何用临岐苦涕涟。</p><p>卷26_4「杂曲歌辞。古别离二首」于𣸣</p><p>入室少情意，出门多路岐。黄鹤有归日，荡子无还时。</p><p>人谁无分命，妾身何太奇。君为东南风，妾作西北枝。</p><p>青楼邻里妇，终年画长眉。自倚对良匹，笑妾空罗帏。</p><p>郎本东家儿，妾本西家女。对门中道间，终谓无离阻。</p><p>岂知中道间，遣作空闺主。自是爱封侯，非关备胡虏。</p><p>知子去从军，何处无良人。</p><p>卷26_5「杂曲歌辞。古别离二首」李端</p><p>水国叶黄时，洞庭霜落夜。行舟闻商估，宿在枫林下。</p><p>此地送君还，茫茫似梦间。后期知几日，前路转多山。</p><p>巫峡通湘浦，迢迢隔云雨。天晴见海樯，月落闻津鼓。</p><p>人老自多愁，水深难急流。清宵歌一曲，白首对汀洲。</p><p>与君桂阳别，令君岳阳待。后事忽差池，前期日空在。</p><p>木落雁嗷嗷，洞庭波浪高。远山云似盖，极浦树如毫。</p><p>朝发能几里，暮来风又起。如何两处愁，皆在孤舟里。</p><p>昨夜天月明，长川寒且清。菊花开欲尽，荠菜拍来生。</p><p>下江帆势速，五两遥相逐。欲问去时人，知投何处宿。</p><p>空令猿啸时，泣对湘潭竹。</p><p>卷26_6「杂曲歌辞。古别离」王缙</p><p>下阶欲离别，相对映兰丛。含辞未及吐，泪落兰丛中。</p><p>高堂静秋日，罗衣飘暮风。谁能待明月，回首见床空。</p><p>卷26_7「杂曲歌辞。古别离」皎然</p><p>太湖三山口，吴王在时道。寂寞千载心，无人见春草。</p><p>谁堪缄怨者，持此伤怀抱。孤舟畏狂风，一点宿烟岛。</p><p>望所思兮若何，月荡漾兮空波。云离离兮北断，</p><p>雁眇眇兮南多。身去兮天畔，心折兮湖岸。</p><p>春山胡为兮塞路，使我归梦兮<span>撩乱</span>。</p><p>卷26_8「杂曲歌辞。古别离」聂夷中</p><p>欲别牵郎衣，问郎游何处。不恨归日迟，莫向临邛去。</p><p>卷26_9「杂曲歌辞。古别离二首」施肩吾</p><p>古人谩歌西飞燕，十年不见狂夫面。三更风作切梦刀，</p><p>万转愁成系肠线。所嗟不及牛女星，一年一度得相见。</p><p>老母别爱子，少妻送征郎。血流既四面，乃亦断二肠。</p><p>不愁寒无衣，不怕饥无粮。惟恐征战不还乡，</p><p>母化为鬼妻为孀。</p><p>卷26_10「杂曲歌辞。古别离」吴融</p><p>紫燕黄鹄虽别离，一举千里何难追。犹闻啼风与叫月，</p><p>流连断续令人悲。赋情更有深缱绻，碧甃千寻尚为浅。</p><p>蟾蜍正向清夜流，蛱蝶须教堕丝罥.莫道断丝不可续，</p><p>丹穴凤凰胶不远。草草通流水不回，海上两潮长不返。</p><p>卷26_11「杂曲歌辞。古离别」王适</p><p>昔岁惊杨柳，高楼悲独守。今年芳树枝，孤栖怨别离。</p><p>珠帘昼不卷，罗幔晓长垂。苦调琴先觉，愁容镜独知。</p><p>频来雁度无消息，罢去鸳文何用织。夜还罗帐空有情，</p><p>春着裙腰自无力。青轩桃李落纷纷，紫庭兰蕙日氛氲。</p><p>已能憔悴今如此，更复含情一待君。</p><p>卷26_12「杂曲歌辞。古离别」常理</p><p>君御狐白裘，妾居缃绮帱。粟钿金夹膝，花错玉搔头。</p><p>离别生庭草，征行断戍楼。稀框偻迨铮蛰搪浜烨铩�</p><p>小胆空房怯，长眉满镜愁。为传儿女意，不用远封侯。</p><p>卷26_13「杂曲歌辞。古离别」姚系</p><p>凉风已袅袅，露重木兰枝。独上高楼望，行人远不知。</p><p>轻寒入洞户，明月满秋池。燕去鸿方至，年年是别离。</p><p>卷26_14「杂曲歌辞。古离别」张彪</p><p>离别无远近，事欢情亦悲。不闻车轮声，后会将何时。</p><p>去日忘寄书，来日乖前期。纵知明当还，一夕千万思。</p><p>卷26_15「杂曲歌辞。古离别」赵微明</p><p>违别未几日，一日如三秋。犹疑望可见，日日上高楼。</p><p>惟见分手处，白苹满芳洲。寸心宁死别，不忍生离愁。</p><p>卷26_16「杂曲歌辞。古离别二首」孟郊</p><p>松山云缭绕，萍路水分离。云去有归日，水分无合时。</p><p>春芳役双眼，春色柔四支。杨柳织别愁，千条万条丝。</p><p>山川古今路，纵横无断绝。来往天地间，人皆有离别。</p><p>行衣未束带，中肠已先结。不用看镜中，自知生白发。</p><p>欲陈去留意，声向言前咽。愁结填心胸，茫茫若为说。</p><p>荒郊烟莽苍，旷野风凄切。处处得相随，人那不如月。</p><p>卷26_17「杂曲歌辞。古离别」顾况</p><p>西江上，风动麻姑嫁时浪。</p><p>西山为水水为尘，不是人间离别人。</p><p>卷26_18「杂曲歌辞。古离别」贯休</p><p>离恨如旨酒，古今饮皆醉。只恐长江水，尽是儿女泪。</p><p>伊余非此辈，送人空把臂。他日再相逢，清风动天地。</p><p>卷26_19「杂曲歌辞。古离别」韦庄</p><p>晴烟漠漠柳毵毵，不那离情酒半酣。</p><p>更把马鞭云外指，断肠春色在江南。</p><p>卷26_20「杂曲歌辞。生别离」孟云卿</p><p>结发生别离，相思复相保。何知日已久，五变庭中草。</p><p>眇眇天海途，悠悠吴江岛。但恐不出门，出门无远道。</p><p>远道行既难，家贫衣服单。严风吹积雪，晨起鼻何酸。</p><p>人生各有恋，岂不怀所安。分明天上日，生死誓同欢。</p><p>卷26_21「杂曲歌辞。生别离」白居易</p><p>食檗不易食梅难，檗能苦兮梅能酸。未如生别之为难，</p><p>苦在心兮酸在肝。晨鸡载鸣残月没，征马重嘶行人出。</p><p>回看骨肉哭一声，梅酸檗苦甘如蜜。黄河水白黄云秋，</p><p>行人河边相对愁。天寒野旷何处宿，棠梨叶战风飕飕。</p><p>生离别，生离别，忧从中来无断绝。忧积心劳血气衰，</p><p>未年三十生白发。</p><p>卷26_22「杂曲歌辞。远别离」李白</p><p>远别离，古有皇英之二女，乃在洞庭之南，潇湘之浦。</p><p>海水直下万里深，谁人不言此离苦。日惨惨兮云冥冥，</p><p>猩猩啼烟兮鬼啸雨。我纵言之将何补？</p><p>皇穹窃恐不照余之忠诚，雷冯冯兮欲吼怒。</p><p>尧舜当之亦禅禹。君失臣兮龙为鱼，权归臣兮鼠变虎。</p><p>或云尧幽囚，舜野死，九疑联绵皆相似，</p><p>重瞳孤坟竟何是。帝子泣兮绿云间，随风波兮去无还。</p><p>恸哭兮远望，见苍梧之深山。苍梧山崩湘水绝，</p><p>竹上之泪乃可灭。</p><p>卷26_23「杂曲歌辞。远别离」张籍</p><p>莲叶团团杏花拆，长江鲤鱼鳍鬣赤。念君少年弃亲戚，</p><p>千里万里独为客。谁言远别心不易，天星坠地能为石。</p><p>几时断得城南陌，勿使居人有行役。</p><p>卷26_24「杂曲歌辞。远别离二首」令狐楚</p><p>杨柳黄金穗，梧桐碧玉枝。春来消息断，早晚是归时。</p><p>玳织鸳鸯履，金装翡翠簪。畏人相问着，不拟到城南。</p><p>卷26_25「杂曲歌辞。久别离」李白</p><p>别来几春未还家，玉窗五见樱桃花。况有锦字书，</p><p>开缄使人嗟。至此肠断彼心绝，云鬟绿鬓罢揽结，</p><p>愁如回飙乱白雪。去年寄书报阳台，今年寄书重相催。</p><p>胡为东风为我吹行云，使西来；待来竟不来，</p><p>落花寂寂委青苔。</p><p>卷26_26「杂曲歌辞。新别离」戴叔伦</p><p>手把杏花枝，未曾经别离。黄昏掩闺后，寂寞自心知。</p><p>卷26_27「杂曲歌辞。今别离」崔国辅</p><p>送别未能旋，相望连水口。船行欲映洲，几度急摇手。</p><p>卷26_28「杂曲歌辞。暗别离」刘氏瑶</p><p>槐花结子桐叶焦，单飞越鸟啼青霄。翠轩辗云轻遥遥，</p><p>燕脂泪迸红线条。瑶草歇芳心耿耿，玉佩无声画屏冷。</p><p>朱弦暗断不见人，风动花枝月中影。青鸾脉脉西飞去，</p><p>海阔天高不知处。</p><p>卷26_29「杂曲歌辞。潜别离」白居易</p><p>不得哭，潜别离。不得语，暗相思。两心之外无人知。</p><p>深笼夜锁独栖鸟，利剑春断连理枝。河水虽浊有清日，</p><p>乌头虽黑有白时。惟有潜离与暗别，彼此甘心无后期。</p><p>卷26_30「杂曲歌辞。别离曲」张籍</p><p>行人结束出门去，马蹄几时踏门路。忆昔君初纳彩时，</p><p>不言身属辽阳戍。早知今日当别离，成君家计良为谁。</p><p>男儿生身自有役，那得误我少年时。不如逐君征战死，</p><p>谁能独老空闺里。</p><p>卷26_31「杂曲歌辞。别离曲」陆龟蒙</p><p>丈夫非无泪，不洒离别间。仗剑对尊酒，耻为游子颜。</p><p>蝮蛇一螫手，壮士疾解腕。所思在功名，离别何足叹。</p><p>卷26_32「杂曲歌辞。西洲曲」温庭筠</p><p>悠悠复悠悠，昨日下西洲。西洲风色好，遥见武昌楼。</p><p>武昌何郁郁，侬家定无匹。小妇被流黄，登楼抚瑶瑟。</p><p>朱弦繁复轻，素手直凄清。一弹三四解，掩抑似含情。</p><p>南楼登且望，西江广复平。艇子摇两桨，催过石头城。</p><p>门前乌臼树，惨澹天将曙。鹍𫛥飞复还，郎随早帆去。</p><p>回头语同伴，定复负情侬。去帆不安幅，作抵使西风。</p><p>他日相寻索，莫作西洲客。西洲人不归，春草年年碧。</p><p>卷26_33「杂曲歌辞。荆州乐」李白</p><p>白帝城边足风波，瞿塘五月谁敢过。荆州麦熟茧成蛾，</p><p>缫丝忆君头绪多。拨谷飞鸣奈妾何。</p><p>卷26_34「杂曲歌辞。荆州乐二首」刘禹锡</p><p>渚宫杨柳暗，麦城朝雉飞。可怜踏青伴，乘暖着轻衣。</p><p>今日好南风，商旅相催发。沙头樯竿上，始见春江阔。</p><p>卷26_35「杂曲歌辞。荆州泊」李端</p><p>南楼西下时，月里闻来棹。桂水舳舻回，荆州津济闹。</p><p>移帷望星汉，引带思容貌。今夜一江人，惟应妾身觉。</p><p>卷26_36「杂曲歌辞。纪南歌」刘禹锡</p><p>风烟纪南城，尘土荆门路。天寒猎兽者，走上樊姬墓。</p><p>卷26_37「杂曲歌辞。宜城歌」刘禹锡</p><p>野水绕空城，行尘起孤驿。花台侧生树，石碣阳镌额。</p><p>靡靡度行人，温风吹宿麦。</p><p>卷26_38「杂曲歌辞。长干曲四首」崔颢</p><p>君家定何处，妾住在横塘。停舟暂借问，或恐是同乡。</p><p>家临九江水，去来九江侧。同是长干人，生小不相识。</p><p>下渚多风浪，莲舟渐觉稀。那能不相待，独自逆潮归。</p><p>三江潮水急，五湖风浪涌。由来花性轻，莫畏莲舟重。</p><p>卷26_39「杂曲歌辞。长干行二首」李白</p><p>妾发初覆额，折花门前剧。郎骑竹马来，绕床弄青梅。</p><p>同居长干里，两小无嫌猜。十四为君妇，羞颜尚不开。</p><p>低头向暗壁，千唤不一回。十五始展眉，愿同尘与灰。</p><p>常存抱柱信，岂上望夫台。十六君远行，瞿塘滟预堆。</p><p>五月不可触，猿鸣天上哀。门前迟行迹，一一生绿苔。</p><p>苔深不能扫，落叶秋风早。八月蝴蝶来，双飞西园草。</p><p>感此伤妾心，坐愁红颜老。早晚下三巴，预将书报家。</p><p>相迎不道远，直至长风沙。</p><p>忆妾深闺里，烟尘不曾识。嫁与长干人，沙头候风色。</p><p>五月南风兴，思君在巴陵。八月西风起，想君发扬子。</p><p>去来悲如何，见少别离多。湘潭几日到，妾梦越风波。</p><p>昨夜狂风度，吹折江头树。淼淼暗无边，行人在何处。</p><p>北客真王公，朱衣满江中。日暮来投宿，数朝不肯东。</p><p>好乘浮云骢，佳期兰渚东。鸳鸯绿浦上，翡翠锦屏中。</p><p>自怜十五余，颜色桃李红。那作商人妇，愁水复愁风。</p><p>卷26_40「杂曲歌辞。长干行」张潮</p><p>婿贫如珠玉，婿富如埃尘。贫时不忘旧，富贵多宠新。</p><p>妾本富家女，与君为偶匹。惠好一何深，中门不曾出。</p><p>妾有绣衣裳，葳蕤金缕光。念君贫且贱，易此从远方。</p><p>远方三千里，发去悔不已。日暮情更来，空望去时水。</p><p>孟夏麦始秀，江上多南风。商贾归欲尽，君今尚巴东。</p><p>巴东有巫山，窈窕神女颜。常恐游此山，果然不知还。</p><p>卷26_41「杂曲歌辞。小长干曲」崔国辅</p><p>月暗送湖风，相寻路不通。菱歌唱不辍，知在此塘中。</p><p>卷26_42「杂曲歌辞。杞梁妻」贯休</p><p>秦之无道兮四海枯，筑长城兮遮北胡。筑人筑土一万里，</p><p>杞梁贞妇啼呜呜。上无父兮中无夫，下无子兮孤复孤。</p><p>一号城崩塞色苦，再号杞梁骨出土。疲魂饥魄相逐归，</p><p>陌上少年莫相非。</p><p>卷26_43「杂曲歌辞。卢女曲」崔颢</p><p>二月春来半，宫中日渐长。柳垂金屋暖，花覆玉楼香。</p><p>拂匣先临镜，调笙更炙簧。还将卢女曲，夜夜奉君王。</p><p>卷26_44「杂曲歌辞。卢姬篇」崔颢</p><p>卢姬小小魏王家，绿鬓红唇桃李花。魏玉绮楼十二重，</p><p>水精帘箔绣芙蓉。白玉阑干金作柱，楼上朝朝学歌舞。</p><p>前堂后堂罗袖人，南窗北窗花发春。翠幌珠帘斗弦管，</p><p>一奏一弹云欲断。君王日晚下朝归，鸣环佩玉生光辉。</p><p>人生今日得骄贵，谁道卢姬身细微。</p><p>卷26_45「杂曲歌辞。邯郸才人嫁为厮养卒妇」李白</p><p>妾本丛台女，扬蛾入丹阙。自倚颜如花，宁知有凋歇。</p><p>一辞玉阶下，去若朝云没。每忆邯郸城，深宫梦秋月。</p><p>君王不可见，惆怅至明发。</p><p>卷26_46「杂曲歌辞。杨白花」柳宗元</p><p>杨白花，风吹度江水。坐令宫树无颜色，</p><p>摇荡春光千万里。茫茫晓日下长秋，哀歌未断城鸦起。</p><p>卷26_47「杂曲歌辞。茱萸女」万楚</p><p>山阴柳家女，九日采茱萸。复得东邻伴，双为陌上姝。</p><p>插花向高髻，结子置长裾。作性恒迟缓，非关诧丈夫。</p><p>平明折林树，日入反城隅。侠客邀罗袖，行人挑短书。</p><p>蛾眉自有主，年少莫踟蹰。</p><p>卷26_48「杂曲歌辞。于阗采花」李白</p><p>于阗采花人，自言花相似。明妃一朝西入胡，</p><p>胡中美女多羞死。乃知汉地多名姝，胡中无花可方比。</p><p>丹青能令丑者妍，无盐翻在深宫里。</p><p>自古妒蛾眉，胡沙埋皓齿。</p><p>卷26_49「杂曲歌辞。秦女卷衣」李白</p><p>天子居未央，妾侍卷衣裳。顾无紫宫宠，敢拂黄金床。</p><p>水至亦不去，熊来尚可当。微身奉日月，飘若萤火光。</p><p>愿君采葑菲，无以下体妨。</p><p>卷26_50「杂曲歌辞。爱妾换马」张祜</p><p>一面妖桃千里蹄，娇姿骏骨价应齐。乍牵玉勒辞金栈，</p><p>催整花钿出绣闺。去日岂无沾袂泣，归时还有顿衔嘶。</p><p>婵娟躞蹀春风里，挥手摇鞭杨柳堤。</p><p>绮阁香销华厩空，忍将行雨换追风。休怜柳叶双眉翠，</p><p>却爱桃花两耳红。侍宴永辞春色里，趁朝休立漏声中。</p><p>恩劳未尽情先尽，暗泣嘶风两意同。</p><p>卷26_51「杂曲歌辞。枯鱼过河泣」李白</p><p>白龙改常服，偶被豫且制。谁使尔为鱼，徒劳诉天帝。</p><p>作书报鲸鲵，勿恃风涛势。涛落归泥沙，翻遭蝼蚁噬。</p><p>万乘慎出入，柏人以为诫。</p><p>卷26_52「杂曲歌辞。饮酒乐」聂夷中</p><p>日月似有事，一夜行一周。草木犹须老，人生得无愁。</p><p>一饮解百结，再饮破百忧。白发欺贫贱，不入醉人头。</p><p>我愿东海水，尽向杯中流。安得阮步兵，同入醉乡游。</p><p>卷26_53「杂曲歌辞。王孙游」崔国辅</p><p>自与王孙别，频看黄鸟飞。应由春草误，着处不成归。</p><p>卷26_54「杂曲歌辞。发白马」李白</p><p>将军发白马，旌节渡黄河。箫鼓聒川岳，沧溟涌洪波。</p><p>武安有振瓦，易水无寒歌。铁骑若雪山，饮流涸滹沱。</p><p>扬兵猎月窟，转战略朝那。倚剑登燕然，边峰列嵯峨。</p><p>萧条万里外，耕作五原多。一扫清大漠，包虎戢金戈。</p><p>卷26_55「杂曲歌辞。结袜子」李白</p><p>燕南壮士吴门豪，筑中置铅鱼隐刀。</p><p>感君恩重许君命，泰山一掷轻鸿毛。</p><p>卷26_56「杂曲歌辞。沐浴子」李白</p><p>沐芳莫弹冠，浴兰莫振衣。处世忌太洁，志人贵藏辉。</p><p>沧浪有钓叟，吾与尔同归。</p><p>卷26_57「杂曲歌辞。三台二首」韦应物</p><p>一年一年老去，明日后日花开。</p><p>未报长安平定，万国岂得衔杯。</p><p>冰泮寒塘始绿，雨余百草皆生。</p><p>朝来门合无事，晚下高斋有情。</p><p>卷26_58「杂曲歌辞。上皇三台」韦应物</p><p>不寐倦长更，披衣出户行。月寒秋竹冷，风切夜窗声。</p><p>卷26_59「杂曲歌辞。突厥三台」韦应物</p><p>雁门山上雁初飞，马邑阑中马正肥。</p><p>日旰山西逢驿使，殷勤南北送征衣。</p><p>卷26_60「杂曲歌辞。宫中三台二首」王建</p><p>鱼藻池边射鸭，芙蓉园里看花。</p><p>日色柘袍相似，不着红鸾扇遮。</p><p>池北池南草绿，殿前殿后花红。</p><p>天子千年万岁，未央明月清风。</p><p>卷26_61「杂曲歌辞。江南三台四首」王建</p><p>扬州桥边小妇，长干市里商人。</p><p>三年不得消息，各自拜鬼求神。</p><p>青草湖边草色，飞猿岭上猿声。</p><p>万里三湘客到，有风有雨人行。</p><p>树头花落花开，道上人去人来。</p><p>朝愁暮愁即老，百年几度三台。</p><p>闻身强健且为，头白齿落难追。</p><p>准拟百年千岁，能得几许多时。</p><p>卷26_62「杂曲歌辞。筑城曲」张籍</p><p>筑城去，千人万人齐抱杵。重重土坚试行锥，</p><p>军吏执鞭催作迟。来时一年深碛里，着尽短衣渴无水。</p><p>力尽不得抛杵声，杵声未定人皆死。家家养男当门户，</p><p>今日作君城下土。</p><p>卷26_63「杂曲歌辞。筑城曲五解」元稹</p><p>年年塞下丁，长作出塞兵。自从冒顿强，官筑遮虏城。</p><p>筑城须努力，城高遮得贼。但恐贼路多，有城遮不得。</p><p>丁口传父口，莫问城坚不。平城被虏围，汉㔉城墙走。</p><p>因兹虏请和，虏往骑来多。半疑兼半信，筑城犹嵯峨。</p><p>筑城安敢烦，愿听丁一言。请筑鸿胪寺，兼愁虏出关。</p><p>卷26_64「杂曲歌辞。筑城曲」陆龟蒙</p><p>城上一掊土，手中千万杵。筑城畏不坚，坚城在何处。</p><p>莫叹筑城劳，将军要却敌。城高功亦高，尔命何处惜。</p><p>卷26_65「杂曲歌辞。湖阴曲」温庭筠</p><p>祖龙黄须珊瑚鞭，铁骢金面青连钱。虎髯拔剑欲成梦，</p><p>日压贼营如血鲜。海旗风急惊眠起，甲重光摇照湖水。</p><p>苍黄追骑尘外归，森索妖星阵前死。五陵愁碧春萋萋，</p><p>灞川玉马空中嘶。羽书如电入青琐，雪腕如捶催画鞞.</p><p>白虬天子金煌铓，高临帝座回龙章。吴波不动楚山晚，</p><p>花压阑干春昼长。</p><p>卷26_66「杂曲歌辞。无愁果有愁曲」李商隐</p><p>东有青龙西白虎，中含福皇包世度。玉壶渭水笑清潭，</p><p>凿天不到牵牛处。骐驎踏云天马狞，牛山撼碎珊瑚声。</p><p>秋娥点滴不成泪，十二玉楼无故钉。推烟唾月抛千里，</p><p>十番红桐一行死。白杨别屋鬼迷人，空留暗记如蚕纸。</p><p>日暮向风牵短丝，血凝血散今谁是。</p><p>卷26_67「杂曲歌辞。起夜来」施肩吾</p><p>香销连理带，尘覆合欢杯。懒卧相思枕，愁吟起夜来。</p><p>卷26_68「杂曲歌辞。起夜半」聂夷中</p><p>念远心如烧，不觉中夜起。桃花带露泛，立在月明里。</p><p>卷26_69「杂曲歌辞。独不见」沈佺期</p><p>卢家小妇郁金堂，海燕双栖玳瑁梁。九月寒砧催下叶，</p><p>十年征戍忆辽阳。白狼河北音书断，丹凤城南秋夜长。</p><p>谁知含愁独不见，使妾明月照流黄。</p><p>卷26_70「杂曲歌辞。独不见」王训</p><p>日晚宜春暮，风软上林朝。对酒近初节，开楼荡夜娇。</p><p>石桥通小涧，竹路上青霄。持底谁见许，长愁成细腰。</p><p>卷26_71「杂曲歌辞。独不见」杨巨源</p><p>东风艳阳色，柳绿花如霰。竞理同心鬟，争持合欢扇。</p><p>香传贾娘手，粉离何郎面。最恨卷帘时，含情独不见。</p><p>卷26_72「杂曲歌辞。独不见」李白</p><p>白马谁家子，黄龙边塞儿。天山三丈雪，岂是远行时。</p><p>春蕙忽秋草，莎鸡鸣曲池。风催寒棕响，月入霜闺悲。</p><p>忆与君别年，种桃齐蛾眉。桃今百余尺，花落成枯枝。</p><p>终然独不见，流泪空自知。</p><p>卷26_73「杂曲歌辞。独不见」戴叔伦</p><p>前宫路非远，旧苑春将遍。玉户看早梅，雕梁数归燕。</p><p>身轻逐舞袖，香暖传歌扇。自和秋风词，长侍昭阳殿。</p><p>谁信后庭人，年年独不见。</p><p>卷26_74「杂曲歌辞。独不见」胡曾</p><p>玉关一自有氛埃，年少从军竟未回。门外尘凝张乐榭，</p><p>水边香灭按歌台。窗残夜月人何处，帘卷春风燕复来。</p><p>万里寂寥音信绝，寸心争忍不成灰。</p><p>卷26_75「杂曲歌辞。携手曲」田娥</p><p>携手共惜芳菲节，莺啼锦花满城阙。行乐逶迤念容色，</p><p>色衰只恐君恩歇。凤笙龙管白日阴，盈亏自感青天月。</p><p>卷26_76「杂曲歌辞。大垂手」聂夷中</p><p>金刀翦轻云，盘用黄金缕。装束赵飞燕，教来掌上舞。</p><p>舞罢飞燕死，片片随风去。</p><p>卷26_77「杂曲歌辞。夜夜曲」田娥</p><p>愁人夜独伤，灭烛卧兰房。只恐多情月，旋来照妾床。</p><p>卷26_78「杂曲歌辞。夜夜曲」王偃</p><p>北斗星移银汉低，班姬愁思凤城西。</p><p>青槐陌上人行绝，明月楼前乌夜啼。</p><p>卷26_79「杂曲歌辞。夜夜曲」贯休</p><p>蟪蛄切切风骚骚，芙蓉喷香蟾蜍高。</p><p>孤灯耿耿征妇劳，更深扑落金错刀。</p><p>卷26_80「杂曲歌辞。秋夜长」王勃</p><p>秋夜长，殊未央，月明白露澄清光，层城绮阁遥相望。</p><p>遥相望，川无梁，北风受节雁南翔，崇兰委质时菊芳。</p><p>鸣环曳履出长廊，为君秋夜捣衣裳。纤罗对凤凰，</p><p>丹绮双鸳鸯。调砧乱杵思自伤。思自伤，</p><p>征夫万里戍他乡。鹤关音信断，龙门道路长。</p><p>所在天一方，寒衣徒自香。</p><p>卷26_81「杂曲歌辞。秋夜长」张籍</p><p>秋天如水夜未央，天汉东西月色光。愁人不寐畏枕席，</p><p>暗虫唧唧绕我傍。荒城为村无更声，起看北斗天未明。</p><p>白露满田风褭褭，千声万声鹖鸟鸣。</p><p>卷26_82「杂曲歌辞。秋夜曲二首」王建</p><p>天清漏长霜泊泊，兰绿收荣桂膏涸。高楼云鬟弄婵娟，</p><p>古瑟暗断秋风弦。玉关遥隔万里道，金刀不翦双泪泉。</p><p>香囊火死香气少，向帷合眼何时晓。城乌作营啼野月，</p><p>秦川少妇生离别。</p><p>秋灯向壁掩洞房，良人此夜直明光。</p><p>天河悠悠漏水长，南楼北斗两相当。</p><p>卷26_83「杂曲歌辞。秋夜曲」张仲素</p><p>丁丁漏水夜何长，漫漫轻云露月光。</p><p>秋壁暗虫通夕响，寒衣未寄莫飞霜。</p><p>卷26_84「杂曲歌辞。秋夜曲」王涯</p><p>桂魄初生秋露微，轻罗已薄未更衣。</p><p>银筝夜久殷勤弄，心怯空房不忍归。</p><p>卷26_85「杂曲歌辞。夜坐吟」李白</p><p>冬夜夜寒觉夜长，沉吟久坐坐北堂。冰合井泉月入闺，</p><p>青缸凝明照悲啼。青缸灭，啼转多。掩妾泪，听君歌。</p><p>歌有声，妾有情。情声合，两无违。</p><p>一语不入意，从君万曲梁尘飞。</p><p>卷26_86「杂曲歌辞。夜坐吟」李白</p><p>踏踏马头谁见过，眼看北斗直天河。西风罗幕生翠波，</p><p>铅华笑妾颦青蛾。为君起唱长相思。帘外严霜皆倒飞，</p><p>明星烂烂东方陲。红霞稍出东南涯，陆郎去矣乘斑骓。</p><p>卷26_87「杂曲歌辞。夜寒吟」鲍溶</p><p>九衢金吾夜行行，上宫玉漏遥分明。霜飙乘阴扫地起，</p><p>旅鸿迷雪绕枕声，远人归梦既不成。留家惜夜欢心发，</p><p>罗幕画堂深皎洁。兰烟对酒客几人，兽火扬光二三月。</p><p>细腰楚姬丝竹间，白纻长袖歌闲闲，岂识苦寒损朱颜。</p><p>卷26_88「杂曲歌辞。定情篇」乔知之</p><p>共君结新婚，岁寒心未卜。相与游春园，各随情所逐。</p><p>君念菖蒲花，妾感苦寒竹。菖花多艳姿，寒竹有贞叶。</p><p>此时妾比君，君心不如妾。簪玉步河堤，妖韶援绿pH.</p><p>凫雁将子游，莺燕从双栖。君念春光好，妾向春光啼。</p><p>君时不得意，妾弃还金闺。结言本同心，悲欢何未齐。</p><p>怨咽前致辞，愿得中所悲。人间丈夫易，世路妇难为。</p><p>始经天月照，终若流星驰。长信佳丽人，失意非蛾眉。</p><p>庐江小吏妇，非关织作迟。本愿长相对，今已长相思。</p><p>复有游宦子，结援从梁陈。燕居崇三朝，去来历九春。</p><p>誓心妾终始，蚕桑奉所亲。归愿未克从，黄金赠路人。</p><p>洁妇怀明义，从泛河之津。于今千万年，谁当问水滨。</p><p>更忆倡家楼，夫婿事封侯。去时思灼灼，<span>去罢</span>心悠悠。</p><p>不怜妾岁晏，千载陇西头。以兹常惕惕，百虑恒盈积。</p><p>由来共结褵，几人同匪石。故岁雕梁燕，双去今来只。</p><p>今日玉庭梅，朝红暮成碧。碧荣始芬敷，黄叶已淅沥。</p><p>何用念芳春，芳春有流易。何用重欢娱，欢娱俄戚戚。</p><p>家本巫山阳，归去路何长。叙言情未尽，采菉已盈筐。</p><p>桑榆日映物，草色盈高冈。下有碧流水，上有丹桂香。</p><p>桂枝不须折，碧流清且洁。赠君比芳菲，受惠常不灭。</p><p>赠君泪潺湲，相思无断绝。妾有秦家镜，宝匣装珠玑。</p><p>鉴来年二八，不记易阴晖。妾无光寂寂，委照影依依。</p><p>今日持为赠，相识莫相违。</p><p>卷26_89「杂曲歌辞。定情乐」施肩吾</p><p>敢嗟君不怜，自是命不谐。着破三条裾，却还双股钗。</p><p>卷26_90「杂曲歌辞。春江曲」郭元振</p><p>江水春沉沉，上有双竹林。竹叶坏水色，郎亦坏人心。</p><p>卷26_91「杂曲歌辞。春江曲」张籍</p><p>春江无云潮水平，蒲心出水凫雏鸣。长干夫婿爱远行，</p><p>自染春衣缝已成。妾身生长金陵侧，去年随夫住江北。</p><p>春来未到父母家，舟小风多渡不得。欲辞舅姑先问人，</p><p>私向江头祭水神。</p><p>卷26_92「杂曲歌辞。春江曲」王涯</p><p>摇漾越江春，相将看白苹.归时不觉夜，出浦月随人。</p><p>卷26_93「杂曲歌辞。春江曲二首」张仲素</p><p>家寄征江岸，征人几岁游。不知潮水信，每日到沙头。</p><p>乘晓南湖去，参差叠浪横。前洲在何处，雾里雁嘤嘤。</p><p>卷26_94「杂曲歌辞。江上曲」李嘉祐</p><p>江上澹澹芙蓉花，江口蛾眉独浣纱。可怜应是阳台女，</p><p>坐对鸬鹚娇不语。掩面羞看北地人，回首忽作空山雨。</p><p>苍梧秋色不堪论，千载依依帝子魂。</p><p>君看峰上斑斑竹，尽是湘妃泣泪痕。</p><p>卷26_95「杂曲歌辞。桃花曲」顾况</p><p>魏帝宫人舞凤楼，隋家天子泛龙舟。</p><p>君王夜醉春眠晏，不觉桃花逐水流。</p><p>卷26_96「杂曲歌辞。树中草」李白</p><p>鸟衔野田草，误入枯桑里。客土植危根，逢春犹不死。</p><p>草木虽无情，因依尚可生。如何同枝叶，各自有枯荣。</p><p>卷26_97「杂曲歌辞。树中草」张祜</p><p>青青树中草，托根非不危。草生树却死，荣枯君可知。</p><p>卷26_98「杂曲歌辞。春游吟」李章</p><p>初春遍芳甸，千里霭盈瞩。美人摘新英，步步玩春绿。</p><p>所思杳何处，宛在吴江曲。可怜不得共芳菲，</p><p>日暮归来泪满衣。</p><p>卷26_99「杂曲歌辞。春游乐」施肩吾</p><p>一年三百六十日，赏心那似春中物。</p><p>草迷曲坞花满园，东家少年西家出。</p><p>卷26_100「杂曲歌辞。春游乐二首」李端</p><p>游童苏合带，倡女蒲葵扇。初日映城时，相思忽相见。</p><p>褰裳踏露草，理鬓回花面。薄暮不同归，留情此芳甸。</p><p>柘弹连钱马，银钩妥堕鬟。采桑春陌上，踏草夕阳间。</p><p>意合辞先露，心诚貌却闲。明朝若相忆，云雨出巫山。</p><p>卷26_101「杂曲歌辞。春游曲三首」张仲素</p><p>烟柳飞轻絮，风榆落小钱。蒙蒙百花里，罗绮竞秋千。</p><p>骋望登香阁，争高下砌台。林间踏青去，席上意钱来。</p><p>行乐三春节，林花百和香。当年重意气，先占斗鸡场。</p><p>卷26_102「杂曲歌辞。乐府二首」刘言史</p><p>花颔红鬃一向偏，绿槐香陌欲朝天。</p><p>仍嫌众里娇行疾，傍镫深藏白玉鞭。</p><p>喷珠团香小桂条，玉鞭兼赐霍嫖姚。</p><p>弄影便从天禁出，碧蹄声碎五门桥。</p><p>卷26_103「杂曲歌辞。乐府」顾况</p><p>暖谷春光至，宸游近甸荣。云随天仗转，风入御帘轻。</p><p>翠盖浮佳气，朱楼倚太清。朝臣冠剑退，宫女管弦迎。</p><p>细草承雕辇，繁花入幔城。文房开圣藻，武卫宿天营。</p><p>玉醴随觞至，铜壶逐漏行。五星含土德，万姓彻中声。</p><p>亲祀先崇典，躬推示劝耕。国风新正乐，农器近消兵。</p><p>道德关河固，刑章日月明。野人同鸟兽，率舞感升平。</p><p>卷26_104「杂曲歌辞。乐府」权德舆</p><p>光风澹荡百花吐，楼上朝朝学歌舞。身年二八婿侍中，</p><p>幼妹承恩兄尚主。绿窗珠箔绣鸳鸯，侍婢先焚百和香。</p><p>莺啼日出不知曙，寂寂罗帏春梦长。</p><p>卷26_105「杂曲歌辞。乐府三首」孟郊</p><p>莲子不可得，荷花生水中。犹胜道傍柳，无事荡春风。</p><p>渌萍与荷叶，同此一水中。风吹荷叶在，渌萍西复东。</p><p>莲花未开时，苦心终日卷。春水徒荡漾，荷花未开展。</p><p>卷26_106「杂曲歌辞。乐府」陆长源</p><p>芙蓉初出水，菡萏露中花。风吹着枯木，无奈值空槎。</p><p>卷26_107「杂曲歌辞。杂曲」王勃</p><p>智琼神女，来访文君。蛾眉始约，罗袖初薰。歌齐曲韵，</p><p>舞乱行分。若向阳台荐枕，何啻得胜朝云。</p><p>卷26_108「杂曲歌辞。古曲五首」施肩吾</p><p>可怜江北女，惯唱江南曲。摇荡木兰舟，双凫不成浴。</p><p>郎为匕上香，妾为笼上灰。归时虽暖热，去罢生尘埃。</p><p>夜裁鸳鸯绮，朝织蒲桃绫。欲试一寸心，待缝三尺冰。</p><p>怜时鱼得水，怨罢商与参。不如山支子，却解结同心。</p><p>红颜感暮花，白日同流水。思君如孤灯，一夜一心死。</p><p>卷26_109「杂曲歌辞。高句丽」李白</p><p>金花折风帽，白马小迟回。翩翩舞广袖，似鸟海东来。</p><p>卷26_110「杂曲歌辞。摩多楼子」李贺</p><p>玉塞去金人，二万四千里。风吹沙作云，一时渡辽水。</p><p>天白水如练，甲丝双串断。行行莫苦辛，城月犹残半。</p><p class=ql-align-center>晓气朔烟上，趢趗胡马蹄。行人听水别，隔陇长东西。</p><h1 class=ql-align-center><strong>卷027杂曲歌辞</strong></h1><p>卷二十七</p><p>卷27_1「杂曲歌辞。辽东行」王建</p><p>辽东万里辽水曲，古戍无城复无屋。黄云盖地雪作山，</p><p>不惜黄金买衣服。战回各自收弓箭，正西回面家乡远。</p><p>年年郡县送征人，将与辽东作丘阪。宁为草木乡中生，</p><p>有身不向辽东行。</p><p>卷27_2「杂曲歌辞。渡辽水」王建</p><p>渡辽水，此去咸阳五千里。来时父母知隔生，</p><p>重着衣裳如送死。亦有白骨归咸阳，营家各与题本乡。</p><p>身在应无回渡日，驻马相看辽水傍。</p><p>卷27_3「杂曲歌辞。昔昔盐。垂柳覆金堤」赵嘏</p><p>新年垂柳色，袅袅对空闺。不畏芳菲好，自缘离别啼。</p><p>因风飘玉户，向日映金堤。驿使何时度，还将赠陇西。</p><p>卷27_4「杂曲歌辞。昔昔盐。蘼芜叶复齐」赵嘏</p><p>提筐红叶下，度日采蘼芜。掬翠香盈袖，看花忆故夫。</p><p>叶齐谁复见，风暖恨偏孤。一被春光累，容颜与昔殊。</p><p>卷27_5「杂曲歌辞。昔昔盐。水溢芙蓉沼」赵嘏</p><p>渌沼春光后，青青草色浓。绮罗惊翡翠，暗粉妒芙蓉。</p><p>云遍窗前见，荷翻镜里逢。将心托流水，终日渺无从。</p><p>卷27_6「杂曲歌辞。昔昔盐。花飞桃李蹊」赵嘏</p><p>远期难可托，桃李自依依。花径无容迹，戎裘未下机。</p><p>随风开又落，度日扫还飞。欲折枝枝赠，那知归不归。</p><p>卷27_7「杂曲歌辞。昔昔盐。采桑秦氏女」赵嘏</p><p>南陌采桑出，谁知妾姓秦。独怜倾国貌，不负早莺春。</p><p>珠履荡花湿，龙钩折桂新。使君那驻马，自有侍中人。</p><p>卷27_8「杂曲歌辞。昔昔盐。织锦窦家妻」赵嘏</p><p>当年谁不羡，分作窦家妻。锦字行行苦，罗帷日日啼。</p><p>岂知登陇远，只恨下机迷。直候阳关使，殷勤寄海西。</p><p>卷27_9「杂曲歌辞。昔昔盐。关山别荡子」赵嘏</p><p>那堪闻荡子，迢递涉关山。肠为马嘶断，衣从泪滴斑。</p><p>愁看塞上路，讵惜镜中颜。傥见征西雁，应传一字还。</p><p>卷27_10「杂曲歌辞。昔昔盐。风月守空闺」赵嘏</p><p>良人犹远戍，耿耿夜闺空。绣户流宵月，罗帷坐晓风。</p><p>魂飞沙帐北，肠断玉关中。尚自无消息，锦衾那得同。</p><p>卷27_11「杂曲歌辞。昔昔盐。恒敛千金笑」赵嘏</p><p>玉颜恒自敛，羞出镜台前。早惑阳城客，今悲华锦筵。</p><p>从军人更远，投喜鹊空传。夫婿交河北，迢迢路几千。</p><p>卷27_12「杂曲歌辞。昔昔盐。长垂双玉啼」赵嘏</p><p>双双红泪堕，度日暗中啼。雁出居延北，人犹辽海西。</p><p>向灯垂玉枕，对月洒金闺。不惜罗衣湿，惟愁归意迷。</p><p>卷27_13「杂曲歌辞。昔昔盐。蟠龙随镜隐」赵嘏</p><p>鸾镜无由照，蛾眉岂忍看。不知愁发换，空见隐龙蟠。</p><p>那惬红颜改，偏伤白日残。今朝窥玉匣，双泪落阑干。</p><p>卷27_14「杂曲歌辞。昔昔盐。彩凤逐帷低」赵嘏</p><p>巧绣双飞凤，朝朝伴下帷。春花那见照，暮色已频欺。</p><p>欲卷思君处，将啼裛泪时。何年征戍客，传语报佳期。</p><p>卷27_15「杂曲歌辞。昔昔盐。惊魂同夜鹊」赵嘏</p><p>万里无人见，众情难与论。思君常入梦，同鹊屡惊魂。</p><p>孤寝红罗帐，双啼玉箸痕。妾心甘自保，岂复暂忘恩。</p><p>卷27_16「杂曲歌辞。昔昔盐。倦寝听晨鸡」赵嘏</p><p>去去边城骑，愁眠掩夜闺。披衣窥落月，拭泪待鸣鸡。</p><p>不愤连年别，那堪长夜啼。功成应自恨，早晚发辽西。</p><p>卷27_17「杂曲歌辞。昔昔盐。暗牖悬蛛网」赵嘏</p><p>暗中蛛网织，历乱绮窗前。万里终无信，一条徒自悬。</p><p>分从珠露滴，愁见隙风牵。妾意何聊赖，看看剧断弦。</p><p>卷27_18「杂曲歌辞。昔昔盐。空梁落燕泥」赵嘏</p><p>春至今朝燕，花时伴独啼。飞斜珠箔隔，语近画梁低。</p><p>帷卷闲窥户，床空暗落泥。谁能长对此，双去复双栖。</p><p>卷27_19「杂曲歌辞。昔昔盐。前年过代北」赵嘏</p><p>代北几千里，前年又复经。燕山云自合，胡塞草应青。</p><p>铁马喧鼙鼓，蛾眉怨锦屏。不知羌笛曲，掩泪若为听。</p><p>卷27_20「杂曲歌辞。昔昔盐。今岁往辽西」赵嘏</p><p>万里飞书至，闻君已渡辽。只谙新别苦，忘却旧时娇。</p><p>烽戍年将老，红颜日向凋。胡沙兼汉苑，相望几迢迢。</p><p>卷27_21「杂曲歌辞。昔昔盐。一去无还意」赵嘏</p><p>良人征绝域，一去不言还。百战攻胡虏，三冬阻玉关。</p><p>萧萧边马思，猎猎戍旗闲。独把千重恨，连年未解颜。</p><p>卷27_22「杂曲歌辞。昔昔盐。那能惜马蹄」赵嘏</p><p>云中路杳杳，江畔草萋萋。妾久垂珠泪，君何惜马蹄。</p><p>边风悲晓角，营月怨春鼙。未道休征战，愁眉又复低。</p><p>卷27_23「杂曲歌辞。水调歌第一」</p><p>平沙落日大荒西，陇上明星高复低。</p><p>孤山几处看烽火，壮士连营候鼓鼙。</p><p>卷27_24「杂曲歌辞。水调歌第二」</p><p>猛将关西意气多，能骑骏马弄雕戈。</p><p>金鞍宝铰精神出，笛倚新翻水调歌。</p><p>卷27_25「杂曲歌辞。水调歌第三」</p><p>王孙别上绿珠轮，不羡名公乐此身。</p><p>户外碧潭春洗马，楼前红烛夜迎人。</p><p>卷27_26「杂曲歌辞。水调歌第四」</p><p>陇头一段气长秋，举目萧条总是愁。</p><p>只为征人多下泪，年年添作断肠流。</p><p>卷27_27「杂曲歌辞。水调歌第五」</p><p>双带仍分影，同心巧结香。不应须换彩，意欲媚浓妆。</p><p>卷27_28「杂曲歌辞。入破第一」</p><p>细草河边一雁飞，黄龙关里挂戎衣。</p><p>为受明王恩宠甚，从事经年不复归。</p><p>卷27_29「杂曲歌辞。入破第二」</p><p>锦城丝管日纷纷，半入江风半入云。</p><p>此曲只应天上去，人间能得几回闻。</p><p>卷27_30「杂曲歌辞。入破第三」</p><p>昨夜遥欢出建章，今朝缀赏度昭阳。</p><p>传声莫闭黄金屋，为报先开白玉堂。</p><p>卷27_31「杂曲歌辞。入破第四」</p><p>日晚笳声咽戍楼，陇云漫漫水东流。</p><p>行人万里向西去，满目关山空恨愁。</p><p>卷27_32「杂曲歌辞。入破第五」</p><p>千年一遇圣明朝，愿对君王舞细腰。</p><p>乍可当熊任生死，谁能伴凤上云霄。</p><p>卷27_33「杂曲歌辞。第六彻」</p><p>闺烛无人影，罗屏有梦魂。近来音耗绝，终日望君门。</p><p>卷27_34「杂曲歌辞。水调」吴融</p><p>凿河千里走黄沙，浮殿西来动日华。</p><p>可道新声是亡国，且贪惆怅后庭花。</p><p>卷27_35「杂曲歌辞。堂堂」李义府</p><p>镂月成歌扇，裁云作舞衣。自怜回雪影，好取洛川归。</p><p>懒正鸳鸯被，羞褰玳瑁床。春风别有意，密处也寻香。</p><p>卷27_36「杂曲歌辞。堂堂」李义府</p><p>堂堂复堂堂，红脱梅灰香。十年粉蠹生画梁，</p><p>饥虫不食推碎黄。蕙花已老桃叶长，禁院悬帘隔御光。</p><p>华清源中iJ石汤，裴回百凤随君王。</p><p>卷27_37「杂曲歌辞。凉州歌第一」</p><p>汉家宫里柳如丝，上苑桃花连碧池。</p><p>圣寿已传千岁酒，天文更赏百僚诗。</p><p>卷27_38「杂曲歌辞。凉州歌第二」</p><p>朔风吹叶雁门秋，万里烟尘昏戍楼。</p><p>征马长思青海北，胡笳夜听陇山头。</p><p>卷27_39「杂曲歌辞。凉州歌第三」</p><p>开箧泪沾襦，见君前日书。夜台空寂寞，犹见紫云车。</p><p>卷27_40「杂曲歌辞。排遍第一」</p><p>三秋陌上早霜飞，羽猎平田浅草齐。</p><p>锦背苍鹰初出按，五花骢马喂来肥。</p><p>卷27_41「杂曲歌辞。排遍第二」</p><p>鸳鸯殿里笙歌起，翡翠楼前出舞人。</p><p>唤上紫微三五夕，圣明方寿一千春。</p><p>卷27_42「杂曲歌辞。凉州词」耿𣲗</p><p>国使翩翩随旆旌，陇西岐路足荒城。</p><p>毡裘牧马胡雏小，日暮蕃歌三两声。</p><p>卷27_43「杂曲歌辞。凉州词」张籍</p><p>边城暮雨雁飞低，芦笋初生渐欲齐。</p><p>无数铃声遥过碛，应驮白练到安西。</p><p>古镇城门白碛开，胡兵往往傍沙堆。</p><p>巡边使客行应早，每待平安火到来。</p><p>凤林关里水东流，白草黄榆六十秋。</p><p>边将皆承主恩泽，无人解道取凉州。</p><p>卷27_44「杂曲歌辞。凉州词」薛逢</p><p>昨夜蕃兵报国仇，沙州都护破凉州。</p><p>黄河九曲今归汉，塞外纵横战血流。</p><p>卷27_45「杂曲歌辞。太和第一」</p><p>国门卿相旧山庄，圣主移来宴绿芳。</p><p>帘外辗为车马路，花间踏出舞人场。</p><p>卷27_46「杂曲歌辞。太和第二」</p><p>国鸟尚含天乐转，寒风犹带御衣香。</p><p>为报碧潭明月夜，会须留赏待君王。</p><p>卷27_47「杂曲歌辞。太和第三」</p><p>庭前鹊绕相思树，井上莺歌争刺桐。</p><p>含情少妇悲春草，多是良人学转蓬。</p><p>卷27_48「杂曲歌辞。太和第四」</p><p>塞北江南共一家，何须泪落怨黄沙。</p><p>春酒半酣千日醉，庭前还有落梅花。</p><p>卷27_49「杂曲歌辞。太和第五彻」</p><p>我皇膺运太平年，四海朝宗会百川。</p><p>自古几多明圣主，不如今帝胜尧天。</p><p>卷27_50「杂曲歌辞。伊川歌第一」</p><p>秋风明月独离居，荡子从戎十载余。</p><p>征人去日殷勤属，归雁来时数寄书。</p><p>卷27_51「杂曲歌辞。伊川歌第二」</p><p>彤闱晓辟万鞍回，玉辂春游薄晚开。</p><p>渭北清光摇草树，州南嘉景入楼台。</p><p>卷27_52「杂曲歌辞。伊川歌第三」</p><p>闻道黄花戍，频年不解兵。可怜闺里月，偏照汉家营。</p><p>卷27_53「杂曲歌辞。伊川歌第四」</p><p>千里东归客，无心忆旧游。挂帆游白水，高枕到青州。</p><p>卷27_54「杂曲歌辞。伊川歌第五」</p><p>桂殿江乌对，雕屏海燕重。只应多酿酒，醉罢乐高钟。</p><p>卷27_55「杂曲歌辞。入破第一」</p><p>千门今夜晓初晴，万里天河彻帝京。</p><p>璨璨繁星驾秋色，棱棱霜气韵钟声。</p><p>卷27_56「杂曲歌辞。入破第二」</p><p>长安二月柳依依，西出流沙路渐微。</p><p>阏氏山上春光少，相府庭边驿使稀。</p><p>卷27_57「杂曲歌辞。入破第三」</p><p>三秋大漠冷溪山，八月严霜变草颜。</p><p>卷旆风行宵渡碛，衔枚电扫晓应还。</p><p>卷27_58「杂曲歌辞。入破第四」</p><p>行乐三阳早，芳菲二月春。闺中红粉态，陌上看花人。</p><p>卷27_59「杂曲歌辞。入破第五」</p><p>君住孤山下，烟深夜径长。辕门渡绿水，游苑绕垂杨。</p><p>卷27_60「杂曲歌辞。陆州歌第一」</p><p>分野中峰变，阴晴众壑殊。欲投人处宿，隔浦问樵夫。</p><p>卷27_61「杂曲歌辞。陆州歌第二」</p><p>共得烟霞径，东归山水游。萧萧望林夜，寂寂坐中秋。</p><p>卷27_62「杂曲歌辞。陆州歌第三」</p><p>香气传空满，妆花映薄红。歌声天仗外，舞态御楼中。</p><p>卷27_63「杂曲歌辞。排遍第一」</p><p>树发花如锦，莺啼柳若丝。更逢欢宴地，愁见别离时。</p><p>卷27_64「杂曲歌辞。排遍第二」</p><p>明月照秋叶，西风响夜砧。强言徒自乱，往事不堪寻。</p><p>卷27_65「杂曲歌辞。排遍第三」</p><p>坐对银釭晓，停留玉箸痕。君门常不见，无处谢前恩。</p><p>卷27_66「杂曲歌辞。排遍第四」</p><p>曙月当窗满，征人出塞遥。画楼终日闭，清管为谁调。</p><p>卷27_67「杂曲歌辞。簇拍陆州」</p><p>西去轮台万里余，故乡音耗日应疏。</p><p>陇山鹦鹉能言语，为报闺人数寄书。</p><p>卷27_68「杂曲歌辞。石州」</p><p>自从君去远巡边，终日罗帏独自眠。看花情转切，</p><p>揽镜泪如泉。一自离君后，啼多双脸穿。</p><p>何时狂虏灭，免得更留连。</p><p>卷27_69「杂曲歌辞。盖罗缝」</p><p>秦时明月汉时关，万里征人尚未还。</p><p>但愿龙庭神将在，不教胡马渡阴山。</p><p>音书杜绝白狼西，桃李无颜黄鸟啼。</p><p>寒鸟春深归去尽，出门肠断草萋萋。</p><p>卷27_70「杂曲歌辞。双带子」</p><p>私言切语谁人会，海燕双飞绕画梁。</p><p>君学秋胡不相识，妾亦无心去采桑。</p><p>卷27_71「杂曲歌辞。昆仑子」</p><p>扬子谭经去，淮王载酒过。醉来啼鸟唤，坐久落花多。</p><p>卷27_72「杂曲歌辞。祓禊曲」</p><p>昨见春条绿，那知秋叶黄。蝉声犹未断，寒雁已成行。</p><p>金谷园中柳，春来已舞腰。那堪好风景，独上洛阳桥。</p><p>何处堪愁思，花间长乐宫。君王不重客，泣泪向春风。</p><p>卷27_73「杂曲歌辞。上巳乐」张祜</p><p>猩猩血彩系头标，天上齐声举画桡。</p><p>却是内人争意切，六宫罗袖一时招。</p><p>卷27_74「杂曲歌辞。穆护砂」</p><p>玉管朝朝弄，清歌日日新。折花当驿路，寄与陇头人。</p><p>卷27_75「杂曲歌辞。思归乐」</p><p>晚日催弦管，春风入绮罗。杏花如有意，偏落舞衫多。</p><p>万里春应尽，三江雁亦稀。连天汉水广，孤客未言归。</p><p>卷27_76「杂曲歌辞。金殿乐」</p><p>入夜秋砧动，千门起四邻。不缘楼上月，应为陇头人。</p><p>卷27_77「杂曲歌辞。胡渭州」</p><p>亭亭孤月照行舟，寂寂长江万里流。</p><p>乡国不知何处是，云山漫漫使人愁。</p><p>杨柳千寻色，桃花一苑芳。风吹入帘里，惟有惹衣香。</p><p>卷27_78「杂曲歌辞。戎浑」</p><p>风劲角弓鸣，将军猎渭城。草枯鹰眼疾，雪尽马蹄轻。</p><p>卷27_79「杂曲歌辞。墙头花」</p><p>蟋蟀鸣洞房，梧桐落金井。为君裁舞衣，天寒剪刀冷。</p><p>妾有罗衣裳，秦王在时作。为舞春风多，秋来不堪着。</p><p>卷27_80「杂曲歌辞。采桑」</p><p>自古多征战，由来尚甲兵。长驱千里去，一举两蕃平。</p><p>按剑从沙漠，歌谣满帝京。寄言天下将，须立武功名。</p><p>卷27_81「杂曲歌辞。杨下采桑」</p><p>飞丝惹绿尘，软叶对孤轮。今朝入园去，物色强看人。</p><p>卷27_82「杂曲歌辞。破阵乐」</p><p>秋来四面足风沙，塞外征人暂别家。</p><p>千里不辞行路远，时光早晚到天涯。</p><p>汉兵出顿金微，照日明光铁衣。百里火幡焰焰，</p><p>千行云骑騑騑.蹙踏辽河自竭，鼓噪燕山可飞。</p><p>正属四方朝贺，端知万舞皇威。</p><p>少年胆气凌云，共许骁雄出群。匹马城南挑战，</p><p>单刀蓟北从军。一鼓鲜卑送款，五饵单于解纷。</p><p>誓欲成名报国，羞将开口论勋。</p><p>卷27_83「杂曲歌辞。战胜乐」</p><p>百战得功名，天兵意气生。三边永不战，此是我皇英。</p><p>卷27_84「杂曲歌辞。剑南臣」</p><p>不分君恩断，观妆视镜中。容华尚春日，娇爱已秋风。</p><p>枕席临窗晓，屏帷对月空。年年后庭树，芳悴在深宫。</p><p>卷27_85「杂曲歌辞。征步郎」</p><p>塞外虏尘飞，频年度碛西。死生随玉剑，辛苦向金微。</p><p>卷27_86「杂曲歌辞。叹疆场」</p><p>闻道行人至，妆梳对镜台。泪痕犹尚在，笑靥自然开。</p><p>卷27_87「杂曲歌辞。塞姑」</p><p>昨日卢梅塞口，整见诸人镇守。</p><p>都护三年不归，折尽江边杨柳。</p><p>卷27_88「杂曲歌辞。水鼓子」</p><p>雕弓白羽猎初回，薄夜牛羊复下来。</p><p>梦水河边秋草合，黑山峰外阵云开。</p><p>卷27_89「杂曲歌辞。婆罗门」</p><p>回乐峰前沙似雪，受降城外月如霜。</p><p>不知何处吹芦管，一夜征人尽望乡。</p><p>卷27_90「杂曲歌辞。浣沙女」</p><p>南陌春风早，东邻去日斜。千花开瑞锦，香扑美人车。</p><p>长乐青门外，宜春小苑东。楼开万户上，人向百花中。</p><p>卷27_91「杂曲歌辞。镇西」</p><p>天边物色更无春，只有羊群与马群。</p><p>谁家营里吹羌笛，哀怨教人不忍闻。</p><p>岁去年来拜圣朝，更无山阙对溪桥。</p><p>九门杨柳浑无半，犹自千条与万条。</p><p>卷27_92「杂曲歌辞。回纥」</p><p>曾闻瀚海使难通，幽闺少妇罢裁缝。缅想边庭征战苦，</p><p>谁能对镜治愁容。久戍人将老，须臾变作白头翁。</p><p>卷27_93「杂曲歌辞。长命女」</p><p>云送关西雨，风传渭北秋。孤灯然客梦，寒杵捣乡愁。</p><p>卷27_94「杂曲歌辞。醉公子」</p><p>昨日春园饮，今朝倒接z5.谁人扶上马，不省下楼时。</p><p>卷27_21「杂曲歌辞。一片子」</p><p>柳色青山映，梨花雪鸟藏。绿窗桃李下，闲坐叹春芳。</p><p>卷27_22「杂曲歌辞。甘州」</p><p>欲使传消息，空书意不任。寄君明月镜，偏照故人心。</p><p>卷27_23「杂曲歌辞。濮阳女」</p><p>雁来书不至，月照独眠房。贱妾多愁思，不堪秋夜长。</p><p>卷27_24「杂曲歌辞。相府莲」</p><p>夜闻邻妇泣，切切有余哀。即问缘何事，征人战未回。</p><p>卷27_25「杂曲歌辞。簇拍相府莲」</p><p>莫以今时宠，宁无旧日恩。看花满眼泪，不共楚王言。</p><p>闺烛无人影，罗屏有梦魂。近来音耗绝，终日望应门。</p><p>卷27_26「杂曲歌辞。离别难」</p><p>此别难重陈，花深复变人。来时梅覆雪，去日柳含春。</p><p>物候催行客，归途淑气新。剡川今已远，魂梦暗相亲。</p><p>卷27_27「杂曲歌辞。离别难」白居易</p><p>绿杨陌上送行人，马去车回一望尘。</p><p>不觉别时红泪尽，归来无泪可沾巾。</p><p>卷27_28「杂曲歌辞。山鹧鸪」</p><p>玉关征戍久，空闺人独愁。寒露湿青苔，别来蓬鬓秋。</p><p>人坐青楼晚，莺语百花时。愁人多自老，肠断君不知。</p><p>卷27_29「杂曲歌辞。鹧鸪词」李益</p><p>湘江斑竹枝，锦翼鹧鸪飞。处处湘阴合，郎从何处归。</p><p>卷27_30「杂曲歌辞。鹧鸪词」李涉</p><p>湘江烟水深，沙岸隔枫林。何处鹧鸪飞，日斜斑竹阴。</p><p>二女虚垂泪，三闾枉自沉。惟有鹧鸪鸟，独伤行客心。</p><p>越冈连越井，越鸟更南飞。何处鹧鸪啼，夕烟东岭归。</p><p>岭头行人少，天涯北客稀。鹧鸪啼别处，相对泪沾衣。</p><p>卷27_31「杂曲歌辞。乐世」白居易</p><p>管急丝繁拍渐稠，绿腰宛转曲终头。</p><p>诚知乐世声声乐，老病人听未免愁。</p><p>卷27_32「杂曲歌辞。急乐世」白居易</p><p>正抽碧线绣红罗，忽听黄莺敛翠蛾。</p><p>秋思冬愁春恨望，大都不得意时多。</p><p>卷27_33「杂曲歌辞。何满子」白居易</p><p>世传满子是人名，临就刑时曲始成。</p><p>一曲四词歌八叠，从头便是断肠声。</p><p>卷27_34「杂曲歌辞。何满子」薛逢</p><p>系马宫槐老，持怀店菊黄。故交今不见，流恨满川光。</p><p>卷27_35「杂曲歌辞。清平调」李白</p><p>云想衣裳花想容，春风拂槛露华浓。</p><p>若非群玉山头见，会向瑶台月下逢。</p><p>一枝红艳露凝香，云雨巫山枉断肠。</p><p>借问汉宫谁得似，可怜飞燕倚新妆。</p><p>名花倾国两相欢，长得君王带笑看。</p><p>解释春风无限恨，沉香亭北倚阑干。</p><p>卷27_36「杂曲歌辞。回波乐」李景伯</p><p>回波尔时酒卮，微臣职在箴规。</p><p>侍宴既过三爵，喧哗窃恐非仪。</p><p>卷27_37「杂曲歌辞。圣明乐」张仲素</p><p>玉帛殊方至，歌钟比屋闻。华夷今一贯，同贺圣明君。</p><p>九陌祥烟合，千春瑞月明。宫花将苑柳，先发凤凰城。</p><p>卷27_38「杂曲歌辞。圣明乐」令狐楚</p><p>海浪恬丹徼，边尘靖黑山。从今万里外，不复镇萧关。</p><p>卷27_39「杂曲歌辞。大酺乐（商调曲）」</p><p>泪滴珠难尽，容残玉易销。傥随明月去，莫道梦魂遥。</p><p>卷27_40「杂曲歌辞。大酺乐」杜审言</p><p>圣后乘干日，皇明御历辰。紫宫初启坐，苍璧正临春。</p><p>雷雨垂膏泽，金钱赐下人。诏酺欢赏遍，交泰睹惟新。</p><p>毗陵震泽九州通，士女欢娱万国同。伐鼓撞钟惊海上，</p><p>新妆袨服照江东。梅花落处疑残雪，柳叶开时任好风。</p><p>大德不官逢道泰，天长地久属年丰。</p><p>卷27_41「杂曲歌辞。大酺乐」张祜</p><p>车驾东来值太平，大酺三日洛阳城。</p><p>小儿一伎竿头绝，天下传呼万岁声。</p><p>紫陌酺归日欲斜，红尘开路薛王家。</p><p>双鬟前说楼前鼓，两伎争轮好结花。</p><p>卷27_42「杂曲歌辞。千秋乐」张祜</p><p>八月平时花萼楼，万方同乐奏千秋。</p><p>倾城人看长竿出，一伎初成赵解愁。</p><p>卷27_43「杂曲歌辞。火凤辞」李百药</p><p>歌声扇里出，妆影扇中轻。未能令掩笑，何处欲鄣声。</p><p>知音自不惑，得念是分明。莫见双嚬敛，疑人含笑情。</p><p>佳人靓晚妆，清唱动兰房。影入含风扇，声飞照日梁。</p><p>娇嚬眉际敛，逸韵口中香。自有横陈分，应怜秋夜长。</p><p>卷27_44「杂曲歌辞。热戏乐」张祜</p><p>热戏争心剧火烧，铜槌暗执不相饶。</p><p>上皇失喜宁王笑，百尺幢竿果动摇。</p><p>卷27_45「杂曲歌辞。春莺啭」张祜</p><p>兴庆池南柳未开，太真先把一枝梅。</p><p>内人已唱春莺啭，花下傞傞软舞来。</p><p>卷27_46「杂曲歌辞。达摩支」温庭筠</p><p>捣麝成尘香不灭，拗莲作寸丝难绝。红泪文姬洛水春，</p><p>白头苏武天山雪。君不见无愁高纬花漫漫，</p><p>漳浦宴余清露寒。一旦臣僚共囚虏，欲吹羌管先汍澜。</p><p>旧臣头鬓霜华早，可惜雄心醉中老。万古春归梦不归，</p><p>邺城风雨连天草。</p><p>卷27_47「杂曲歌辞。如意娘」武则天</p><p>看朱成碧思纷纷，憔悴支离为忆君。</p><p>不信比来长下泪，开箱验取石榴裙。</p><p>卷27_48「杂曲歌辞。雨霖铃」张祜</p><p>雨霖铃夜却归秦，犹是张徽一曲新。</p><p>长说上皇垂泪教，月明南内更无人。</p><p>卷27_49「杂曲歌辞。桂花曲」</p><p>可怜天上桂花孤，试问姮娥更要无。</p><p>月宫幸有闲田地，何不中央种两株。</p><p>卷27_50「杂曲歌辞。渭城曲」王维</p><p>渭城朝雨浥轻尘，客舍青青柳色春。</p><p>劝君更尽一杯酒，西出阳关无故人。</p><div class=pgc-img><img alt="全唐诗 《共计900卷》（26——27卷）" onerror=errorimg.call(this); src=http://p3.pstatp.com/large/pgc-image/e913fabd7dff4d279607e4a720f31938><p class=pgc-img-caption></p></div><h1 class=ql-align-center><br></h1><div class=pgc-img><img alt="全唐诗 《共计900卷》（26——27卷）" onerror=errorimg.call(this); src=http://p9.pstatp.com/large/pgc-image/70ded587d05743f28036523ab66552d3><p class=pgc-img-caption></p></div></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>