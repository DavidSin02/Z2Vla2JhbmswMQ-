<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>云对雨，雪对风，晚照对晴空，《声律启蒙》，从小培育文学素养！ | 极客快訊</title><meta property="og:title" content="云对雨，雪对风，晚照对晴空，《声律启蒙》，从小培育文学素养！ - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/6ce8e5b0b5664f5f869ec255252f7565"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/44e95b0.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/44e95b0.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/44e95b0.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/44e95b0.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/44e95b0.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/44e95b0.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/44e95b0.html><link rel=canonical href=https://geekbank.cf/tw/%e6%b8%b8%e6%88%8f/44e95b0.html><meta property="article:published_time" content="2020-10-29T20:46:21+08:00"><meta property="article:modified_time" content="2020-10-29T20:46:21+08:00"><meta name=Keywords content><meta name=description content="云对雨，雪对风，晚照对晴空，《声律启蒙》，从小培育文学素养！"><meta name=author content="极客快訊"><meta property="og:url" content="/cn/%E6%B8%B8%E6%88%8F/44e95b0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>云对雨，雪对风，晚照对晴空，《声律启蒙》，从小培育文学素养！</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p>古时，自私塾的幼童起，就开始这种文学修养的训练，念熟了这些句子，初步熟悉了音韵格律，很自然地领会了平仄对仗，学做对联和诗词，就容易得多了。</p><p>《声律启蒙》即是训练儿童应对掌握声韵格律的启蒙读物，由康熙年间的进士车万育所着。</p><p><strong>卷一</strong></p><div class=pgc-img><img alt=云对雨，雪对风，晚照对晴空，《声律启蒙》，从小培育文学素养！ onerror=errorimg.call(this); src=http://p1.pstatp.com/large/pgc-image/6ce8e5b0b5664f5f869ec255252f7565><p class=pgc-img-caption></p></div><p>车万育（1632~1705年），字双亭，号鹤田，湖南邵阳人。康熙甲辰进士，官至兵科给事中。康熙二年（一六六三），与兄万备同举湖广乡试，明年成进士，选庶吉士。性刚直，直声震天下，至性纯笃，学问赅博。善书法，所藏明代墨迹最富，有萤照堂明代法书石刻十卷。</p><p>它按韵分编，平仄协调，用词工巧，内容广泛，包罗天文、地理、花木、鸟兽、人物、器物等的虚实应对，还融进了大量的神话传说、历史故事及典故俗语，于潜移默化中了解我们的历史与文化，并感受到汉语的音律之美。</p><p>从单字对到双字对，三字对、五字对、七字对到十一字对，声韵协调，琅琅上口，虽为启蒙读物，但文学性不输古代诗词歌赋，因此独具一格，流行于世。</p><p>读前须知:</p><p>古人要认字、读字，都用汉字来注音。东、冬、江、支、微这些字均为韵，因为古代没有拼音，当然也没韵母，所以都用字来表示韵。</p><p>1</p><p>云对雨，雪对风，晚照对晴空。</p><p>来鸿对去燕，宿鸟对鸣虫。</p><p>三尺剑，六钧弓，岭北对江东。</p><p>人间清暑殿，天上广寒宫。</p><p>两岸晓烟杨柳绿，一园春雨杏花红。</p><p>两鬓风霜，途次早行之客；</p><p>一蓑烟雨，溪边晚钓之翁。</p><p>沿对革，异对同，白叟对黄童。</p><p>江风对海雾，牧子对渔翁。</p><p>颜巷陋，阮途穷，冀北对辽东。</p><p>池中濯足水，门外打头风。</p><p>梁帝讲经同泰寺，汉皇置酒未央宫。</p><p>尘虑萦心，懒抚七弦绿绮；</p><p>霜华满鬓，羞看百炼青铜。</p><p>贫对富，塞对通，野叟对溪童。</p><p>鬓皤对眉绿，齿皓对唇红。</p><p>天浩浩，日融融，佩剑对弯弓。</p><p>半溪流水绿，千树落花红。</p><p>野渡燕穿杨柳雨，芳池鱼戏芰荷风。</p><p>女子眉纤，额下现一弯新月；</p><p>男儿气壮，胸中吐万丈长虹。</p><p>2</p><p>春对夏，秋对冬，暮鼓对晨钟。</p><p>观山对玩水，绿竹对苍松。</p><p>冯妇虎，叶公龙，舞蝶对鸣蛩。</p><p>衔泥双紫燕，课蜜几黄蜂。</p><p>春日园中莺恰恰，秋天塞外雁雍雍。</p><p>秦岭云横，迢递八千远路；</p><p>巫山雨洗，嵯峨十二危峰。</p><p>明对暗，淡对浓，上智对中庸。</p><p>镜奁对衣笥，野杵对村舂。</p><p>花灼烁，草蒙茸，九夏对三冬。</p><p>台高名戏马，斋小号蟠龙。</p><p>手擘蟹螯从毕卓，身披鹤氅自王恭。</p><p>五老峰高，秀插云霄如玉笔；三姑石大，响传风雨若金镛。</p><p>仁对义，让对恭，禹舜对羲农。</p><p>雪花对云叶，芍药对芙蓉。</p><p>陈后主，汉中宗，绣虎对雕龙。</p><p>柳塘风淡淡，花圃月浓浓。</p><p>春日正宜朝看蝶，秋风那更夜闻蛩。</p><p>战士邀功，必借干戈成勇武；</p><p>逸民适志，须凭诗酒养踈(同：疏）慵。</p><p>3</p><p>楼对阁，户对窗，巨海对长江。</p><p>蓉裳对蕙帐，玉斝对银釭。</p><p>青布幔，碧油幢，宝剑对金缸。</p><p>忠心安社稷，利口覆家邦。</p><p>世祖中兴延马武，桀王失道杀龙逄。</p><p>秋雨潇潇，漫烂黄花都满径；</p><p>春风袅袅，扶疏绿竹正盈窗。</p><p>旌对旆，盖对幢，故国对他邦。</p><p>千山对万水，九泽对三江。</p><p>山岌岌，水淙淙，鼓振对钟撞。</p><p>清风生酒舍，皓月照书窗。</p><p>阵上倒戈辛纣战，道旁系剑子婴降。</p><p>夏日池塘，出没浴波鸥对对；</p><p>春风帘幕，往来营垒燕双双。</p><p>铢对两，只对双，华岳对湘江。</p><p>朝车对禁鼓，宿火对塞缸。</p><p>青琐闼，碧纱窗，汉社对周邦。</p><p>笙箫鸣细细，钟鼓响𪭢𪭢。</p><p>主簿栖鸾名有览，治中展骥姓惟庞。</p><p>苏武牧羊，雪屡餐于北海；</p><p>庄周活鲋，水必决于西江。</p><p>4</p><p>茶对酒，赋对诗，燕子对莺儿。</p><p>栽花对种竹，落絮对游丝。</p><p>四目颉，一足夔，鸲鹆对鹭鸶。</p><p>半池红菡萏，一架白荼蘼。</p><p>几阵秋风能应候，一犁春雨甚知时。</p><p>智伯恩深，国士吞变形之炭；</p><p>羊公德大，邑人竖堕泪之碑。</p><p>行对止，速对迟，舞剑对围棋。</p><p>花笺对草字，竹简对毛锥。</p><p>汾水鼎，岘山碑，虎豹对熊罴。</p><p>花开红锦绣，水漾碧琉璃。</p><p>去妇因探邻舍枣，出妻为种后园葵。</p><p>笛韵和谐，仙管恰从云里降；</p><p>橹声咿轧，渔舟正向雪中移。</p><p>戈对甲，鼓对旗，紫燕对黄鹂。</p><p>梅酸对李苦，青眼对白眉。</p><p>三弄笛，一围棋，雨打对风吹。</p><p>海棠春睡早，杨柳昼眠迟。</p><p>张骏曾为槐树赋，杜陵不作海棠诗。</p><p>晋士特奇，可比一斑之豹；</p><p>唐儒博识，堪为五总之龟。</p><p>5</p><p>来对往，密对稀，燕舞对莺飞。</p><p>风清对月朗，露重对烟微。</p><p>霜菊瘦，雨梅肥，客路对渔矶。</p><p>晚霞舒锦绣，朝露缀珠玑。</p><p>夏暑客思欹石枕，秋寒妇念寄边衣。</p><p>春水才深，青草岸边渔父去；</p><p>夕阳半落，绿莎原上牧童归。</p><p>宽对猛，是对非，服美对乘肥。</p><p>珊瑚对玳瑁，锦绣对珠玑。</p><p>桃灼灼，柳依依，绿暗对红稀。</p><p>窗前莺并语，帘外燕双飞。</p><p>汉致太平三尺剑，周臻大定一戎衣。</p><p>吟成赏月之诗，只愁月堕；</p><p>斟满送春之酒，惟憾春归。</p><p>声对色，饱对饥，虎节对龙旗。</p><p>杨花对桂叶，白简对朱衣。</p><p>尨也吠，燕于飞，荡荡对巍巍。</p><p>春暄资日气，秋冷借霜威。</p><p>出使振威冯奉世，治民异等尹翁归。</p><p>燕我弟兄，载咏棣棠韡韡；</p><p>命伊将帅，为歌杨柳依依。</p><p>6</p><p>无对有，实对虚，作赋对观书。</p><p>绿窗对朱户，宝马对香车。</p><p>伯乐马，浩然驴，弋雁对求鱼。</p><p>分金齐鲍叔，奉璧蔺相如。</p><p>掷地金声孙绰赋，回文锦字窦滔书。</p><p>未遇殷宗，胥靡困傅岩之筑；</p><p>既逢周后，太公舍渭水之渔。</p><p>终对始，疾对徐，短褐对华裾。</p><p>六朝对三国，天禄对石渠。</p><p>千字策，八行书，有若对相如。</p><p>花残无戏蝶，藻密有潜鱼。</p><p>落叶舞风高复下，小荷浮水卷还舒。</p><p>爱见人长， 共服宣尼休假盖；</p><p>恐彰已吝，谁知阮裕竟焚车。</p><p>麟对凤，鳖对鱼，内史对中书。</p><p>犁锄对耒耜，畎浍对郊墟。</p><p>犀角带，象牙梳，驷马对安车。</p><p>青衣能报赦，黄耳解传书。</p><p>庭畔有人持短剑，门前无客曳长裾。</p><p>波浪拍船，骇舟人之水宿；</p><p>峰峦绕舍，乐隐者之山居。</p><p>7</p><p>金对玉，宝对珠，玉兔对金乌。</p><p>孤舟对短棹，一雁对双凫。</p><p>横醉眼，捻吟须，李白对杨朱。</p><p>秋霜多过雁，夜月有啼乌。</p><p>日暧园林花易赏，雪寒村舍酒难沽。</p><p>人处岭南，善探巨象口中齿；</p><p>客居江右，偶夺骊龙颔下珠。</p><p>贤对圣，智对愚，傅粉对施朱。</p><p>名缰对利锁，挈榼对提壶。</p><p>鸠哺子，燕调雏，石帐对郇厨。</p><p>烟轻笼岸柳，风急撼庭梧。</p><p>鸜眼一方端石砚，龙涎三炷博山垆。</p><p>曲沼鱼多，可使渔人结网；</p><p>平田兔少，漫劳耕者守株。</p><p>秦对赵，越对吴，钓客对耕夫。</p><p>箕裘对杖履，杞梓对桑榆。</p><p>天欲晓，日将晡，狡兔对妖狐。</p><p>读书甘刺股，煮粥惜焚须。</p><p>韩信武能平四海，左思文足赋三都。</p><p>嘉遁幽人，适志竹篱茅舍；</p><p>胜游公子，玩情柳陌花衢。</p><p>8</p><p>岩对岫，涧对溪，远岸对危堤。</p><p>鹤长对凫短，水雁对山鸡。</p><p>星拱北，月流西，汉露对汤霓。</p><p>桃林牛已放，虞阪马长嘶。</p><p>叔侄去官闻广受，弟兄让国有夷齐。</p><p>三月春浓，芍药丛中蝴蝶舞；</p><p>五更天晓，海棠枝上子规啼。</p><p>云对雨，水对泥，白璧对玄圭。</p><p>献瓜对投李，禁鼓对征鼙。</p><p>徐稚榻，鲁班梯，凤翥对鸾栖，</p><p>有官清似水，无客醉如泥。</p><p>截发惟闻陶侃母，断机只有乐羊妻。</p><p>秋望佳人，目送楼头千里雁；</p><p>早行远客，梦惊枕上五更鸡。</p><p>熊对虎，象对犀，霹雳对虹霓。</p><p>杜鹃对孔雀，桂岭对梅溪。</p><p>萧史凤，宋宗鸡，远近对高低。</p><p>水寒鱼不跃，林茂鸟频栖。</p><p>杨柳和烟彭泽县，桃花流水武陵溪。</p><p>公子追欢，闲骤玉骢游绮陌；</p><p>佳人倦绣，闷欹珊枕掩香闺。</p><p>9</p><p>河对海，汉对淮，赤岸对朱崖。</p><p>鹭飞对鱼跃，宝钿对金钗。</p><p>鱼圉圉，鸟喈喈，草履对芒鞋。</p><p>古贤尝笃厚，时辈喜诙谐。</p><p>孟训文公谈性善，颜师孔子问心斋。</p><p>缓抚琴弦，像流莺而并语；</p><p>斜排筝柱。类过雁之相挨。</p><p>丰对俭，等对差，布袄对荆钗。</p><p>雁行对鱼阵，榆塞对兰崖。</p><p>挑荠女，采莲娃，菊径对苔阶。</p><p>诗成六义备，乐奏八音谐。</p><p>造律吏哀秦法酷，知音人说郑声哇。</p><p>天欲飞霜，塞上有鸿行已过；</p><p>云将作雨，庭前多蚁阵先排。</p><p>城对市，巷对街，破屋对空阶。</p><p>桃枝对桂叶，砌蚓对墙蜗。</p><p>梅可望，橘堪怀，季路对高柴。</p><p>花藏沽酒市，竹映读书斋。</p><p>马首不容孤竹扣，车轮终就洛阳埋。</p><p>朝宰锦衣，贵束乌犀之带；</p><p>宫人宝髻，宜簪白燕之钗。</p><p>10</p><p>增对损，闭对开，碧草对苍苔。</p><p>书签对笔架，两曜对三台。</p><p>周召虎，宋桓魋，阆苑对蓬莱。</p><p>薰风生殿阁，皓月照楼台。</p><p>却马汉文思罢献，吞蝗唐太冀移灾。</p><p>照耀八荒，赫赫丽天秋日；</p><p>震惊百里，轰轰出地春雷。</p><p>沙对水，火对灰，雨雪对风雷。</p><p>书淫对传癖，水浒对岩隈。</p><p>歌旧曲，酿新醅，舞馆对歌台。</p><p>春棠经雨放，秋菊傲霜开。</p><p>作酒固难忘曲蘖，调羹必要用盐梅。</p><p>月满庾楼，据胡床而可玩；</p><p>花开唐苑，轰羯鼓以奚催。</p><p>休对咎，福对灾，象箸对犀杯。</p><p>宫花对御柳，峻阁对高台。</p><p>花蓓蕾，草根荄，剔藓对剜苔。</p><p>雨前庭蚁闹，霜后阵鸿哀。</p><p>元亮南窗今日傲，孙弘东阁几时开。</p><p>平展青茵，野外茸茸软草；</p><p>高张翠幄，庭前郁郁凉槐。</p><p>11</p><p>邪对正，假对真，獬豸对麒麟。</p><p>韩卢对苏雁，陆橘对庄椿。</p><p>韩五鬼，李三人，北魏对西秦。</p><p>蝉鸣哀暮夏，莺啭怨残春。</p><p>野烧焰腾红烁烁，溪流波皱碧粼粼。</p><p>行无踪，居无庐，颂成酒德；</p><p>动有时，藏有节，论着钱神。</p><p>哀对乐，富对贫，好友对嘉宾。</p><p>弹冠对结绶，白日对青春。</p><p>金翡翠，玉麒麟，虎爪对龙麟。</p><p>柳塘生细浪，花径起香尘。</p><p>闲爱登山穿谢屐，醉思漉酒脱陶巾。</p><p>雪冷霜严，倚槛松筠同傲岁；</p><p>日迟风暖，满园花柳各争春。</p><p>香对火，炭对薪，日观对天津。</p><p>禅心对道眼，野妇对宫嫔。</p><p>仁无敌，德有邻，万石对千钧。</p><p>滔滔三峡水，冉冉一溪冰。</p><p>充国功名当画阁，子张言行贵书绅。</p><p>笃志诗书，思入圣贤绝域；</p><p>忘情官爵，羞沾名利纤尘。</p><p>12</p><p>家对国，武对文，四辅对三军。</p><p>九经对三史，菊馥对兰芬。</p><p>歌北鄙，咏南薰，迩听对遥闻。</p><p>召公周太保，李广汉将军。</p><p>闻化蜀民皆草偃，争权晋土已瓜分。</p><p>巫峡夜深，猿啸苦哀巴地月；</p><p>衡峰秋早，雁飞高贴楚天云。</p><p>欹对正，见对闻，偃武对修文。</p><p>羊车对鹤驾，朝旭对晚曛。</p><p>花有艳，竹成文，马燧对羊欣。</p><p>山中梁宰相，树下汉将军。</p><p>施帐解围嘉道韫，当垆沽酒叹文君。</p><p>好景有期，北岭几枝梅似雪；</p><p>丰年先兆，西郊千顷稼如云。</p><p>尧对舜，夏对殷，蔡惠对刘蕡。</p><p>山明对水秀，五典对三坟。</p><p>唐李杜，晋机云，事父对忠君。</p><p>雨晴鸠唤妇，霜冷雁呼群。</p><p>酒量洪深周仆射，诗才俊逸鲍参军。</p><p>鸟翼长随，凤兮洵众离长；</p><p>狐威不假，虎也真百兽尊。</p><p>13</p><p>幽对显，寂对喧，柳岸对桃源。</p><p>莺朋对燕友，早暮对寒暄。</p><p>鱼跃沼，鹤乘轩，醉胆对吟魂。</p><p>轻尘生范甑，积雪拥袁门。</p><p>缕缕轻烟芳草渡，丝丝微雨杏花村。</p><p>诣阙王通，献太平十二策；</p><p>出关老子，着道德五千言。</p><p>儿对女，子对孙，药圃对花村。</p><p>高楼对邃阁，赤豹对玄猿。</p><p>妃子骑，夫人轩，旷野对平原。</p><p>匏巴能鼓瑟，伯氏善吹埙。</p><p>馥馥早梅思驿使，萋萋芳草怨王孙。</p><p>秋夕月明，苏子黄岗游绝壁；</p><p>春朝花发，石家金谷启芳园。</p><p>歌对舞，德对恩，犬马对鸡豚。</p><p>龙池对凤沼，雨骤对云屯。</p><p>刘向阁，李膺门，唳鹤对啼猿。</p><p>柳摇春白昼，梅弄月黄昏，</p><p>岁冷松筠皆有节，春喧桃李本无言。</p><p>噪晚齐蝉，岁岁秋来泣恨；</p><p>啼宵蜀鸟，年年春去伤魂。</p><p>14</p><p>多对少，易对难，虎踞对龙蟠。</p><p>龙舟对凤辇，白鹤对青鸾。</p><p>风淅淅，露漙漙，绣毂对雕鞍。</p><p>鱼游荷叶沼，鹭立蓼花滩。</p><p>有酒阮貂奚用解，无鱼冯铗必须弹。</p><p>丁固梦松，柯叶忽然生腹上；</p><p>文郎画竹，枝梢倏尔长毫端。</p><p>寒对暑，湿对干，鲁隐对齐桓。</p><p>寒毡对暖席，夜饮对晨餐。</p><p>叔子带，仲由冠，郏鄏对邯郸。</p><p>嘉禾忧夏旱，衰柳耐秋寒。</p><p>杨柳绿遮元亮宅，杏花红映仲尼坛。</p><p>江水流长，环绕似青罗带；</p><p>海蟾轮满，澄明如白玉盘。</p><p>横对竖，窄对宽，黑志对弹丸。</p><p>朱帘对画栋，彩槛对雕栏。</p><p>春既老，夜将阑，百辟对千官。</p><p>怀仁称足足，抱义美般般。</p><p>好马君王曾市骨，食猪处士仅思肝。</p><p>世仰双仙，元礼舟中携郭泰，</p><p>人称连壁，夏侯车上并潘安。</p><p>15</p><p>兴对废，附对攀，露草对霜菅，</p><p>歌廉对借寇，习孔对希颜。</p><p>山垒垒，水潺潺，奉壁对探镮。</p><p>礼由公旦作，诗本仲尼删。</p><p>驴困客方经灞水，鸡鸣人已出函关。</p><p>几夜霜飞，已有苍鸿辞北塞；</p><p>数朝雾暗，岂无玄豹隐南山。</p><p>犹对尚，侈对悭，雾髻对烟鬟。</p><p>莺啼对鹊噪，独鹤对双鹇。</p><p>黄牛峡，金马山，结草对衔环。</p><p>昆山惟玉集，合浦有珠还。</p><p>阮籍旧能为眼白，老莱新爱着衣斑。</p><p>栖迟避世人，草衣木食；</p><p>窈窕倾城女，云鬓花颜。</p><p>姚对宋，柳对颜，赏善对惩奸。</p><p>愁中对梦里，巧慧对痴顽。</p><p>孔北海，谢东山，使越对征蛮，</p><p>淫声闻濮上，离曲听阳关。</p><p>骁将袍披仁贵白，小儿衣着老莱斑。</p><p>茅舍无人，难却尘埃生榻上；</p><p>竹亭有客，尚留风月在窗间。</p><p><strong>卷二</strong></p><div class=pgc-img><img alt=云对雨，雪对风，晚照对晴空，《声律启蒙》，从小培育文学素养！ onerror=errorimg.call(this); src=http://p1.pstatp.com/large/pgc-image/6ce8e5b0b5664f5f869ec255252f7565><p class=pgc-img-caption></p></div><p>1</p><p>晴对雨，地对天，天地对山川。</p><p>山川对草木，赤壁对青田。</p><p>郏鄏鼎，武城弦，木笔对苔钱。</p><p>金城三月柳，玉井九秋莲。</p><p>何处春朝风景好，谁家秋夜月华圆。</p><p>珠缀花梢，千点蔷薇香露；</p><p>练横树杪，几丝杨柳残烟。</p><p>前对后，后对先，众丑对孤妍。</p><p>莺簧对蝶板，虎穴对龙渊。</p><p>击石磬，观韦编，鼠目对鸢肩。</p><p>春园花柳地，秋沼芰荷天。</p><p>白羽频挥闲客坐，乌纱半坠醉翁眠。</p><p>野店几家，羊角风摇沽酒旆；</p><p>长川一带，鸭头波泛卖鱼船。</p><p>离对坎，震对干，一日对千年，</p><p>尧天对舜日，蜀水对秦川。</p><p>苏武节，郑虔毡，涧壑对林泉。</p><p>挥戈能退日，持管莫窥天。</p><p>寒食芳辰花烂熳，中秋佳节月婵娟。</p><p>梦里荣华，飘忽枕中之客，</p><p>壶中日月，安闲市上之仙。</p><p>2</p><p>恭对慢，吝对骄，水远对山遥。</p><p>松轩对竹槛，雪赋对风谣。</p><p>乘五马，贯双雕，烛灭对香消。</p><p>明蟾常彻夜，骤雨不终朝。</p><p>楼阁天凉风飒飒，关河地隔雨潇潇。</p><p>几点鹭鸶，日暮常飞红蓼岸；</p><p>一双㶉𫛶，春朝频泛绿杨桥。</p><p>开对落，暗对昭，赵瑟对虞韶。</p><p>轺车对驿骑，锦绣对琼瑶。</p><p>羞攘臂，懒折腰，范甑对颜瓢。</p><p>寒天鸳帐酒，夜月凤台箫。</p><p>舞女腰肢杨柳软，佳人颜貌海棠娇。</p><p>豪客寻春，南陌草青香阵阵；</p><p>闲人避暑，东堂蕉绿影摇摇。</p><p>班对马，董对晁，夏昼对春宵。</p><p>雷声对电影，麦穗对禾苗。</p><p>八千路，廿四桥，总角对垂髫。</p><p>露桃匀嫩脸，风柳舞纤腰。</p><p>贾谊赋成伤𫛳鸟，周公诗就托鸱鸮。</p><p>幽寺寻僧，逸兴岂知俄尔尽；</p><p>长亭送客，离魂不觉黯然消。</p><p>3</p><p>风对雅，象对爻，巨蟒对长蛟。</p><p>天文对地理，蟋蟀对螵蛸。</p><p>龙生矫，虎咆哮，北学对东胶。</p><p>筑台须垒土，成屋必诛茅。</p><p>潘岳不忘秋兴赋，边韶常被昼眠嘲。</p><p>抚养群黎，已见国家隆治；</p><p>滋生万物，方知天地泰交。</p><p>蛇对虺，蜃对蛟，麟薮对鹊巢。</p><p>风声对月色，麦穗对桑苞。</p><p>何妥难，子云嘲，楚甸对商郊。</p><p>五音惟耳听，万虑在心包。</p><p>葛被汤征因仇饷，楚遭齐伐责包茅。</p><p>高矣若天，洵是圣人大道；</p><p>淡而如水，实为君子神交。</p><p>牛对马，犬对猫，旨酒对嘉肴。</p><p>桃红对柳绿，竹叶对松梢，</p><p>藜杖叟，布衣樵，北野对东郊。</p><p>白驹形皎皎，黄鸟语交交。</p><p>花圃春残无客到，柴门夜永有僧敲。</p><p>墙畔佳人，飘扬竞把秋千舞；</p><p>楼前公子，笑语争将蹴踘抛。</p><p>4</p><p>琴对瑟，剑对刀，地迥对天高。</p><p>峨冠对博带，紫绶对绯袍。</p><p>煎异茗，酌香醪，虎兕对猿猱。</p><p>武夫攻骑射，野妇务蚕缫。</p><p>秋雨一川淇澳竹，春风两岸武陵桃。</p><p>螺髻青浓，楼外晚山千仞；</p><p>鸭头绿腻，溪中春水半篙。</p><p>刑对赏，贬对褒，破斧对征袍。</p><p>梧桐对橘柚，枳棘对蓬蒿。</p><p>雷焕剑，吕虔刀，橄榄对葡萄。</p><p>一椽书舍小，百尺酒楼高。</p><p>李白能诗时秉笔，刘伶爱酒每哺糟。</p><p>礼别尊卑，拱北众星常灿灿；</p><p>势分高下，朝东万水自滔滔。</p><p>瓜对果，李对桃，犬子对羊羔。</p><p>春分对夏至，谷水对山涛。</p><p>双凤翼，九牛毛，主逸对臣劳。</p><p>水流无限阔，山耸有余高。</p><p>雨打村童新牧笠，尘生边将旧征袍。</p><p>俊士居官，荣引鹓鸿之序；</p><p>忠臣报国，誓殚犬马之劳。</p><p>5</p><p>山对水，海对河，雪竹对烟萝。</p><p>新欢对旧恨，痛饮对高歌。</p><p>琴再抚，剑重磨，媚柳对枯荷。</p><p>荷盘从雨洗，柳线任风搓。</p><p>饮酒岂知欹醉帽，观棋不觉烂樵柯。</p><p>山寺清幽，直踞千寻云岭；</p><p>江楼宏敞，遥临万顷烟波。</p><p>繁对简，少对多，里咏对途歌。</p><p>宦情对旅况，银鹿对铜驼。</p><p>刺史鸭，将军鹅，玉律对金科。</p><p>古堤垂亸柳，曲沼长新荷。</p><p>命驾吕因思叔夜，引车蔺为避廉颇。</p><p>千尺水帘，今古无人能手卷；</p><p>一轮月镜，乾坤何匠用功磨。</p><p>霜对露，浪对波，径菊对池荷。</p><p>酒阑对歌罢，日暖对风和。</p><p>梁父咏，楚狂歌，放鹤对观鹅。</p><p>史才推永叔，刀笔仰萧何。</p><p>种橘犹嫌千树少，寄梅谁信一枝多。</p><p>林下风生，黄发村童推牧笠；</p><p>江头日出，皓眉溪叟晒渔蓑。</p><p>6</p><p>松对柏，缕对麻，蚁阵对蜂衙。</p><p>頳鳞对白鹭，冻雀对昏鸦，</p><p>白堕酒，碧沉茶，品笛对吹笳。</p><p>秋凉梧堕叶，春暖杏开花。</p><p>雨长苔痕侵壁砌，月移梅影上窗纱。</p><p>飒飒秋风，度城头之筚篥；</p><p>迟迟晚照，动江上之琵琶。</p><p>优对劣，凸对凹，翠竹对黄花。</p><p>松杉对杞梓，菽麦对桑麻。</p><p>山不断，水无涯，煮酒对烹茶。</p><p>鱼游池面水，鹭立岸头沙。</p><p>百亩风翻陶令秫，一畦雨熟邵平瓜。</p><p>闲捧竹根，饮李白一壶之酒；</p><p>偶擎桐叶，啜卢同七碗之茶。</p><p>吴对楚，蜀对巴，落日对流霞。</p><p>酒钱对诗债，柏叶对松花。</p><p>驰驿骑，泛仙槎，碧玉对丹砂。</p><p>设桥偏送笋，开道竟还瓜。</p><p>楚国大夫沉汨水，洛阳才子谪长沙。</p><p>书箧琴囊，乃士流活计；</p><p>药炉茶鼎，实闲客生涯。</p><p>7</p><p>高对下，短对长，柳影对花香。</p><p>词人对赋客，五帝对三王。</p><p>深院落，小池塘，晚眺对晨妆。</p><p>绛霄唐帝殿，绿野晋公堂。</p><p>寒集谢庄衣上雪，秋添潘岳鬓边霜。</p><p>人浴兰汤，事不忘于端午；</p><p>客斟菊酒，兴常记于重阳。</p><p>尧对舜，禹对汤，晋宋对隋唐。</p><p>奇花对异卉，夏日对秋霜。</p><p>八叉手，九回肠，地久对天长。</p><p>一堤杨柳绿，三径菊花黄。</p><p>闻鼓塞兵方战斗，听钟宫女正梳妆。</p><p>春饮方归，纱帽半淹邻舍酒；</p><p>早朝初退，衮衣微惹御炉香。</p><p>荀对孟，老对庄，亸柳对垂杨。</p><p>仙宫对梵宇，小阁对长廊。</p><p>风月窟，水云乡，蟋蟀对螳螂。</p><p>暖烟香霭霭，寒烛影煌煌。</p><p>伍子欲酬渔父剑，韩生尝窃贾公香。</p><p>三月韶光，常忆花明柳媚；</p><p>一年好景，难忘橘绿橙黄。</p><p>8</p><p>深对浅，重对轻，有影对无声。</p><p>蜂腰对蝶翅，宿醉对余酲。</p><p>天北缺，日东生，独卧对同行。</p><p>寒冰三尺厚，秋月十分明。</p><p>万卷书客容闲客览，一樽酒待故人倾。</p><p>心侈唐玄，厌看霓裳之曲；</p><p>意骄陈主，饱闻玉树之赓。</p><p>虚对实，送对迎，后甲对先庚。</p><p>鼓琴对舍瑟，搏虎对骑鲸。</p><p>金匼\匝，玉𪻐琤，玉宁对金茎。</p><p>花间双粉蝶，柳内几黄莺。</p><p>贫里每甘藜藿味，醉中厌听管弦声。</p><p>肠断秋闺，凉吹已侵重被冷；</p><p>梦惊晓枕，残蟾犹照半窗明。</p><p>渔对猎，钓对耕，玉振对金声。</p><p>雉城对雁塞，柳枭对葵倾。</p><p>吹玉笛，弄银笙，阮杖对桓筝。</p><p>墨呼松处士，纸号楮先生。</p><p>露浥好花潘岳县，风搓细柳亚夫营，</p><p>抚动琴弦，遽觉座中风雨至；</p><p>哦成诗句，应知窗外鬼神惊。</p><p>9</p><p>红对紫，白对青，渔火对禅灯。</p><p>唐诗对汉史，释典对仙经。</p><p>龟曳尾，鹤梳翎，月榭对风亭。</p><p>一轮秋夜月，几点晓天星。</p><p>晋士只知山简醉，楚人谁识屈原醒。</p><p>绣倦佳人，慵把鸳鸯文作枕；</p><p>吮毫画者，思将孔雀写为屏。</p><p>行对坐，醉对醒，佩紫对纡青。</p><p>棋枰对笔架，雨雪对雷霆。</p><p>狂蛱蝶，小蜻蜓，水岸对沙汀。</p><p>天台孙绰赋，剑阁孟阳铭。</p><p>传信子卿千里雁，照书车胤一囊萤。</p><p>冉冉白云，夜半高遮千里月；</p><p>澄澄碧水，宵中寒映一天星。</p><p>书对史，传对经，鹦鹉对鹡鸰。</p><p>黄茅对白荻，绿草对青萍。</p><p>风绕铎，雨淋铃，水阁对山亭。</p><p>渚莲千朵白，岸柳两行青。</p><p>汉代宫中生秀柞，尧时阶畔长祥蓂。</p><p>一枰决胜，棋子分黑白；</p><p>半幅通灵，画色间丹青。</p><p>10</p><p>新对旧，降对升，白犬对苍鹰。</p><p>葛巾对藜杖。涧水对池冰。</p><p>张兔网，挂鱼罾，燕雀对鹏鹍。</p><p>炉中煎药火，窗下读书灯。</p><p>织锦逐梭成舞凤，画屏误笔作飞蝇。</p><p>宴客刘公，座上满斟三雅爵；</p><p>迎仙汉帝，宫中高插九光灯。</p><p>儒对士，佛对僧，面友对心朋。</p><p>春残对夏老，夜寝对晨兴。</p><p>千里马，九霄鹏，霞蔚对云蒸。</p><p>寒堆阴岭雪，春泮水池冰。</p><p>亚父愤生撞玉斗，周公誓死作金滕。</p><p>将军元晖，莫怪人讥为饿虎；</p><p>侍中卢昶，难逃世号作饥鹰。</p><p>规对矩，墨对绳，独步时同登。</p><p>吟哦对讽咏，访友对寻僧。</p><p>风绕屋，水襄陵，紫鹄对苍鹰。</p><p>鸟寒惊夜月，鱼暖上春冰。</p><p>扬子口中飞白凤，何郎鼻上集青蝇。</p><p>巨鲤跃池，翻几重之密藻；</p><p>颠猿饮涧，挂百尺之垂藤。</p><p>11</p><p>荣对辱，喜对忧，夜宴对春游。</p><p>燕关对楚水，蜀犬对吴牛。</p><p>茶敌睡，酒消愁，青眼对白头。</p><p>马迁修史记，孔子作春秋。</p><p>适兴子猷常泛棹，思归王粲强登楼。</p><p>窗下佳人，妆罢重将金插鬓；</p><p>筵前舞妓，曲终还要锦缠头。</p><p>唇对齿，角对头，策马对骑牛。</p><p>毫尖对笔底，绮阁对雕镂。</p><p>杨柳岸，荻芦洲，语燕对啼鸠。</p><p>客乘金络马，人泛木兰舟。</p><p>绿野耕夫春举耜，碧池渔父晚垂钩。</p><p>波浪千层，喜见蛟龙得水；</p><p>云霄万里，惊看雕鹗横秋。</p><p>庵对寺，殿对楼，酒艇对渔舟。</p><p>金龙对彩凤，豮豕对童牛。</p><p>王郎帽，苏子裘，四季对三秋。</p><p>峰峦扶地秀，江汉接天流。</p><p>一湾绿水渔村小，万里青山佛寺幽。</p><p>龙马呈河，羲皇阐微而画卦；</p><p>神龟出洛，禹王取法以陈畴。</p><p>12</p><p>眉对目，口对心，锦瑟对瑶琴。</p><p>晓耕对寒钓，晚笛对秋砧。</p><p>松郁郁，竹森森，闵损对曾参。</p><p>秦王亲击缶，虞帝自挥琴。</p><p>三献卞和尝泣玉，四知杨震固辞金。</p><p>寂寂秋朝，庭叶因霜摧嫩色；</p><p>沉沉春夜，砌花随月转清阴。</p><p>前对后，古对今，野兽对山禽。</p><p>犍牛对牝马，水浅对山深。</p><p>曾点瑟，戴逵琴，璞玉对浑金。</p><p>艳红花弄色，浓绿柳敷阴。</p><p>不雨汤王方剪爪，有风楚子正披襟。</p><p>书生惜壮岁韶华，寸阴尺璧，</p><p>游子爱良宵光景，一刻千金。</p><p>丝对竹，剑对琴，素志对丹心。</p><p>千愁对一醉，虎啸对龙吟。</p><p>子罕玉，不疑金，往古对来今。</p><p>天寒邹吹律，岁旱傅为霖。</p><p>渠说子规为帝魄，侬知孔雀是家禽。</p><p>屈子沉江，处处舟中争系粽；</p><p>牛郎渡渚，家家台上竞穿针。</p><p>13</p><p>千对百，两对三，地北对天南。</p><p>佛堂对仙洞，道院对禅庵。</p><p>山泼黛。水浮蓝，雪岭对云潭。</p><p>凤飞方翙翙，虎视已眈眈。</p><p>窗下书生时讽咏，筵前酒客日耽酣。</p><p>白草满郊，秋日牧征人之马；</p><p>绿桑盈亩，春时供农妇之蚕。</p><p>将对欲，可对堪，德被对恩覃。</p><p>权衡对尺度，雪寺对云庵。</p><p>安邑枣，洞庭柑，不愧对无惭。</p><p>魏征能直谏，王衍善清谈。</p><p>紫梨摘去从山北，丹荔传来自海南。</p><p>攘鸡非君子所为，但当月一；</p><p>养狙是山公之智，止用朝三。</p><p>中对外，北对南，贝母对宜男。</p><p>移山对浚井，谏苦对言甘。</p><p>千取百，二为三，魏尚对周堪。</p><p>海门翻夕浪，山市拥晴岚。</p><p>新缔直投公子纻，旧交犹脱馆人骖。</p><p>文在淹通，已咏冰兮寒过水；</p><p>永和博雅，可知青者胜于蓝。</p><p>14</p><p>悲对乐，爱对嫌，玉兔对银蟾。</p><p>醉侯对诗史，眼底对眉尖。</p><p>风飁飁，雨绵绵，李苦对瓜甜。</p><p>画堂施锦帐，酒市舞青帘。</p><p>横槊赋诗传孟德，引壶酌酒尚陶潜。</p><p>两曜迭明，日东生而月西出；</p><p>五行式序，水下润而火上炎。</p><p>如对似，减对添，绣幕对朱帘。</p><p>探珠对献玉，鹭立对鱼潜。</p><p>玉屑饭，水晶盐，手剑对腰镰。</p><p>燕巢依邃阁，蛛网挂虚檐。</p><p>夺槊至三唐敬德，栾棋第一晋王恬。</p><p>南浦客归，湛湛春波千顷净；</p><p>西楼人悄，弯弯夜月一钩纤。</p><p>逢对遇，仰对瞻，市井对闾阎。</p><p>投簪对结绶，握发对掀髯。</p><p>张绣幕，卷珠帘，石碏对江淹。</p><p>宵征方肃肃，夜饮已厌厌。</p><p>心褊小人长戚戚，礼多君子屡谦谦。</p><p>美刺殊文，备三百五篇诗咏；</p><p>吉凶异画，变六十四卦爻占。</p><p>15</p><p>清对浊，苦对咸，一启对三缄。</p><p>烟蓑对雨笠，月榜对风帆。</p><p>莺𪾢睆，燕呢喃，柳杞对松杉。</p><p>情深悲素扇，泪痛湿青衫。</p><p>汉室既能分四姓，周朝何用叛三监。</p><p>破的而探牛心，豪矜王济；</p><p>竖竿以挂犊鼻，贫笑阮咸。</p><p>能对否，圣对贤，卫瓘对浑瑊。</p><p>雀罗对鱼网，翠𪩘对苍崖。</p><p>红罗帐，白布衫，笔格对书函。</p><p>蕊香蜂竞采，泥软燕争衔。</p><p>凶孽誓清闻祖逖，王家能乂有巫咸。</p><p>溪叟新居，渔舍清幽临水岸；</p><p>山僧久隐，梵宫寂寞倚云岩。</p><p>冠对带，帽对衫，议鲠对言谗。</p><p>行舟对御马，俗弊对民岩。</p><p>鼠且硕，兔多毚，史册对书缄。</p><p>塞城闻奏角，江浦认归帆。</p><p>河水一源形弥弥，泰山万仞势岩岩。</p><p>郑为武公，赋缁衣而美德；</p><p>周因巷伯，歌贝锦以伤谗。</p></div></div><div class="post-meta meta-tags"><ul class=clearfix><li><a>'晚照','云对','声律'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>