<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>魏晋诗文900篇大全集 卷三 300篇 | 极客快訊</title><meta property="og:title" content="魏晋诗文900篇大全集 卷三 300篇 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/f37eaeccdf20475589859d0134143a8c"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/49470f3.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/49470f3.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/49470f3.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/49470f3.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/49470f3.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/49470f3.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/49470f3.html><link rel=canonical href=https://geekbank.cf/tw/%e6%b8%b8%e6%88%8f/49470f3.html><meta property="article:published_time" content="2020-10-29T20:46:12+08:00"><meta property="article:modified_time" content="2020-10-29T20:46:12+08:00"><meta name=Keywords content><meta name=description content="魏晋诗文900篇大全集 卷三 300篇"><meta name=author content="极客快訊"><meta property="og:url" content="/cn/%E6%B8%B8%E6%88%8F/49470f3.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>魏晋诗文900篇大全集 卷三 300篇</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><h1 class=pgc-h-arrow-right>401——700</h1><h1 class=pgc-h-arrow-right><strong>魏晋时期（220年—420年），指东汉瓦解后，三国到两晋的时期，通常所说的魏晋南北朝时期（公元220年到公元589年）这段历史的前一阶段。</strong></h1><h1 class=pgc-h-arrow-right><strong>魏晋中“魏”指的是三国北方政权曹魏，而“晋”指的是司马氏建立的晋朝， 此时北方正是五胡十六国时期。</strong></h1><h1 class=pgc-h-arrow-right><strong>魏晋时期，国家政权更替频繁，思想自由开放。文化上得到了巨大的发展，文学、思想、美术、书法、音乐都诞生了影响后世的大家。人们对人物的品评由道德风范转向人物外貌，进而发展到人物的精神气质，文化史上称之为魏晋风流或魏晋风度。</strong></h1><h1 class=pgc-h-arrow-right><strong>以魏晋风度为开端的儒道互补的士大夫精神，奠定了中国知识分子的人格基础，影响深远。当今的年轻人作为对人生的爱恋，自我的发现与肯定，与魏晋风度的价值观念是一脉相承的。而现在年轻人在追求行止姿容的漂亮俊逸的个性上，又和魏晋风度的美学观相辅相成。</strong></h1><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/f37eaeccdf20475589859d0134143a8c><p class=pgc-img-caption></p></div><p><strong>401赠郑曼季诗四首 高冈</strong></p><p>魏晋：陆云</p><p>一瞻彼高冈。有猗其桐。允也君子。实宝南江。员规启裕。沈矩履方。泳此明流。清澜川通。陟彼衡林。味其回芳。二馥矣回芳。绸缪中原。祁祁庶类。薄采其芬。栖迟泌丘。容与衡门。声播东汜。响溢南云。三穆穆阊阖。南端启钥。庶明以庸。帝听式阙。有凤于潜。在林栖翮。非予之祚。孰与好爵。四幽居玩物。顾景自颐。发愤潜帷。彷佛有思。予美亡此。终然肯来。企予与言。惟用作诗。</p><p><strong>赠汲郡太守诗</strong></p><p>魏晋：陆云</p><p>抑抑奚生。天笃其淳。芳颖兰挥。琼光玉振。沉机照物。妙思考神。思我善问。观德古人。</p><p><strong>太尉王公以九锡命大将军让公将还京邑祖饯赠</strong></p><p>魏晋：陆云</p><p>思乐中陵。言观其川。公王戾止。有车辚辚。伊谁云飨。我有嘉宾。羽觞举酬。酢尔征人。</p><p><strong>大将军宴会被命作诗</strong></p><p>魏晋：陆云</p><p>芒芒宇宙。天地交泰。王在华堂。式宴嘉会。玄晖峻朗。翠云崇蔼。冕弁振缨。藻服垂带。</p><p><strong>答赵景猷</strong></p><p>魏晋：曹摅</p><p>古人罔极。今我不爽。愿言所钦。唯子靡两。情存口咏。心忆目想。形游神还。身去意往。伫立不见。瞻望佛仿。婉娈西路。遗忧养养。</p><p><strong>赠欧阳建</strong></p><p>魏晋：曹摅</p><p>汤汤洪川。朝宗于海。芒芒甫田。稼穑攸在。瞻彼南亩。勤{血阝}无殆。鉴此长流。朝夕莫改。念兹在兹。非孰肯□。慎终如始。令问遂倍。</p><p><strong>答贾谧诗十一章</strong></p><p>魏晋：陆机</p><p>一章伊昔有皇。肇济黎蒸。先天创物。景命是膺。降及群后。迭毁迭兴。邈矣终古。崇替有征。二章在汉之季。皇纲幅裂。大辰匿晖。金虎曜质。雄臣驰鹜。义夫赴节。释位挥戈。言谋王室。三章王室之乱。靡邦不泯。如彼坠景。曾不可振。乃眷三哲。俾乂斯民。启土虽难。改物承天。四章爰兹有魏。即宫天邑。吴实龙飞。刘亦岳立。干戈载扬。俎豆载戢。民劳师兴。国玩凯入。五章天厌霸德。黄祚告衅。狱讼违魏。讴歌适晋。陈留归蕃。我皇登禅。庸岷稽颡。三江改献。六章赫矣隆晋。奄宅率土。对扬天人。有秩斯祜。惟公太宰。光翼二祖。诞育洪胄。纂戎于鲁。七章东朝既建。淑问峨峨。我求明德。济同以和。鲁公戾止。衮服委蛇。思媚皇储。高步承华。八章昔我逮兹。时惟下僚。及子栖迟。同林异条。年殊志比。服舛义稠。游跨三春。情固二秋。九章祗承皇命。出纳无违。往践蕃朝。来步紫微。升降秘阁。我服载晖。孰云匪惧。仰肃明威。十章分索则易。携手实难。念昔良游。兹焉永叹。公之云感。贻此音翰。蔚彼高藻。如玉如兰。十一章惟汉有木。曾不逾境。惟南有金。万邦作咏。民之胥好。捐狂厉圣。仪刑在昔。予闻子命。</p><p><strong>鞠歌行</strong></p><p>魏晋：陆机</p><p>朝云升。应龙攀。乘风远游腾云端。鼓钟歇。岂自欢。急弦高张思和弹。时希值。年夙愆。循己虽易人知难。王阳登。贡公欢。罕生既没国子叹。嗟千载。岂虚言。</p><p><strong>櫂歌行</strong></p><p>魏晋：陆机</p><p>迟迟暮春日。天气柔且嘉。元吉降初巳。濯秽游黄河。龙舟浮鹢首。羽旗垂藻葩。乘风宣飞景。逍遥戏中波。名讴激清唱。榜人纵櫂歌。投纶沈洪川。飞缴入紫霞。</p><p><strong>410.飞龙篇</strong></p><p>魏晋：曹植</p><p>南经丹穴。积阳所生。煎石流铄。品物无形。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p3.pstatp.com/large/pgc-image/9e1e3210a45f43d6a7740ea9034dec31><p class=pgc-img-caption></p></div><p><strong>五游咏</strong></p><p>魏晋：曹植</p><p>九州不足步。愿得凌云翔。逍遥八纮外。游目历遐荒。披我丹霞衣。袭我素霓裳。华盖芬晻蔼。六龙仰天骧。曜灵未移景。倏忽造昊苍。阊阖启丹扉。双阙曜朱光。徘徊文昌殿。登陟太微堂。上帝休西棂。群后集东厢。带我琼瑶佩。漱我沆瀣浆。踟蹰玩灵芝。徙倚弄华芳。王子奉仙药。羡门进奇方。服食享遐纪。延寿保无疆。</p><p><strong>浮萍篇</strong></p><p>魏晋：曹植</p><p>浮萍寄清水，随风东西流。</p><p>结发辞严亲，来为君子仇。</p><p>恪勤在朝夕，无端获罪尤。</p><p>在昔蒙恩惠，和乐如瑟琴。</p><p>何意今摧颓，旷若商与参。</p><p>茱萸自有芳，不若桂与兰。</p><p>新人虽可爱，无若故所欢。</p><p>行云有返期，君恩傥中还。</p><p>慊慊仰天叹，愁心将何愬。</p><p>日月不恒处，人生忽若寓。</p><p>悲风来入怀，泪下如垂露。</p><p>发箧造裳衣，裁缝纨与素。</p><p>写人</p><p><strong>丹霞蔽日行</strong></p><p>魏晋：曹植</p><p>纣为昏乱，虐残忠正。</p><p>周室何隆，一门三圣。</p><p>牧野致功，天亦革命。</p><p>汉祚之兴，阶秦之衰。</p><p>虽有南面，王道陵夷。</p><p>炎光再幽，殄灭无遗。</p><p><strong>答庞参军 其三</strong></p><p>魏晋：陶渊明</p><p>伊余怀人，欣德孜孜；我有旨酒，与汝乐之。乃陈好言，乃着新诗；一旦不见，如何不思！</p><p><strong>读《山海经》 其十三</strong></p><p>魏晋：陶渊明</p><p>岩岩显朝市，帝者慎用才。何以废共鲧，重华为之来。仲父献诚言，姜公乃见猜；临没告饥渴，当复何及哉！</p><p><strong>读《山海经》 其二</strong></p><p>魏晋：陶渊明</p><p>玉台凌霞秀，王母怡妙颜。天地共俱生，不知几何年。灵化无穷已，馆宇非一山。高酣发新谣，宁效俗中言！</p><p><strong>怨诗楚调示庞主簿邓治中</strong></p><p>魏晋：陶渊明</p><p>天道幽且远，鬼神茫昧然。</p><p>结发念善事，僶俛六九年。</p><p>弱冠逢世阻，始室丧其偏。</p><p>炎火屡焚如，螟蜮恣中田。</p><p>风雨纵横至，收敛不盈廛。</p><p>夏日长抱饥，寒夜无被眠。</p><p>造夕思鸡鸣，及晨愿乌迁。</p><p>在己何怨天，离忧凄目前。</p><p>吁嗟身后名，于我若浮烟。</p><p>慷慨独悲歌，钟期信为贤。</p><p>人生、艰难</p><p><strong>饮酒·十二</strong></p><p>魏晋：陶渊明</p><p>长公曾一仕，壮节忽失时；</p><p>杜门不复出，终身与世辞。</p><p>仲理归大泽，高风始在兹。</p><p>一往便当已，何为复狐疑！</p><p>去去当奚道，世俗久相欺。</p><p>摆落悠悠谈，请从余所之。</p><p>仕途、志向、隐居</p><p><strong>丙辰岁八月中于下潠田舍获</strong></p><p>魏晋：陶渊明</p><p>贫居依稼穑，戮力东林隈。</p><p>不言春作苦，常恐负所怀。</p><p>司田眷有秋，寄声与我谐。</p><p>饥者欢初饱，束带候鸣鸡。</p><p>扬楫越平湖，泛随清壑回。</p><p>郁郁荒山里，猿声闲且哀。</p><p>悲风爱静夜，林鸟喜晨开。</p><p>曰余作此来，三四星火颓。</p><p>姿年逝已老，其事未云乖。</p><p>遥谢荷𦰏翁，聊得从君栖。</p><p>农村、生活</p><p><strong>420.天地篇</strong></p><p>魏晋：曹植</p><p>复为时所拘。覊绁作微臣。</p><p><strong>对酒行</strong></p><p>魏晋：曹植</p><p>蒲鞭苇杖示有刑。</p><p><strong>庶人挽歌辞</strong></p><p>魏晋：陆机</p><p>死生各异方。昭非神色袭。贵贱礼有差。外相盛已集。魂衣何盈盈。旟旐何习习。父母拊棺号。兄弟扶筵泣。灵轜动𫐖(左车右𫇴)。龙首矫崔嵬。挽歌挟毂唱。嘈嘈一何悲。浮云中容与。飘风不能回。渊鱼仰失梁。征鸟俯坠飞。念彼平生时。延宾陟此帏。宾阶有邻迹。我降无登辉。</p><p><strong>诗</strong></p><p>魏晋：曹丕</p><p>画舸覆堤。</p><p><strong>见挽船士兄弟辞别诗</strong></p><p>魏晋：曹丕</p><p>郁郁河边树。青青野田草。舍我故乡客。将适万里道。妻子牵衣袂。抆泪沾怀抱。还附幼童子。顾托兄与嫂。辞诀未及终。严驾一何早。负笮引文舟。饱渴常不饱。谁令尔贫贱。咨嗟何所道。</p><p><strong>述仙诗</strong></p><p>魏晋：曹植</p><p>游将升云烟。</p><p><strong>诗</strong></p><p>魏晋：曹植</p><p>皇考建世业。余从征四方。栉风而沐雨。万里蒙露霜。剑戟不离手。铠甲为衣裳。</p><p><strong>喜雨诗</strong></p><p>魏晋：曹植</p><p>天覆何弥广。苞育此群生。弃之必憔悴。惠之则滋荣。庆云从北来。郁述西南征。时雨中夜降。长雷周我庭。嘉种盈膏壤。登秋毕有成。</p><p><strong>赠丁翼诗</strong></p><p>魏晋：曹植</p><p>嘉宾填城阙。丰膳出中厨。吾与二三子。曲宴此城隅。秦筝发西气。齐瑟扬东讴。肴来不虚归。觞至反无余。我岂狎异人。朋友与我俱。大国多良材。譬海出明珠。君子义休偫。小人德无储。积善有余庆。荣枯立可须。滔荡固大节。时俗多所拘。君子通大道。无愿为世儒。</p><p><strong>矫志诗</strong></p><p>魏晋：曹植</p><p>芝桂虽芳。难以饵鱼。尸位素餐。难以成居。磁石引铁。于金不连。大朝举士。愚不闻焉。抱璧涂乞。无为贵宝。履仁遘祸。无为贵道。鹓雏远害。不羞卑栖。灵虬避难。不耻污泥。都蔗虽甘。杖之必折。巧言虽美。用之必灭。济济唐朝。万邦作孚。逢蒙虽巧。必得良弓。圣主虽知。必得英雄。螳螂见叹。齐士轻战。越王轼蛙。国以死献。道远知骥。世伪知贤。覆之帱之。顺天之矩。泽如凯风。惠如时雨。口为禁闼。舌为发机。门机之闿。楛矢不追。</p><p><strong>430.白鹊讴</strong></p><p>魏晋：曹植</p><p>鹊之强强。诗人取喻。今存圣世。呈质见素。饥食苕华。渴饮清露。异于畴匹。众鸟是慕。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p3.pstatp.com/large/pgc-image/94960560966d462fa519db9911579b2f><p class=pgc-img-caption></p></div><p><strong>歌</strong></p><p>魏晋：曹植</p><p>望云际兮有好仇。天路长兮往无由。佩兰蕙兮为谁修。宴婉绝兮我心愁。</p><p><strong>杂诗 其六</strong></p><p>魏晋：陶渊明</p><p>昔闻长者言，掩耳每不喜。奈何五十年，忽已亲此事。求我盛年欢，一毫无复意。去去转欲速，此生岂再值。倾家持作乐，竟此岁月驶。有子不留金，何用身后置！</p><p><strong>猛虎行</strong></p><p>魏晋：曹叡</p><p>双桐生空井。枝叶自相加。通泉浸其根。玄雨润其柯。绿叶何蓩蓩。青条视曲阿。上有双栖鸟。交颈鸣相和。何意行路者。秉丸弹是窠。</p><p><strong>太山吟</strong></p><p>魏晋：陆机</p><p>太山一何高。迢迢造天庭。峻极周已远。曾云郁冥冥。梁甫亦有馆。蒿里亦有亭。幽涂延万鬼。神房集百灵。长吟太山侧。慷慨激楚声。</p><p><strong>秋胡行</strong></p><p>魏晋：陆机</p><p>道虽一致。涂有万端。吉凶纷蔼。休咎之源。人鲜知命。命未易观。生亦何惜。功名所勤。</p><p><strong>诗</strong></p><p>魏晋：曹丕</p><p>巾车出邺宫。校猎东桥津。重罝施密网。{罒/干}筚飘如云。弯弓忽高驰。一发连双麕。</p><p><strong>寡妇诗</strong></p><p>魏晋：曹丕</p><p>霜露纷兮交下。木叶落兮凄凄。候鴈叫兮云中。归燕翩兮徘徊。妾心感兮惆怅。白日急兮西颓。守长夜兮思君。魂一夕兮九乖。怅延伫兮仰视。星月随兮天回。徒引领兮入房。窃自怜兮孤栖。愿从君兮终没。愁何可兮久怀。</p><p><strong>董逃行</strong></p><p>魏晋：曹丕</p><p>晨背大河南辕。跋涉遐路漫漫。师徒百万哗諠。戈矛若林成山。旌旗拂日蔽天。</p><p><strong>钓竿行</strong></p><p>魏晋：曹丕</p><p>东越河济水。遥望大海涯。钓竿何珊珊。鱼尾何簁簁。行路之好者。芳饵欲何为。</p><p><strong>440.言志诗</strong></p><p>魏晋：曹植</p><p>庆云未时兴。云龙潜作鱼。神鸾失其俦。还从燕雀居。</p><p><strong>离友诗</strong></p><p>魏晋：曹植</p><p>日匿影兮天微阴。经逈路兮造北林。</p><p><strong>游仙诗</strong></p><p>魏晋：曹植</p><p>人生不满百。戚戚少欢娱。意欲奋六翮。排雾陵紫虚。虚蜕同松乔。翻迹登鼎湖。翱翔九天上。骋辔远行游。东观扶桑曜。西临弱水流。北极登玄渚。南翔陟丹邱。</p><p><strong>矫志诗</strong></p><p>魏晋：曹植</p><p>仁虎匿爪。神龙隐鳞。</p><p><strong>董桃行</strong></p><p>魏晋：陆机</p><p>和风习习薄林。柔条布叶垂阴。鸣鸠拂羽相寻。仓庚喈喈弄音。感时悼逝伤心。日月相追周旋。万里倐忽几年。人皆冉冉西迁。盛时一往不还。慷慨乖念凄然。昔为少年无忧。常恡秉烛夜游。翩翩霄征何求。于今知此有由。但为老去年遒。盛固有衰不疑。长夜冥冥无期。何不驱驰及时。聊乐永日自怡。赍此遗情何之。人生居世为安。岂若及时为欢。世道多故万端。忧虑纷错交颜。老行及之长叹。</p><p><strong>日重光行</strong></p><p>魏晋：陆机</p><p>日重光。奈何天回薄。日重光。冉冉其游如飞征。日重光。今我日华华之盛。日重光。倐忽过。亦安停。日重光。盛往衰。亦必来。日重光。譬如四时。固恒相催。日重光。惟命有分可营。日重光。但惆怅才志。日重光。身没之后无遗名。</p><p><strong>弩俞新福歌</strong></p><p>魏晋：王粲</p><p>材官选士，剑弩错陈。应桴蹈节，俯仰若神。绥我武烈，笃我淳仁。自东自西，莫不来宾。</p><p><strong>为潘文则作思亲诗</strong></p><p>魏晋：王粲</p><p>穆穆显妣。德音徽止。思齐先姑。志侔姜姒。躬此劳瘁。鞠予小子。小子之生。遭世罔宁。烈考勤时。从之于征。奄遘不造。殷忧是婴。咨于靡及。退守祧祊。五服荒离。四国分争。祸难斯逼。救死于颈。嗟我怀归。弗克弗逞。圣善独劳。莫慰其情。春秋代逝。于兹九龄。缅彼行路。焉托予诚。予诚既否。委之于天。庶我显妣。克保遐年。亹亹惟惧。心乎如悬。如何不吊。早世徂颠。于存弗养。于后弗临。遗衍在体。惨痛切心。形影尸立。魂爽飞沉。在昔蓼莪。哀有余音。我之此譬。忧其独深。胡宁视息。以济于今。岩岩丛险。则不可摧。仰瞻归云。俯聆飘回。飞焉靡翼。超焉靡阶。思若流波。情似坻颓。诗之作矣。情以告哀。</p><p><strong>咏史诗</strong></p><p>魏晋：阮瑀</p><p>误哉秦穆公。身没从三良。忠臣不违命。随躯就死亡。低头窥圹户。仰视日月光。谁谓此可处。恩义不可忘。路人为流涕。黄鸟鸣高桑。</p><p><strong>诗</strong></p><p>魏晋：刘桢</p><p>旦发邺城东。莫次溟水旁。三军如邓林。武士攻萧庄。</p><p><strong>450.赠五官中郎将诗之三</strong></p><p>魏晋：刘桢</p><p>秋日多悲怀。感慨以长叹。终夜不遑寐。叙意于濡翰。明灯曜闰中。清风凄已寒。白露涂前庭。应门重其关。四节相推斥。岁月忽已殚。壮士远出征。戎事将独难。涕泣洒衣裳。能不怀所欢。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/f15782fb9e4f4518ac604db810477914><p class=pgc-img-caption></p></div><p><strong>三月三日诗</strong></p><p>魏晋：陆机</p><p>迟迟暮春日。天气柔且嘉。元吉隆初巳。濯秽游黄河。</p><p><strong>拟青青陵上柏诗</strong></p><p>魏晋：陆机</p><p>冉冉高陵苹。习习随风翰。人生当几时。譬彼浊水澜。戚戚多滞念。置酒宴所欢。方驾振飞辔。远游入长安。名都一何绮。城阙郁盘桓。飞馈缨虹带。层台冒云冠。高门罗北阙。甲第椒与兰。侠客控绝景。都人骖玉轩。遨游放情愿。慷慨为谁叹。</p><p><strong>吴王郎中时从梁陈作诗</strong></p><p>魏晋：陆机</p><p>在昔蒙嘉运。矫迹入崇贤。假翼鸣凤条。濯足升龙渊。玄冕无丑士。冶服使我妍。轻剑拂鞶厉。长缨丽且鲜。谁谓伏事浅。契阔逾三年。薄言肃后命。改服就藩臣。夙驾寻清轨。远游越梁陈。感物多远念。慷慨怀古人。</p><p><strong>为周夫人赠车骑诗</strong></p><p>魏晋：陆机</p><p>碎碎纤细练。为君作鞲𦈡。君行岂有顾。忆君是妾夫。昔者得君书。闻君在高平。今时得君书。闻君在京城。京城华丽所。璀璨多异人。男儿多远志。岂知妾念君。昔者与君别。岁律薄将暮。日月一何速。素秋坠湛露。湛露何冉冉。思君随岁晚。对食不能飡。临觞不能饭。</p><p><strong>赠冯文罴诗</strong></p><p>魏晋：陆机</p><p>昔与二三子。游息承华南。拊翼同枝条。翻飞各异寻。苟无凌风翮。徘徊守故林。慷慨谁为感。愿言怀所钦。发轸清洛汭。驱马大河阴。伫立望朔涂。悠悠迥且深。分索古所悲。志士多苦心。悲情临川结。苦言随风吟。愧无杂佩赠。良讯代兼金。夫子茂远猷。颖诚寄惠音。</p><p><strong>乐府</strong></p><p>魏晋：曹植</p><p>所赍千金剑。通犀间碧玙。翡翠饰鸡必。标首明月珠。</p><p><strong>乐府</strong></p><p>魏晋：曹植</p><p>市肉取肥。酤酒取醇。交觞接杯。以致殷懃。</p><p><strong>陌上桑</strong></p><p>魏晋：曹植</p><p>望云际。有真人。安得轻举继清尘。执电鞭。骋飞驎。</p><p><strong>停云 其二</strong></p><p>魏晋：陶渊明</p><p>停云霭霭，时雨[氵蒙][氵蒙]。??。八表同昏，平陆成江。有酒有酒，闲饮东窗。愿言怀人，舟车靡从。</p><p><strong>460.劝农 其六</strong></p><p>魏晋：陶渊明</p><p>孔耽道德，樊须是鄙。董乐琴书，田园不履。若能超然，投迹高轨，敢不敛衽，敬赞德美。</p><p><strong>劝农 其二</strong></p><p>魏晋：陶渊明</p><p>哲人伊何？时维后稷。赡之伊何？实曰播殖。舜既躬耕，禹亦稼穑。远若周典，八政始食。</p><p><strong>癸卯岁始春怀古田舍 其二</strong></p><p>魏晋：陶渊明</p><p>先师有遗训，忧道不忧贫。瞻望邈难逮，转欲志长勤。秉耒欢时务，解颜劝农人。平畴交远风，良苗亦怀新。虽未量岁功，即事多所欣。耕种有时息，行者无问津。日入相与归，壶浆劳新邻。长吟掩柴门，聊为陇亩民。</p><p><strong>和郭主簿 其一</strong></p><p>魏晋：陶渊明</p><p>蔼蔼堂前林，中夏贮清阴；凯风因时来，回飙开我襟。息交游闲业，卧起弄书琴。园蔬有余滋，旧谷犹储今。营己良有极，过足非所钦。舂秫作美酒，酒熟吾自斟。弱子戏我侧，学语未成音。此事真复乐，聊用忘华簪。遥遥望白云，怀古一何深。</p><p><strong>杂诗 其三</strong></p><p>魏晋：陶渊明</p><p>我行未云远，回顾惨风凉。春燕应节起，高飞拂尘梁。边雁悲无所，代谢归北乡。离昆鸣清池，涉暑经秋霜。愁人难为辞，遥遥春夜长。</p><p><strong>咏史</strong></p><p>魏晋：左思</p><p>郁郁涧底松，离离山上苗。</p><p>以彼径寸茎，荫此百尺条。</p><p>世胄蹑高位，英俊沉下僚。</p><p>地势使之然，由来非一朝。</p><p>金张藉旧业，七叶珥汉貂。</p><p>冯公岂不伟，白首不见招。</p><p><strong>碧玉歌</strong></p><p>魏晋：孙绰</p><p>碧玉小家女，不敢攀贵德。感郎千金意，惭无倾城色。</p><p><strong>咏怀</strong></p><p>魏晋：阮籍</p><p>驾言发魏都，南向望吹台。萧管有遗音，梁王安在哉？战士食糟糠，贤者处蒿莱。歌舞曲未终，秦兵已复来。夹林非吾有，朱宫生尘埃。军败华阳下，身竟为土灰。</p><p><strong>咏怀</strong></p><p>魏晋：阮籍</p><p>朝阳不再盛，白日忽西幽。</p><p>去此若俯仰，如何似九秋。</p><p>人生若尘露，天道邈悠悠。</p><p>齐景升丘山，涕泗纷交流。</p><p>孔圣临长川，惜逝忽若浮。</p><p>去者余不及，来者吾不留。</p><p>愿登太华山，上与松子游。</p><p>渔父知世患，乘流泛轻舟。</p><p><strong>时运</strong></p><p>魏晋：陶渊明</p><p>时运，游暮春也。春服既成，景物斯和，偶景独游，欣慨交心。</p><p>迈迈时运，穆穆良朝。</p><p>袭我春服，薄言东郊。</p><p>山涤余霭，宇暧微霄。</p><p>有风自南，翼彼新苗。</p><p>洋洋平泽，乃漱乃濯。</p><p>邈邈遐景，载欣载瞩。</p><p>称心而言，人亦易足。</p><p>挥兹一觞，陶然自乐。</p><p>延目中流，悠想清沂。</p><p>童冠齐业，闲咏以归。</p><p>我爱其静，寤寐交挥。</p><p>但恨殊世，邈不可追。</p><p>斯晨斯夕，言息其庐。</p><p>花药分列，林竹翳如。</p><p>清琴横床，浊酒半壶。</p><p>黄唐莫逮，慨独在余。</p><p>惆怅、社会、自然、赞美</p><p><strong>460.归园田居 其三</strong></p><p>魏晋：陶渊明</p><p>种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。</p><p><strong>结客篇</strong></p><p>魏晋：曹植</p><p>结客少年场。报怨洛北芒。</p><p><strong>大魏篇</strong></p><p>魏晋：曹植</p><p>大魏应灵符。天禄方甫始。圣德致泰和。神明为驱使。左右宜供养。中殿宜皇子。陛下长寿考。群臣拜贺咸悦喜。积善有余庆。宠禄固天常。众喜填门至。臣子蒙福祥。无患及阳遂。辅翼我圣皇。众吉咸集会。凶邪奸恶并灭亡。黄鹄游殿前。神鼎周四阿。玉马充乘舆。芝盖树九华。白虎戏西除。含利从辟邪。骐骥蹑足舞。凤皇拊翼歌。丰年大置酒。玉樽列广庭。乐饮过三爵。朱颜暴己形。式宴不违礼。君臣歌鹿鸣。乐人舞鼙鼓。百官雷抃赞若惊。储礼如江海。积善若陵山。皇嗣繁且炽。孙子列曾玄。群臣咸称万岁。陛下长寿乐年。御酒停未饮。贵戚跪东厢。侍人承颜色。奉进金玉觞。此酒亦真酒。福禄当圣皇。陛下临轩笑。左右咸欢康。杯来一何迟。群僚以次行。赏赐累千亿。百官并富昌。</p><p><strong>𫚥{鱼旦}篇</strong></p><p>魏晋：曹植</p><p>𫚥{鱼旦}游潢潦。不知江海流。燕雀戏藩柴。安识鸿鹄游。世士此诚明。大德固无俦。驾言登五岳。然后小陵丘。俯观上路人。势利惟是谋。雠高念皇家。远怀柔九州。抚剑而雷音。猛气纵横浮。泛泊徒嗷嗷。谁知壮士忧。</p><p><strong>述酒</strong></p><p>魏晋：陶渊明</p><p>重离照南陆，鸣鸟声相闻；</p><p>秋草虽未黄，融风久已分。</p><p>素砾皛修渚，南岳无余云。</p><p>豫章抗高门，重华固灵坟。</p><p>流泪抱中叹，倾耳听司晨。</p><p>神州献嘉粟，西灵为我驯。</p><p>诸梁董师旅，芊胜丧其身。</p><p>山阳归下国，成名犹不勤。</p><p>卜生善斯牧，安乐不为君。</p><p>平王去旧京，峡中纳遗薰。</p><p>双阳甫云育，三趾显奇文。</p><p>王子爱清吹，日中翔河汾。</p><p>朱公练九齿，闲居离世纷。</p><p>峨峨西岭内，偃息常所亲。</p><p>天容自永固，彭殇非等伦。</p><p><strong>赠长沙公</strong></p><p>魏晋：陶渊明</p><p>余于长沙公为族，祖同出大司马。昭穆既远，以为路人。经过浔阳，临别赠此。</p><p>同源分流，人易世疏，慨然寤叹，念兹厥初；</p><p>礼服遂悠，岁月眇徂，感彼行路，眷然踌躇；</p><p>於穆令族，允构斯堂，谐气冬暄，映怀圭璋；</p><p>爰采春华，载警秋霜，我曰钦哉，实宗之光；</p><p>伊余云遘，在长忘同，笑言未久，逝焉西东；</p><p>遥遥三湘，滔滔九江，山川阻远，行李时通；</p><p>何以写心，贻此话言，进篑虽微，终焉为山；</p><p>敬哉离人，临路凄然，款襟或辽，音问其先。</p><p><strong>饮酒·十五</strong></p><p>魏晋：陶渊明</p><p>贫居乏人工，灌木荒余宅。</p><p>班班有翔鸟，寂寂无行迹。</p><p>宇宙一何悠，人生少至百。</p><p>岁月相催逼，鬓边早已白。</p><p>若不委穷达，素抱深可惜。</p><p><strong>饮酒·十一</strong></p><p>魏晋：陶渊明</p><p>颜生称为仁，荣公言有道。</p><p>屡空不获年，长饥至于老。</p><p>虽留身后名，一生亦枯槁。</p><p>死去何所知，称心固为好。</p><p>客养千金躯，临化消其宝。</p><p>裸葬何必恶，人当解意表。</p><p><strong>杂诗 其七</strong></p><p>魏晋：陶渊明</p><p>日月不肯迟，四时相催迫。寒风拂枯条，落叶掩长陌。弱质与运颓，玄鬓早已白。素标插人头，前途渐就窄。家为逆旅舍，我如当去客。去去欲何之？南山有旧宅。</p><p><strong>杂诗 其三</strong></p><p>魏晋：陶渊明</p><p>荣华难久居，盛衰不可量。昔为三春蕖，今作秋莲房。严霜结野草，枯悴未遽央。日月还复周，我去不再阳。眷眷往昔时，忆此断人肠。</p><p><strong>480.归鸟·其二</strong></p><p>魏晋：陶渊明</p><p>翼翼归鸟，载翔载飞。</p><p>虽不怀游，见林情依。</p><p>遇云颉颃，相鸣而归。</p><p>遐路诚悠，性爱无遗。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p3.pstatp.com/large/pgc-image/c321d25bf5d042de9e51ebb29c6d4ba1><p class=pgc-img-caption></p></div><p><strong>杂诗</strong></p><p>魏晋：曹丕</p><p>漫漫秋夜长，烈烈北风凉。辗转不能寐，披衣起彷徨。彷徨忽已久，白露沾我裳。俯视清水波，仰看明月光。天汉回西流，三五正纵横。草虫鸣何悲，孤雁独南翔。郁郁多悲思，绵绵思故乡。愿飞安得翼，欲济河无梁。向风长叹息，断绝我中肠。</p><p><strong>诗</strong></p><p>魏晋：曹植</p><p>秋商气转微凉。</p><p><strong>拟古 其六</strong></p><p>魏晋：陶渊明</p><p>苍苍谷中树，冬夏常如兹；年年见霜雪，谁谓不知时。厌闻世上语，结友到临淄。稷下多谈士，指彼决吾疑。装束既有日，已与家人辞。行行停出门，还坐更自思。不怨道里长，但畏人我欺。万一不合意，永为世笑嗤。伊怀难具道，为君作此诗。</p><p><strong>咏贫士 其三</strong></p><p>魏晋：陶渊明</p><p>荣叟老带索，欣然方弹琴。原生纳决履，清歌畅商音。重华去我久，贫士世相寻。弊襟不掩肘，藜羹常乏斟。岂忘袭轻裘，苟得非所钦。赐也徒能辨，乃不见吾心。</p><p><strong>饮酒 十七</strong></p><p>魏晋：陶渊明</p><p>幽兰生前庭，含薰待清风。清风脱然至，见别萧艾中。行行失故路，任道或能通。觉悟当念迁，鸟尽废良弓。</p><p><strong>杂诗 其五</strong></p><p>魏晋：陶渊明</p><p>忆我少壮时，无乐自欣豫。猛志逸四海，骞翮思远翥。荏苒岁月颓，此心稍已去。值欢无复娱，每每多忧虑。气力渐衰损，转觉日不如。壑舟无须臾，引我不得住。前途当几许，未知止泊处。古人惜寸阴，念此使人惧。</p><p><strong>移居 其二</strong></p><p>魏晋：陶渊明</p><p>春秋多佳日，登高赋新诗。过门更相呼，有酒斟酌之。农务各自归，闲暇辄相思。相思则披衣，言笑无厌时。此理将不胜，无为忽去兹。衣食当须纪，力耕不吾欺。</p><p><strong>归园田居 其四</strong></p><p>魏晋：陶渊明</p><p>久去山泽游，浪莽林野娱。</p><p>试携子侄辈，披榛步荒墟。</p><p>徘徊丘垄间，依依昔人居。</p><p>井灶有遗处，桑竹残朽株。</p><p>借问采薪者，此人皆焉如？</p><p>薪者向我言，死没无复余。</p><p>一世异朝市，此语真不虚。</p><p>人生似幻化，终当归空无。</p><p><strong>荣木 其三</strong></p><p>魏晋：陶渊明</p><p>嗟予小子，禀兹固陋。徂年既流，业不增旧。志彼不舍，安此日富。我之怀矣，怛焉内疚。</p><p><strong>490.停云 其四</strong></p><p>魏晋：陶渊明</p><p>翩翩飞鸟，息我庭柯。敛翮闲止，好声相和。岂无他人，念子实多。愿言不获，抱恨如何！</p><p><strong>和郭主簿 其二</strong></p><p>魏晋：陶渊明</p><p>和泽周三春，清凉素秋节。露凝无游氛，天高肃景澈。陵岑耸逸峰，遥瞻皆奇绝。芳菊开林耀，青松冠岩列。怀此贞秀姿，卓为霜下杰。衔觞念幽人，千载抚尔诀。检素不获展，厌厌竟良月。</p><p><strong>善哉行 其三</strong></p><p>魏晋：曹操</p><p>朝日乐相乐，酣饮不知醉。悲弦激新声，长笛吹清气。弦歌感人肠，四坐皆欢悦。寥寥高堂上，凉风入我室。持满如不盈，有德者能卒。君子多苦心，所愁不但一。慊慊下白屋，吐握不可失。众宾饱满归，主人苦不悉。比翼翔云汉，罗者安所羁？冲静得自然，荣华何足为！</p><p><strong>拟古 其九</strong></p><p>魏晋：陶渊明</p><p>种桑长江边，三年望当采。枝条始欲茂，忽值山河改。柯叶自摧折，根株浮沧海。春蚕既无食，寒衣欲谁待！本不植高原，今日复何悔。</p><p><strong>腊日</strong></p><p>魏晋：陶渊明</p><p>风雪送余运，无妨时已和。梅柳夹门植，一条有佳花。我唱尔言得，酒中适何多！未能明多少，章山有奇歌。</p><p><strong>芙蓉池诗</strong></p><p>魏晋：曹植</p><p>逍遥芙蓉池。翩翩戏轻舟。南阳栖双鹄。北柳有鸣鸠。</p><p><strong>诗</strong></p><p>魏晋：曹植</p><p>双鹤俱遨游。相失东海傍。雄飞窜北朔。雌惊赴南湘。弃我交颈欢。离别各异方。不惜万里道。但恐天网张。</p><p><strong>正会诗</strong></p><p>魏晋：曹植</p><p>初岁元祚。吉日惟良。乃为嘉会。燕此高堂。尊卑列叙。典而有章。衣裳鲜洁。黼黻玄黄。清酤盈爵。中坐腾光。珍膳杂沓。充溢圆方。笙磬既设。筝瑟俱张。悲歌厉响。咀嚼清商。俯视文轩。仰瞻华梁。愿保兹善。千载为常。欢笑尽娱。乐哉未央。皇室荣贵。寿若东王。</p><p><strong>朔风诗</strong></p><p>魏晋：曹植</p><p>四气代谢。悬景运周。别如俯仰。脱若三秋。昔我初迁。朱华未晞。今我旋止。素雪云飞。</p><p><strong>乐府</strong></p><p>魏晋：曹植</p><p>橙橘枇杷。甘蔗代出。</p><p><strong>500.艳歌行</strong></p><p>魏晋：曹植</p><p>夏节纯和天清凉。百草滋殖舒兰芳。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/4868d0b4b41e435b912e99532fee0d01><p class=pgc-img-caption></p></div><p><strong>501.苦热行</strong></p><p>魏晋：曹植</p><p>行游到日南。经历交址乡。苦热但曝露。越夷水中藏。</p><p><strong>当墙欲高行</strong></p><p>魏晋：曹植</p><p>龙欲升天须浮云。人之仕进待中人。众口可以铄金。谗言三至。慈母不亲。愤愤俗间。不辩伪真。愿欲披心自说陈。君门以九重。道远河无津。</p><p><strong>驱车篇</strong></p><p>魏晋：曹植</p><p>驱车掸驽马。东到奉高城。神哉彼泰山。五岳专其名。隆高贯云霓。嵯峨出太清。周流二六候。间置十二亭。上有涌醴泉。玉石扬华英。东北望吴野。西眺观日精。魂神所系属。逝者感斯征。王者以归天。效厥元功成。历代无不遵。礼记有品程。探策或长短。唯德享利贞。封者七十帝。轩皇元独灵。餐霞漱沆瀣。毛羽被身形。发举蹈虚廓。径庭升窈冥。同寿东父年。旷代永长生。</p><p><strong>圣皇篇</strong></p><p>魏晋：曹植</p><p>圣皇应历数。正康帝道休。九州咸宾服。威德洞八幽。三公奏诸公。不得久淹留。蕃位任至重。旧章咸率由。侍臣省文奏。陛下体仁慈。沉吟有爱恋。不忍听可之。迫有官典宪。不得顾恩私。诸王当就国。玺绶何累缞。便时舍外殿。宫省寂无人。主上增顾念。皇母怀苦辛。何以为赠赐。倾府竭宝珍。文钱百亿万。采帛若烟云。乘舆服御物。锦罗与金银。龙旗垂九旒。羽盖参班轮。诸王自计念。无功荷厚德。思一効筋力。糜躯以报国。鸿胪拥节卫。副使随经营。贵戚并出送。夹道交辎𫐌。车服齐整设。韡晔耀天精。武骑卫前后。鼓吹箫笳声。祖道魏东门。泪下沾冠缨。扳盖因内顾。俛仰慕同生。行行将日暮。何时还阙庭。车轮为徘徊。四马踌躇鸣。路人尚酸鼻。何况骨肉情。</p><p><strong>招隐</strong></p><p>魏晋：左思</p><p>经始东山庐，果下自成榛。前有寒泉井，聊可莹心神。峭茜青葱间，竹柏得其真。弱叶栖霜雪，飞荣流余津。爵服无常玩，好恶有屈伸。结绶生缠牵，弹冠去埃尘。惠连非吾屈，首阳非吾仁。相与观所尚，逍遥撰良辰。</p><p><strong>杂诗</strong></p><p>魏晋：张协</p><p>秋夜凉风起，清气荡暄浊。蜻蛚吟阶下，飞蛾拂明烛。君子从远役，佳人守茕独。离居几何时，钻燧忽改木。房栊无行迹，庭草萋以绿。青苔依空墙，蜘蛛网四屋。感物多所怀，沉忧结心曲。</p><p><strong>七哀诗</strong></p><p>魏晋：王粲</p><p>边城使心悲，昔吾亲更之。冰雪截肌肤，风飘无止期。百里不见人，草木谁当迟。登城望亭燧，翩翩飞戍旗。行者不顾反，出门与家辞。子弟多俘虏，哭泣无已时。天下尽乐土，何为久留兹。蓼虫不知辛，去来勿与咨。</p><p><strong>赠石崇诗</strong></p><p>魏晋：曹摅</p><p>涓涓谷中泉。郁郁岩下林。泄泄群翟飞。咬咬春鸟吟。野次何索寞。薄暮愁人心。三军望衡盖。叹息有余音。临肴忘肉味。对酒不能斟。人言重别离。斯情效于今。</p><p><strong>答赵景猷</strong></p><p>魏晋：曹摅</p><p>精诚之至。崩城陨霜。韩凡丹青。化为鸳鸯。止必交颈。飞必双翔。愿言与汝。携手同行。情若比目。离如参商。遗梦想象。仿佛晖光。中心郁滞。伊怀永伤。</p><p><strong>510.答赵景猷</strong></p><p>魏晋：曹摅</p><p>实望嘉赠。披怀发中。直谅未闻。属致谦冲。投于幽谷。诫之已崇。客过行云。虚其旋风。</p><p><strong>赠王弘远</strong></p><p>魏晋：曹摅</p><p>采石他山。攻璞南荆。虽无和璧。冀收瑶琼。日月愈久。曾无玉声。倾心注耳。寂焉靡听。桃李不报。徒劳我诚。瑾不匿华。兰不秘馨。何惜纤翰。莫慰予情。</p><p><strong>赠王弘远</strong></p><p>魏晋：曹摅</p><p>道贵无名。德尚寡欲。俗牧其华。我执其朴。人取其荣。余守其辱。穷巷湫隘。环堵浅局。肩墙弗暨。茅室不刘。潦必陵阶。雨则浸桷。仰惧濡首。俯惟涂足。妻孥之陋。如彼隶仆。布裳不袵。韦带三续。将乘白驹。归于空谷。隐士良苦。乐哉势族。</p><p><strong>诗</strong></p><p>魏晋：应璩</p><p>治化贵简易。法令不欲多。</p><p><strong>百一诗 十六</strong></p><p>魏晋：应璩</p><p>太官有余厨。大小无不卖。岂徒脯与糗。醯醢及塩豉。</p><p><strong>百一诗 十一</strong></p><p>魏晋：应璩</p><p>平生居□郭。宁丁忧贫贱。出门见富贵。□□□□□。灶下炊牛矢。甑中装豆饭。</p><p><strong>百一诗 三</strong></p><p>魏晋：应璩</p><p>子弟可不慎。慎在选师友。师友必良德。中才可进诱。</p><p><strong>槐树诗</strong></p><p>魏晋：繁钦</p><p>嘉树吐翠叶。列在双阙涯。旑旎随风动。柔色纷陆离。</p><p><strong>诗</strong></p><p>魏晋：陆机</p><p>惆怅怀平素。岂乐于兹同。岂宴栖末景。游豫蹑余踪。</p><p><strong>征西大将军京陵王公会射堂皇太子见命作此诗</strong></p><p>魏晋：陆云</p><p>南海既宾。爰戢干戈。桃林释驾。天马婆娑。象齿南金。来格皇家。绝音协徽。宇宙告和。</p><p><strong>520.咏怀</strong></p><p>魏晋：阮籍</p><p>湛湛长江水，上有枫树林。皋兰被径路，青骊逝骎骎。远望令人悲，春气感我心。三楚多秀士，朝云进荒淫。朱华振芬芳，高蔡相追寻。一为黄雀哀，泪下谁能禁。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p3.pstatp.com/large/pgc-image/da9d8d54851f47a38ba89d2a87f7e1b6><p class=pgc-img-caption></p></div><p><strong>咏怀</strong></p><p>魏晋：阮籍</p><p>洪生资制度，被服正有常。尊卑设次序，事物齐纪纲。容饰整颜色，磬折执圭璋。堂上置玄酒，室中盛稻粱。外厉贞素谈，户内灭芬芳。放口从衷出，复说道义方。委曲周旋仪，姿态愁我肠。</p><p><strong>咏史诗</strong></p><p>魏晋：左思</p><p>梁习持魏郎。秦兵不敢出。李牧为赵将。疆场得清谧。</p><p><strong>赠刘琨诗二十首 十八</strong></p><p>魏晋：卢谌</p><p>爰造异论。肝胆楚越。惟同大观。万涂一辙。死生既齐。荣辱奚别。处其玄根。廓焉靡结。</p><p><strong>赠刘琨诗二十首 八</strong></p><p>魏晋：卢谌</p><p>承亦既笃。眷亦既亲。饰奖驽猥。方驾骏珍。弼谐靡成。良谟莫陈。无觊狐赵。有与五臣。</p><p><strong>赠刘琨诗二十首 二</strong></p><p>魏晋：卢谌</p><p>伊陟佐商。山甫翼周。弘济艰难。对扬王休。茍非异德。旷世同流。加其忠贞。宣其徽猷。</p><p><strong>答孙显世诗</strong></p><p>魏晋：陆云</p><p>一邈矣上祖。垂休万叶。广问弘被。崇轨峻蹑。高山克荒。大川利涉。繁兹惟祜。风连云接。二大人有作。二后利见。九功敷奏。七德殷荐。鼎实重饪。芳烈再扇。奕叶弘道。天禄来宴。三道弘振古。祚来替今。如彼在川。亦有浮沉。大韶既系。响比我音。岂曰荒止。涂弗克寻。四昌风改物。岂水易澜。百川总纪。四海合源。在彼焉取。聿来莫观。曾是褊心。敢忘丘园。五员晖偏照。玄泽谬盈。发彼承华。顿此增城。托景灵云。倦游户庭。匪曰能之。实忝长婴。六焕矣金虎。袭我皇猷。孰云匪吝。仰媿苍流。往蹇来反。弭迹一丘。娈彼东朝。言即尔谋。七振振孙子。洪族之纪。志拟龙潜。德配麟趾。弘义朖节。克明峻轨。遵彼中皋。於穆不已。八於穆不已。大都是阶。之子于命。人应如颓。厚德时迈。协风允谐。惠此海湄。俾也可怀。九乃眷丘林。乐哉河曲。解绂投簪。披褐怀玉。遗情春台。托荫寒木。言念伊人。温其在谷。十道俟人行。辞以义辑。和容过表。余未云执。惠音高播。清风骏集。怀德形抚。临篇景立。</p><p><strong>答吴王上将顾处微诗</strong></p><p>魏晋：陆云</p><p>一邈矣大昧。造化明明。物以曲全。人以直生。类聚百族。群分万形。员渊挺隋。方川吐琼。二蔼蔼洪族。天禄攸蕃。神绥厥本。道裕其源。条有丰叶。波无辍澜。烈风时播。芳响世繁。三曰繁曰赜。载德于兹。克文克敏。乃惠乃慈。遵彼洪流。薄言咏之。好是神契。聊与之期。四仁勇同宅。文武相纷。王谓御事。谁抚上军。于时翻飞。虎啸江𣸣。式遏不虞。俾也无尘。五三代既远。直道垂音。非齿焉尚。非德孰钦。钻仰自古。鲜曰在今。匪唯形交。殷荐其心。六心以殷荐。分以道成。祗服惠顾。畴此深情。亦有芳讯。薄载其诚。岂无春晖。兹焉可荣。七大道易闻。崇轨难袭。孰云匪衍。咎吝尤集。敢谢不佞。栖山自戢。临篇焉愧。德輶辞辑。八翩彼日月。逝犹骇电。朝华未厌。夕风已扇。诗亦有悲。无几相见。怀德叹心。于焉东眷。九平津晚贡。贡公后征。陟彼玉阶。黄发来升。灵卉三秀。芳草秋兴。唯颐清神。福禄是膺。</p><p><strong>赠汲郡太守诗</strong></p><p>魏晋：陆云</p><p>於穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊乂。时亮庶官。</p><p><strong>太尉王公以九锡命大将军让公将还京邑祖饯赠</strong></p><p>魏晋：陆云</p><p>圣泽既渥。嘉会愔愔。庭旅钟鼓。堂有琴瑟。飞辔清晖。扶桑移荫。视景秪慕。挥袂沾襟。娈彼同栖。悲尔异林。我有旨酒。以歌以吟。</p><p><strong>530.乐府诗</strong></p><p>魏晋：曹叡</p><p>昼作不辍手。猛烛继望舒。</p><p><strong>归鸟·其三</strong></p><p>魏晋：陶渊明</p><p>翼翼归鸟，训林徘徊。</p><p>岂思天路，欣及旧栖。</p><p>虽无昔侣，众声每谐。</p><p>日夕气清，悠然其怀。</p><p>自然</p><p><strong>赠刘琨诗二十首 十</strong></p><p>魏晋：卢谌</p><p>昔在暇日。妙寻通理。尤彼意气。狭是节士。情以体生。感以情起。趣舍同要。穷达斯已。</p><p><strong>楚妃叹</strong></p><p>魏晋：石崇</p><p>荡荡大楚。跨土万里。北据方城。南接交趾。西抚巴汉。东被海涘。五侯九伯。是疆是理。矫矫庄王。渊渟岳峙。冕旒垂精。充纩塞耳。韬光戢曜。潜默恭己。内委樊姬。外任孙子。猗猗樊姬。体道履信。既绌虞丘。九女是进。杜绝邪佞。广启令胤。割欢抑宠。居之不吝。不吝实难。可谓知几。化自近始。著于闺闱。光佐霸业。迈德扬威。群后列辟。式瞻洪规。譬彼江海。百川咸归。万邦作歌。身没名飞。</p><p><strong>答赵景猷</strong></p><p>魏晋：曹摅</p><p>心亦何为。顾怀所安。嗟行伊久。慨其永叹。气感异类。诚发心肝。离禽赴衡。偏鸟鸣轩。思如寻萦。莫知其端。</p><p><strong>答赵景猷</strong></p><p>魏晋：曹摅</p><p>泛舟洛川。济彼黄河。乘流浮荡。儵忽经过。孤柏亭亭。回山峨峨。水卉发藻。陵木扬葩。白芷舒华。绿英垂柯。游鳞交跃。翔鸟相和。俯玩琁濑。仰看琼华。顾想风人。伐檀山阿。存彼鱼人。沧浪之歌。邈邈沦漪。滔滔洪波。大道孔长。人生几何。俟渎之清。徒婴百罗。今我不乐。时将蹉跎。荡心肆志。与物无瑕。欢以卒岁。孰知其它。</p><p><strong>答赵景猷</strong></p><p>魏晋：曹摅</p><p>济济京华。俊乂并凑。悠悠遐裔。我独是赴。哀此离群。悲彼孤陋。非无新好。人则惟旧。</p><p><strong>赠韩德真诗</strong></p><p>魏晋：曹摅</p><p>余光不照。怨在贫妇。谷风遗旧。伐木敦友。嗟嗟人间。一薄一厚。时无展季。臧文何咎。萧生既没。谁与结绶。摄余衣冠。归守丘阜。平生之要。不忘在久。枉尔结驷。轼我垄亩。</p><p><strong>征西官属送于陟阳候作诗</strong></p><p>魏晋：孙楚</p><p>晨风飘歧路。零雨被秋草。倾城远追送。饯我千里道。三命皆有极。咄嗟安可保。莫大于殇子。彭聃犹为夭。吉凶如纠纆。忧喜相纷绕。天地为我垆。万物一何小。达人垂大观。诫此苦不早。乖离即长衢。惆怅盈怀抱。孰能察其心。鉴之以苍昊。齐契在今朝。守之与偕老。</p><p><strong>诗</strong></p><p>魏晋：应璩</p><p>司隶鹰扬吏。爪牙徒擢空。折翅跃毛距。宛鵛还入笼。世人指为武。谁复励严冬。</p><p><strong>540.百一诗 二十五</strong></p><p>魏晋：应璩</p><p>小儿抚尘。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/432c7bf82871453caa04e9969d4c9329><p class=pgc-img-caption></p></div><p><strong>百一诗 二十二</strong></p><p>魏晋：应璩</p><p>革带绳为续。履舄穿无底。</p><p><strong>百一诗 十四</strong></p><p>魏晋：应璩</p><p>人才不能备。各有偏短长。稽可小人中。便辟必知芒。</p><p><strong>答曹嘉诗</strong></p><p>魏晋：石崇</p><p>昔常接羽仪。俱游青云中。敦道训胄子。儒化涣以融。同声无异响。故使恩爱隆。岂惟敦初好。欵分在令终。孔不陋九夷。老氏适西戎。逍遥沧海隅。可以保王躬。世事非所务。周公不足梦。玄寂令神王。是以守至冲。</p><p><strong>诗</strong></p><p>魏晋：陆机</p><p>老蚕晚绩缩。老女晚嫁辱。曾不如老鼠。翻飞成蝙蝠。</p><p><strong>征西大将军京陵王公会射堂皇太子见命作此诗</strong></p><p>魏晋：陆云</p><p>芒芒太极。玄化烟煴。颓形成器。凌象垂文。大钧造物。庶类群分。先识经始。实综彝伦。</p><p><strong>赠刘琨诗二十首 五</strong></p><p>魏晋：卢谌</p><p>大钧载运。良辰遂往。譬彼日月。迅过俯仰。感今惟昔。口存心想。借曰如昨。忽为畴曩。</p><p><strong>胡姬年十五</strong></p><p>魏晋：刘琨</p><p>虹梁照晓日，渌水泛香莲。如何十五少，含笑酒垆前。花将面自许，人共影相怜。回头堪百万，价重为时年。</p><p><strong>诗</strong></p><p>魏晋：陆云</p><p>逍遥近南畔。长啸作悲叹。</p><p><strong>为顾彦先赠妇往返诗四首</strong></p><p>魏晋：陆云</p><p>一我在三川阳。子居五湖阴。山海一何旷。譬彼飞与沉。目想清惠姿。耳存淑媚音。独寐多远念。寤言抚空衿。彼美同怀子。非尔谁为心。二悠悠君行迈。茕茕妾独止。山河安可逾。永路隔万里。京师多妖冶。粲粲都人子。雅步袅纤腰。巧笑发皓齿。佳丽良可美。衰贱焉足纪。远蒙眷顾言。衔恩非望始。三翩翩飞蓬征。郁郁寒木荣。游止固殊性。浮沉岂一情。隆爱结在昔。信誓贯三灵。秉心金石固。岂从时俗倾。美目逝不顾。纤腰徒盈盈。何用结中欵。仰指北辰星。四浮海难为水。游林难为观。容色贵及时。朝华忌日晏。皎皎彼姝子。灼灼怀春粲。西城善稚舞。总章饶清弹。鸣簧发丹唇。朱弦绕素腕。轻裾犹电挥。双袂如霞散。华容溢藻幄。哀响入云汉。知音世所希。非君谁能赞。弃置北辰星。问此玄龙焕。时暮复何言。华落理必贱。</p><h1 class=pgc-h-arrow-right><strong>550.答兄平原诗</strong></h1><p>魏晋：陆云</p><p><strong>伊我世族。太极降精。昔在上代。轩虞笃生。厥生伊何。流祚万龄。南岳有神。乃降厥灵。诞钟祖考。彻兹神明。运步玉衡。仰和太清。宾御四门。旁穆紫庭。紫庭既穆。威声爰振。厥振何。播化殊邻。清风攸被。率土归仁。彤弧所弯。万里无尘。功昭王府。帝庸厥勋。黄钺授征。锡命频繁。阚如虓虎。肃兹三军。光若辰跱。亮彼公门。仍世上司。芳流庆云。纯和所产。爰育仁昆。诞丰岐嶷。实昭令闻。令闻伊何。休音允臧。先公克构。乃崇斯堂。耀颖上京。发迹扶桑。戎车出征。时惟鹰扬。鹰扬既昭。勋庸克迈。天子命我。镇弼于外。代作扞城。以表南裔。降灾匪蠲。景命颠沛。惟我贤昆。天姿秀生。含奇播越。明德惟馨。太阳散气。乃禀厥和。山川垂度。爰则厥遐。厥遐伊何。惟光惟大。惟大伊何。如岱如渭。恢此广渊。廓彼洪懿。弘道惇德。渊哉为器。统我先基。弱冠慷慨。将弘祖业。实崇奕世。咨予顽曚。蕞尔弱才。沈耀玄渚。挹庇云淇。陶化靡移。固陋于兹。瞻仰洪范。实忝先基。巍巍先基。重规累构。赫赫重光。遐风激鹜昔我先公。爰造斯猷。今我六蔽。匪崇克扶。悠悠大道。载邈载遐。洋洋渊源。如海如河。昔我先公。斯纲斯纪。今我末嗣。乃倾乃圮。世业之颓。自予小子。仰愧灵丘。衔忧没齿。忧怀惟何。顾景惟尘。峨峨高踪。眇眇贸辰。明德继体。莫非哲人。今我顽鄙。规范靡遵。仍世载德。荒之予身。莫峻匪岳。有俊斯登。莫高匪云。有翼斯凌。矧我成基。匪克阶升。玄黄长阪。载寐载兴。岂敢惮行。哀此负乘。芒芒高山。自予颓之。济济德义。匪我怀之。终衔永负。于其媿而。昔予言旷。泛舟东川。衔忧告辞。挥泪海滨。羲阳趣驾。炎华电征。自我不见。邈哉八龄。悠思逈望。寤言通灵。昔我往矣。辰在东嵎。今我于兹。日薄桑榆。衔艰遘愍。困瘁殷忧。哀矣我世。匪蒙灵休。开元迄兹。天迭兴微。震风隐骇。海水群飞。王旅南征。阐耀灵威。予昆乃播。爰集朔土。载离永久。其毒太苦。上帝休命。驾言其归。多我遘愍。振荡朔垂。羁系殊俗。初愿用违。严驾东征。肃迈林野。夕秣乘马。朝整仆旅。矫矫乘马。载驱载驰。漫漫长路。或降或阶。晨风夙零。朝不皇饥。倾景儵坠。夕不存罢。虽有丰草。匪释奔驷。虽有重阴。匪遑假寐。茕茕仆伕。悠悠遄征。经彼乔木。有鸟嘤鸣。微物识侪。矧伊有情。乐兹棠棣。实欢友生。既至既觐。滞思旷年。年在旷纪。觐未浃辰。恨其永怀。忧心孔艰。天地永久。命也难长。生民忽霍。曷云其常。我之既存。靡绩靡纪。乾坤难并。寂焉其已。生若电激。没若川征。存愧松柏。逝惭生灵。匪吝性命。实悼徒生。茍克析薪。岂惮冥冥。瞻企皇极。徼福上天。冀我友生。要期永年。昔我先公。邦国攸兴。今我家道。绵绵莫承。昔我昆弟。如鸾如龙。今我友生。凋俊坠雄。家哲永徂。世业长终。华堂倾构。广宅颓庸。高门降衡。修庭树蓬。感物悲怀。怆矣其伤。惇仁泛爱。锡予好音。晞光怀宝。焕若南金。披华玩藻。晔若翰林。咏彼清声。被之瑟琴。味此殊响。慰之予心。弘懿忘鄙。命之反复。敢投挑李。以报宝玉。冀凭光益。编诸末录。</strong></p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/9fa4b186a1984530b8f7549b5429292f><p class=pgc-img-caption></p></div><p><strong>赠汲郡太守诗</strong></p><p>魏晋：陆云</p><p>乐只君子。茂德攸绥。嗟我怀人。式是言归。聿言来集。如翼斯挥。日予不惠。照尔清晖。</p><p><strong>赠汲郡太守诗</strong></p><p>魏晋：陆云</p><p>亦既有试。出宰邦家。之子于行。民固讴歌。风澄俗俭。化静世波。芒芒既庶。且乐于和</p><p><strong>从事中郎张彦明为中护军奚世都为汲郡太守客</strong></p><p>魏晋：陆云</p><p>思乐华堂。云构崇基。公王有酒。薄言飨之。景曜徽芒。芳风咏时。宴尔宾傧。具乐于兹。</p><p><strong>从事中郎张彦明为中护军奚世都为汲郡太守客</strong></p><p>魏晋：陆云</p><p>肃肃庶僚。祗服宠晖。肇被桃虫。假翼翻飞。出抚邦家。入翔紫微。有命既集。愿言永违。</p><p><strong>太尉王公以九锡命大将军让公将还京邑祖饯赠</strong></p><p>魏晋：陆云</p><p>后命既灵。王人反旆。兴言出祖。饮饯于迈。旍旐泱泱。轺轩蔼蔼。和风弭尘。清晖映盖。</p><p><strong>百一诗 八</strong></p><p>魏晋：应璩</p><p>汉末桓帝时。郎有马子侯。自谓识音律。请客鸣笙竽。为作陌上桑。反言凤将雏。左右伪称善。亦复自摇头。</p><p><strong>赠五官中郎将诗</strong></p><p>魏晋：徐干</p><p>贻尔新诗。</p><p><strong>拟庭中有奇树诗</strong></p><p>魏晋：陆机</p><p>欢友兰时往。迢迢匿音徽。虞渊引绝景。四节逝若飞。芳草久已茂。佳人竟不归。踯躅遵林渚。惠风入我怀。感物恋所欢。采此欲贻谁。</p><p><strong>拟涉江采芙蓉诗</strong></p><p>魏晋：陆机</p><p>上山采琼蕊。穹谷饶芳兰。采采不盈掬。悠悠怀所欢。故乡一何旷。山川阻且难。沈思钟万里。踯躅独吟叹。</p><p><strong>560.赴洛道中作诗</strong></p><p>魏晋：陆机</p><p>总辔登长路。呜咽辞密亲。借问子何之。世网婴我身。永叹遵北渚。遗思结南津。行行遂已远。野途旷无人。山泽纷纡余。林薄杳阡眠。虎啸深谷底。鸡鸣高树巅。哀风中夜流。孤兽更我前。悲情触物感。沈思郁缠绵。伫立望故乡。顾影凄自怜。</p><p><strong>赠尚书郎顾彦先诗二首其二</strong></p><p>魏晋：陆机</p><p>朝游游层城。夕息旋直庐。迅雷中霄激。惊电光夜舒。玄云拖朱阁。振风薄绮疏。丰注溢修霤。潢潦浸阶除。停阴结不解。通衢化为渠。沈稼湮梁颍。流民溯荆徐。眷言怀桑梓。无乃将为鱼。</p><p><strong>赠潘岳诗</strong></p><p>魏晋：陆机</p><p>佥曰吾生。明德惟允。</p><p><strong>皇太子宴玄圃宣猷堂有令赋诗</strong></p><p>魏晋：陆机</p><p>三正迭绍。洪圣启运。自昔哲王。先天而顺。群辟崇替。降及近古。黄晖既渝。素灵承祜。乃眷斯顾。祚之宅土。三后始基。世武丕承。协风旁骇。天晷仰澄。淳曜六合。皇庆攸兴。自彼河汾。奄齐七政。时文惟晋。世笃其圣。钦翼昊天。对扬成命。九区克咸。讴歌以咏。皇上纂隆。经教弘道。于化既丰。在工载考。俯厘庶绩。仰荒大造。仪刑祖宗。妥绥天保。笃生我后。克明克秀。体辉重光。承规景数。茂德渊冲。天姿玉裕。蕞尔小臣。邈彼荒遐。弛厥负担。振缨承华。匪顾伊始。惟命之嘉。</p><p><strong>百年歌</strong></p><p>魏晋：陆机</p><p>七十时。精爽狻损膂力愆。清水明镜不欲观。临乐对酒转无欢。揽形修发独长叹。</p><p><strong>燕歌行</strong></p><p>魏晋：陆机</p><p>四时代序逝不追。寒风习习落叶飞。蟋蟀在堂露盈墀。念君远游常苦悲。君何缅然久不归。贱妾悠悠心无违。白日既没明灯辉。夜禽赴林匹鸟栖。双鸠关关宿何湄。忧来感物涕不晞。非君之念思为谁。别日何早会何迟。</p><p><strong>君子有所思行</strong></p><p>魏晋：陆机</p><p>命驾登北山。延伫望城郭。廛里一何盛。街巷纷漠漠。甲第崇高闼。洞房结阿馈。曲池何湛湛。清川带华薄。邃宇列绮窗。兰室接罗幕。淑貌色斯升。哀音承颜作。人生诚行迈。容华随年落。善哉膏粱士。营生奥且博。宴安消灵根。酖毒不可恪。无以肉食资。取笑葵与藿。</p><p><strong>班婕妤</strong></p><p>魏晋：陆机</p><p>婕妤去辞宠。淹留终不见。寄情在玉阶。托意惟团扇。春苔暗阶除。秋草芜高殿。黄昏履綦绝。愁来空雨面。</p><p><strong>遨游出西城诗</strong></p><p>魏晋：陆机</p><p>遨游出西城。按辔循都邑。逝物随节改。时风肃且熠。迁化有常然。盛衰自相袭。靡靡年时改。冉冉老已及。行矣勉良图。使尔修名立。</p><p><strong>招隐诗二首</strong></p><p>魏晋：陆机</p><p>驾言寻飞遁。山路郁盘桓。芳兰振蕙叶。玉泉涌微澜。嘉卉献时服。灵术进朝飡。寻山求逸民。穹谷幽且遐。清泉荡玉渚。文鱼跃中波。</p><p><strong>570.公燕诗</strong></p><p>魏晋：刘桢</p><p>永日行游戏。欢乐犹未央。遗思在玄夜。相与复翱翔。辇车飞素盖。从者盈路傍。月出照园中。珍木郁苍苍。清川过石渠。流波为鱼防。芙蓉散其华。菡萏溢金塘。灵鸟宿水裔。仁兽游飞梁。华馆寄流波。豁达来风凉。生平未始闻。歌之安能详。投翰长叹息。绮丽不可忘。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p9.pstatp.com/large/pgc-image/516a207b2a054c37886d4633e993da7d><p class=pgc-img-caption></p></div><p><strong>豫章行</strong></p><p>魏晋：曹叡</p><p>于斯诚微物。能不怀伤悴。</p><p><strong>月重轮行</strong></p><p>魏晋：曹叡</p><p>天地无穷。人命有终。立功扬名。行之在躬。圣贤度量。得为道中。</p><p><strong>善哉行</strong></p><p>魏晋：曹叡</p><p>我徂我征。伐彼蛮虏。练师简卒。爰正其旅。轻舟竟川。初鸿依浦。桓桓猛毅。如罴如虎。发炮若雷。吐气如雨。旄旌指麾。进退应矩。百马齐辔。御由造父。休休六军。咸同斯武。兼涂星迈。亮兹行阻。行行日远。西背京许。游弗淹旬。遂届扬土。奔寇震惧。莫敢当御。权实竖子。备则亡虏。假气游魂。鱼鸟为伍。虎臣列将。怫郁充怒。淮泗肃清。奋扬微所。运德耀威。惟镇惟抚。反旆言归。旆入皇祖。</p><p><strong>诗</strong></p><p>魏晋：王粲</p><p>联翻飞鸾鸟。独游无所因。毛羽照野草。哀鸣入青云。我尚假羽翼。飞覩尔形身。愿及春阳会。交颈遘殷勤。</p><p><strong>诗</strong></p><p>魏晋：阮瑀</p><p>白发随栉堕。未寒思厚衣。四支易懈惓。行步益疎迟。常恐时岁尽。魂魄忽高飞。自知百年后。堂上生旅葵。</p><p><strong>诗</strong></p><p>魏晋：阮瑀</p><p>临川多悲风。秋日苦清凉。客子易为戚。感此用哀伤。揽衣起踯躅。上观心与房。三星守故次。明月未收光。鸡鸣当何时。朝晨尚未央。还坐长叹息。忧忧安可忘。</p><p><strong>公宴诗</strong></p><p>魏晋：应玚</p><p>巍巍主人德。佳会被四方。开馆延群士。置酒于斯堂。辨论释郁结。援笔兴文章。穆穆众君子。好合同欢康。促坐褰重帷。传满腾羽觞。</p><p><strong>诗</strong></p><p>魏晋：刘桢</p><p>皦月垂素光。玄云为仿髴。</p><p><strong>诗</strong></p><p>魏晋：刘桢</p><p>昔君错畦畤。东土有素木。条柯不盈寻。一尺再三曲。隐生置翳林。控倊自迫速。得托芳兰苑。列植高山足。</p><p><strong>580.斗鸡诗</strong></p><p>魏晋：刘桢</p><p>丹鸡被华采。双距如锋芒。愿一扬炎威。会战此中唐。利爪探玉除。瞋目含火光。长翘惊风起。劲翮正敷张。轻举奋勾喙。电击复还翔。</p><p><strong>君子行</strong></p><p>魏晋：陆机</p><p>天道夷且简。人道险而难。休咎相乘蹑。翻覆若波澜。去疾苦不远。疑似实生患。近火固宜热。履冰岂恶寒。掇蜂灭天道。拾尘惑孔颜。逐臣尚何有。弃友焉足叹。福钟恒有兆。祸集非无端。天损未易辞。人益犹可欢。朗鉴岂远假。取之在倾冠。近情苦自信。君子防未然。</p><p><strong>四言诗</strong></p><p>魏晋：曹植</p><p>华屏列曜。藻帐垂阴。</p><p><strong>答庞参军</strong></p><p>魏晋：陶渊明</p><p>庞为卫军参军，从江陵使上都，过浔阳见赠。</p><p>衡门之下，有琴有书。</p><p>载弹载咏，爰得我娱。</p><p>岂无他好，乐是幽居。</p><p>朝为灌园，夕僵蓬庐。</p><p>人之所宝，尚或未珍。</p><p>不有同好，云胡以亲？</p><p>我求良友，实靓怀人。</p><p>欢心孔洽，栋宇惟邻。</p><p>伊余怀人，欣德孜孜。</p><p>我有旨酒，与汝乐之。</p><p>乃陈好言，乃着新诗。</p><p>一日不见，如何不思。</p><p>嘉游未斁，誓将离分。</p><p>送尔于路，衔觞无欣。</p><p>依依旧楚，邈邈西云。</p><p>之子之远，良话曷闻。</p><p>昔我云别，仓庚载鸣。</p><p>今也遇之，霰雪飘零。</p><p>大藩有命，作使上京。</p><p>岂忘宴安，王事靡宁。</p><p>惨惨寒日，肃肃其风。</p><p>翩彼方舟，容裔江中。</p><p>勖哉征人，在始思终。</p><p>敬兹良辰，以保尔躬。</p><p><strong>读《山海经》 其九</strong></p><p>魏晋：陶渊明</p><p>夸父诞宏志，乃与日竞志。俱至虞渊下，似若无胜负。神力既殊妙，倾河焉足有！余迹寄邓林，功竟在身后。</p><p><strong>读《山海经》 其六</strong></p><p>魏晋：陶渊明</p><p>逍遥芜皋上，杳然望扶木。洪柯百万寻，森散复旸谷。灵人侍丹池，朝朝为日浴。神景一登天，何幽不见烛。</p><p><strong>拟古 其八</strong></p><p>魏晋：陶渊明</p><p>少时壮且厉，抚剑独行游。谁言行游近？张掖至幽州。饥食首阳薇，渴饮易水流。不见相知人，惟见古时丘。路边两高坟，伯牙与庄周。此士难再得，吾行欲何求！</p><p><strong>拟古 其五</strong></p><p>魏晋：陶渊明</p><p>东方有一士，被服常不完；三旬九遇食，十年着一冠。辛勤无此比，常有好容颜。我欲观其人，晨去越河关。青松夹路生，白云宿檐端。知我故来意，取琴为我弹。上弦惊别鹤，下弦操孤鸾。愿留就君住，从令至岁寒。</p><p><strong>咏贫士 其七</strong></p><p>魏晋：陶渊明</p><p>昔在黄子廉，弹冠佐名州。一朝辞吏归，清贫略难俦。年饥感仁妻，泣涕向我流。丈夫虽有志，固为儿女忧。惠孙一晤叹，腆赠竟莫酬。谁云固穷难，邈哉此前修。</p><p><strong>咏贫士 其二</strong></p><p>魏晋：陶渊明</p><p>凄厉岁云暮，拥褐曝前轩。</p><p>南圃无遗秀，枯条盈北园。</p><p>倾壶绝余沥，窥灶不见烟。</p><p>诗书塞座外，日昃不遑研。</p><p>闲居非陈厄，窃有愠言见。</p><p>何以慰我怀，赖古多此贤。</p><p><strong>590.酬丁柴桑</strong></p><p>魏晋：陶渊明</p><p>有客有客，爰来宦止。</p><p>秉直司聪，惠于百里。</p><p>飧胜如归，聆善若始。</p><p>匪惟谐也，屡有良游。</p><p>载言载眺，以写我忧。</p><p>放欢一遇，既醉还休。</p><p>实欣心期，方从我游。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/194e69ce7caa4007b17dff31ac28a49a><p class=pgc-img-caption></p></div><p><strong>饮酒·十六</strong></p><p>魏晋：陶渊明</p><p>少年罕人事，游好在六经。</p><p>行行向不惑，淹留遂无成。</p><p>竟抱固穷节，饥寒饱所更。</p><p>敝庐交悲风，荒草没前庭。</p><p>披褐守长夜，晨鸡不肯鸣。</p><p>孟公不在兹，终以翳吾情。</p><p><strong>饮酒·其四</strong></p><p>魏晋：陶渊明</p><p>栖栖失群鸟，日暮犹独飞。</p><p>徘徊无定止，夜夜声转悲。</p><p>厉响思清远，去来何依依。</p><p>因值孤生松，敛翮遥来归。</p><p>劲风无荣木，此荫独不衰。</p><p>托身已得所，千载不相违。</p><p><strong>豫章行</strong></p><p>魏晋：曹植</p><p>鸳鸯自朋亲。不若比翼连。他人虽同盟。骨肉天性然。周公穆康叔。管蔡则流言。子臧让千乘。季札慕其贤。</p><p><strong>当欲游南山行</strong></p><p>魏晋：曹植</p><p>东海广且深。由卑下百川。五岳虽高大。不逆垢与尘。良木不十围。洪条无所因。长者能博爱。天下寄其身。大匠无弃材。船车用不均。锥刀各异能。何所独却前。嘉善而矜愚。大圣亦同然。仁者各寿考。四坐咸万年。</p><p><strong>盘石篇</strong></p><p>魏晋：曹植</p><p>盘盘山巅石。飘飖涧底蓬。我本太山人。何为客淮东。蒹葭弥斥土。林木无分重。岸岩若崩缺。湖水何汹汹。蚌蛤被滨涯。光彩如锦虹。高彼凌云霄。浮气象螭龙。鲸脊若丘陵。须若山上松。呼吸吞船𪲔。澎濞戏中鸿。方舟寻高价。珍宝丽以通。一举必千里。乘飔举帆幢。经危履险阻。未知命所钟。常恐沉黄垆。下与鼋鳖同。南极苍梧野。游眄穷九江。中夜指参辰。欲师当定从。仰天长太息。思想怀故邦。乘桴何所志。吁嗟我孔公。</p><p><strong>怨诗行</strong></p><p>魏晋：曹植</p><p>明月照高楼。流光正徘徊。上有愁思妇。悲叹有余哀。借问叹者谁。自云宕子妻。夫行逾十载。贱妾常独栖。念君过于渴。思君剧于饥。君作高山柏。妾为浊水泥。北风行萧萧。烈烈入吾耳。心中念故人。泪堕不能止。浮沈各异路。会合当何谐。愿作东北风。吹我入君怀。君怀常不开。贱妾当何依。恩情中道绝。流止任东西。我欲竟此曲。此曲悲且长。今日乐相乐。别后莫相忘。</p><p><strong>代刘勋妻王长杂诗</strong></p><p>魏晋：曹植</p><p>谁言去妇薄。去妇情更重。千里不唾井。况乃昔所奉。远望未为遥。踟蹰不得共。</p><p><strong>赠丁仪诗</strong></p><p>魏晋：曹植</p><p>初秋凉气发。庭树微销落。凝霜依玉除。清风飘飞阁。朝云不归山。霖雨成川泽。黍稷委畴陇。农夫安所获。在贵多忘贱。为恩谁能博。狐白足御冬。焉念无衣客。思慕延陵子。宝剑非所惜。子其宁尔心。亲交义不薄。</p><p><strong>公燕诗</strong></p><p>魏晋：曹植</p><p>公子敬爱客。终宴不知疲。清夜游西园。飞盖相追随。明月澄清影。列宿正参差。秋兰被长阪。朱华冒绿池。潜鱼跃清波。好鸟鸣高枝。神飚接丹毂。轻辇随风移。飘飖放志意。千秋长若斯</p><h1 class=pgc-h-arrow-right><strong>600.责躬</strong></h1><p>魏晋：曹植</p><p><strong>小序臣植言。臣自抱亹归藩。刻肌刻骨。追思罪戾。昼分而食。夜分而寝。诚以天网不可重罹。圣恩难可再恃。窃感相鼠之篇。无礼遄死之义。形影相吊。五情愧{赤皮}。以罪弃生。则违昔贤夕改之劝。忍垢茍全。则犯诗人胡颜之讥。伏惟陛下。德象天地。恩隆父母。施畅春风。泽如时雨。是以不别荆棘者。庆云之惠也。七子均养者。鸤鸠之仁也。舍罪贵功者。明君之举也。矜愚爱能者。慈父之恩也。是以愚臣徘徊于恩泽而不敢自弃者也。前奉诏书。臣等绝朝。心离志绝。自分黄耈永无执珪之望。不图圣诏猥垂齿召。至止之日。驰心辇毂。僻处西馆。未奉阙庭。踊跃之怀。瞻望反侧。不胜犬马恋主之情。谨奉表并献诗二篇。词旨浅末。不足采览。贵露下情。冒颜以闻。臣植诚惶诚恐。顿首顿首。死罪死罪。於穆显考。时惟武皇。受命于天。宁济四方。朱旗所拂。九土披攘。玄化滂流。荒服来王。超商越周。与唐比踪。笃生我皇。奕世载聪。武则肃烈。文则时雍。受禅于汉。君少万邦。率由旧则。广命懿亲。以藩王国。帝日尔侯。君兹青土。奄有海滨。方周于鲁。车服有辉。旗章有叙。济济隽乂。我弼我辅。伊予小子。恃宠骄盈。举挂时网。作藩作屏。先轨是隳。傲我皇使。犯我朝仪。国有典刑。我削我绌。将寘于理。元凶是率。明明天子。时惟笃类。不忍我刑。暴之朝肆。违彼执宪。哀予小臣。改封兖邑。于河之滨。股肱弗置。有君无臣。荒淫之阙。谁弼予身。茕茕仆伕。于彼冀方。嗟予小子。盈罹斯殃。赫赫天子。恩不遗物。冠我玄冕。要我朱绂。光光大使。我荣我华。剖符授玉。王爵是加。仰齿金玺。俯执圣策。皇恩过隆。祇承怵惕。咨我小子。顽凶是婴。逝惭陵墓。存愧阙庭。匪敢傲德。实恩是恃。威灵改加。足以没齿。昊天罔极。生命不图。常惧颠沛。抱罪黄垆。愿蒙矢石。建旗东岳。庶立毫厘。微功自赎。危躯授命。知足免戾。甘赴江湘。奋戈吴越。天启其衷。得会京畿。迟奉圣颜。如渴如饥。心之云慕。怆矣其悲。天高听卑。皇肯照微。应诏肃承明诏。应会皇都。星陈夙驾。秣马脂车。命彼掌徒。肃我征旅。朝发鸾台。夕宿兰渚。芒芒原隰。祁祁士女。经彼公田。乐我稷黍。爰有樛木。重阴匪息。虽有糇粮。饥不遑食。望城不过。面邑不游。仆伕警策。平路是由。玄驷蔼蔼。扬镳漂沫。流风翼衡。轻云承盖。涉涧之滨。缘山之隈。遵彼河浒。黄阪是阶。西济关谷。或降或升。騑骖倦路。载寝载兴。将朝圣皇。匪敢晏宁。弭节长骛。指日遄征。前驱举燧。后乘抗旌。轮不辍运。鸾无废声。爰暨帝室。税此西墉。嘉诏未赐。朝觐莫从。仰瞻城阈。俯惟阙庭。长怀永慕。忧心如酲。</strong></p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/98e1f9b33e6a4ef680223339a9966146><p class=pgc-img-caption></p></div><p><strong>甘露讴</strong></p><p>魏晋：曹植</p><p>玄德洞幽。飞化上承。甘露以降。蜜淳冰凝。覩阳弗晞。琼爵是承。献之帝庙。以明圣征。</p><p><strong>两仪篇</strong></p><p>魏晋：曹植</p><p>帝者化八极。养万物。和阴阳。阴阳和。凤至河洛翔。</p><p><strong>艳歌行</strong></p><p>魏晋：曹植</p><p>长者赐颜色。泰山可动移。</p><p><strong>当事君行</strong></p><p>魏晋：曹植</p><p>人生有所贵尚。出门各异情。朱紫更相夺色。雅郑异音声。好恶随所爱憎。追举逐虚名。百心可事一君。巧诈宁拙诚。</p><p><strong>止酒</strong></p><p>魏晋：陶渊明</p><p>居止次城邑，逍遥自闲止。</p><p>坐止高荫下，步止荜门里。</p><p>好味止园葵，大懽止稚子。</p><p>平生不止酒，止酒情无喜。</p><p>暮止不安寝，晨止不能起。</p><p>日日欲止之，营卫止不理。</p><p>徒知止不乐，未知止利己。</p><p>始觉止为善，今朝真止矣。</p><p>从此一止去，将止扶桑涘。</p><p>清颜止宿容，奚止千万祀。</p><p><strong>归园田居 其二</strong></p><p>魏晋：陶渊明</p><p>野外罕人事，穷巷寡轮鞅。</p><p>白日掩荆扉，虚室绝尘想。</p><p>时复墟曲中，披草共来往。(墟曲中 一作：墟曲人)</p><p>相见无杂言，但道桑麻长。</p><p>桑麻日已长，我土日已广。</p><p>常恐霜霰至，零落同草莽。</p><p><strong>咏怀</strong></p><p>魏晋：阮籍</p><p>炎光延万里，洪川荡湍濑。弯弓挂扶桑，长剑倚天外。泰山成砥砺，黄河为裳带。视彼庄周子，荣枯何足赖？捐身弃中原，乌鸢作患害。岂若雄杰士，功名从此大。</p><p><strong>咏怀</strong></p><p>魏晋：阮籍</p><p>昔年十四五，志尚好书诗。被褐怀珠玉，颜闵相与期。开轩临四野，登高望所思。丘墓蔽山冈，万代同一时。千秋万岁后，荣名安所之？乃悟羡门子，噭噭今自嗤。</p><p><strong>610.咏怀</strong></p><p>魏晋：阮籍</p><p>危冠切浮云，长剑出天外。细故何足虑，高度跨一世。非子为我御，逍遥游荒裔。顾谢西王母，吾将从此逝。岂与蓬户士，弹琴诵言誓。</p><p><strong>咏怀</strong></p><p>魏晋：阮籍</p><p>二妃游江滨，逍遥顺风翔。交甫怀环佩，婉娈有芬芳。猗靡情欢爱，千载不相忘。倾城迷下蔡，容好结中肠。感激生忧思，萱草树兰房。膏沐为谁施，其雨怨朝阳。如何金石交，一旦更离伤！</p><p><strong>杂诗</strong></p><p>魏晋：曹植</p><p>转蓬离本根，飘摇随长风。何意回飚举，吹我入云中。高高上无极，天路安可穷？类此游客子，捐躯远从戎。毛褐不掩形，薇藿常不充。去去莫复道，沉忧令人老。</p><p><strong>箜篌引</strong></p><p>魏晋：曹植</p><p>置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不再来，百年忽我遒。生存华屋处，零落归山丘。先民谁不死，知命复何忧？</p><p><strong>杂诗</strong></p><p>魏晋：曹丕</p><p>西北有浮云，亭亭如车盖。惜哉时不遇，适与飘风会。吹我东南行，行行至吴会。吴会非我乡，安得久留滞。弃置勿复陈，客子常畏人。</p><p><strong>善哉行</strong></p><p>魏晋：曹丕</p><p>上山采薇，薄暮苦饥。溪谷多风，霜露沾衣。野雉群雊，猿猴相追。还望故乡，郁何垒垒！高山有崖，林木有枝。忧来无方，人莫之知。人生如寄，多忧何为？今我不乐，岁月如驰。汤汤川流，中有行舟。随波转薄，有似客游。策我良马，被我轻裘。载驰载驱，聊以忘忧。</p><p><strong>诗</strong></p><p>魏晋：卢谌</p><p>遐举游名山。松乔共相追。层崖成崇馆。岩阿结重闱。</p><p><strong>诗</strong></p><p>魏晋：卢谌</p><p>凛凛素秋。日促宵长。</p><p><strong>咏怀</strong></p><p>魏晋：阮籍</p><p>灼灼西颓日，余光照我衣。回风吹四壁，寒鸟相因依。周周尚衔羽，蛩蛩亦念饥。如何当路子，磬折忘所归。岂为夸誉名，憔悴使心悲。宁与燕雀翔，不随黄鹄飞。黄鹄游四海，中路将安归？</p><p><strong>拟挽歌辞 其一</strong></p><p>魏晋：陶渊明</p><p>有生必有死，早终非命促。昨暮同为人，今旦在鬼录。魂气散何之？枯形寄空木。娇儿索父啼，良友抚我哭。得失不复知，是非安能觉？千秋万岁后，谁知荣与辱。</p><p><strong>620.七哀诗</strong></p><p>魏晋：王粲</p><p>西京乱无象，豺虎方遘患。复弃中国去，委身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完？驱马弃之去，不忍听此言。南登霸陵岸，回首望长安。悟彼下泉人，喟然伤心肝。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/e4bad9be137147379ec5d11fffa39cf1><p class=pgc-img-caption></p></div><p><strong>荣木 其二</strong></p><p>魏晋：陶渊明</p><p>采采荣木，于兹托根。繁华朝起，慨暮不存。贞脆由人，祸福无门。匪道曷依，匪善奚敦！</p><p><strong>时运 其四</strong></p><p>魏晋：陶渊明</p><p>斯晨斯夕，言息其庐。花药分列，林竹翳如。清琴横床，浊酒半壶。黄唐莫逮，慨独在余。</p><p><strong>停云 其三</strong></p><p>魏晋：陶渊明</p><p>东园之树，枝条载荣。竞用新好，以招余情。人亦有言，日月于征，安得促席，说彼平生。</p><p><strong>停云</strong></p><p>魏晋：陶渊明</p><p>其一霭霭停云，蒙蒙时雨。八表同昏，平路伊阻。静寄东轩，春醪独抚。良朋悠邈，搔首延伫。其二停云霭霭，时雨蒙蒙。八表同昏，平陆成江。有酒有酒，闲饮东窗。愿言怀人，舟车靡从。其三东园之树，枝条载荣。竞用新好，以招余情。人亦有言：日月于征。安得促席，说彼平生。其四翩翩飞鸟，息我庭柯。敛翮闲止，好声相和。岂无他人，念子实多。愿言不获，抱恨如何！</p><p><strong>劝农 其三</strong></p><p>魏晋：陶渊明</p><p>熙熙令德，猗猗原陆。卉木繁荣，和风清穆。纷纷士女，趋时竞逐。桑妇宵兴，农夫野宿。</p><p><strong>命子</strong></p><p>魏晋：陶渊明</p><p>悠悠我祖，爰自陶唐。</p><p>邈焉虞宾，历世重光。</p><p>御龙勤夏，豕韦翼商。</p><p>穆穆司徒，厥族以昌。</p><p>纷纷战国，漠漠衰周。</p><p>凤隐于林，幽人在丘。</p><p>逸虬绕云，奔鲸骇流。</p><p>天集有汉，眷予愍侯。</p><p>于赫愍侯，运当攀龙。</p><p>抚剑风迈，显兹武功。</p><p>书誓河山，启土开封。</p><p>亹亹丞相，允迪前踪。</p><p>浑浑长源，蔚蔚洪柯。</p><p>群川载导，众条载罗。</p><p>时有语默，运因隆寙。</p><p>在我中晋，业融长沙。</p><p>桓桓长沙，伊勋伊德。</p><p>天子畴我，专征南国。</p><p>功遂辞归，临宠不忒。</p><p>孰谓斯心，而近可得。</p><p>肃矣我祖，慎终如始。</p><p>直方二台，惠和千里。</p><p>于皇仁考，淡焉虚止。</p><p>寄迹风云，冥兹愠喜。</p><p>嗟余寡陋，瞻望弗及。</p><p>顾惭华鬓，负影只立。</p><p>三千之罪，无后为急。</p><p>我诚念哉，呱闻尔泣。</p><p>卜云嘉日，占亦良时。</p><p>名汝曰俨，字汝求思。</p><p>温恭朝夕，念兹在兹。</p><p>尚想孔伋，庶其企而！</p><p>厉夜生子，遽而求火。</p><p>凡百有心，奚特于我！</p><p>既见其生，实欲其可。</p><p>人亦有言，斯情无假。</p><p>日居月诸，渐免子孩。</p><p>福不虚至，祸亦易来。</p><p>夙兴夜寐，愿尔斯才。</p><p>尔之不才，亦已焉哉！</p><p><strong>杂诗</strong></p><p>魏晋：左思</p><p>秋风何冽冽，白露为朝霜。柔条旦夕劲，绿叶日夜黄。明月出云崖，皦皦流素光。披轩临前庭，嗷嗷晨雁翔。高志局四海，块然守空堂。壮齿不恒居，岁暮常慨慷。</p><p><strong>咏史</strong></p><p>魏晋：左思</p><p>吾希段干木，偃息藩魏君。吾慕鲁仲连，谈笑却秦军。当世贵不羁，遭难能解纷。功成耻受赏，高节卓不群。临组不肯绁，对圭宁肯分。连玺耀前庭，比之犹浮云。</p><p><strong>咏史</strong></p><p>魏晋：左思</p><p>皓天舒白日，灵景耀神州。列宅紫宫里，飞宇若云浮。峨峨高门内，蔼蔼皆王侯。自非攀龙客，何为欻来游。被褐出阊阖，高步追许由。振衣千仞冈，濯足万里流。</p><p><strong>630.情诗</strong></p><p>魏晋：徐干</p><p>高殿郁崇崇，广厦凄泠泠。微风起闺闼，落日照阶庭。踟躇云屋下，啸歌倚华楹。君行殊不返，我饰为谁容。炉薰阖不用，镜匣上尘生。绮罗失常色，金翠暗无精。嘉肴既忘御，旨酒亦常停。顾瞻空寂寂，唯闻燕雀声。忧思连相属，中心如宿醒。</p><p><strong>赠刘琨诗二十首 十三</strong></p><p>魏晋：卢谌</p><p>相彼反哺。尚在翔禽。孰是人斯。而忍斯心。每凭山海。庶觌高深。遐眺存亡。缅成飞沉。</p><p><strong>百一诗 十八</strong></p><p>魏晋：应璩</p><p>丰隆赐美味。受嚼方呥呥。鹿鸣吐野华。独食有何甘。</p><p><strong>诗</strong></p><p>魏晋：陆机</p><p>恢恢天网。飞沈是收。受兹下臣。腾光清霄。</p><p><strong>赠冯文罴迁斥丘令八章</strong></p><p>魏晋：陆机</p><p>一章于皇圣世。时文惟晋。受命自天。奄有黎献。阊阖既辟。承华再建。明明在上。有集惟彦。二章奕奕冯生。哲问允迪。天保定子。靡德不铄。迈心玄旷。矫志崇邈。遵彼承华。其容灼灼。三章嗟我人斯。戢翼江潭。有命集止。翻飞自南。出自幽谷。及尔同林。双情交映。遗物识心。四章人亦有言。交道实难。有𫠆者弁。千载一弹。今我与子。旷世齐欢。利断金石。气惠秋兰。五章群黎未绥。帝用勤止。我求明德。肆于百里。佥曰尔谐。俾民是纪。乃眷北徂。对扬帝祉。六章畴昔之游。好合缠绵。借曰未给。亦既三年。居陪华幄。出从朱轮。方骥齐镳。比迹同尘。七章之子既命。四牡项领。遵涂远蹈。腾轨高骋。庆云扶质。清风承景。嗟我怀人。其迈惟永。八章否泰有殊。穷达有违。及子春华。从尔秋晖。逝将去我。陟彼朔陲。非子之念。心孰为悲。</p><p><strong>百年歌</strong></p><p>魏晋：陆机</p><p>三十时。行成名立有令闻。力可扛鼎志干云。食如漏巵气如薰。辞家观国综典文。高冠素带焕翩纷。酒将炙奈乐何。清酒将炙奈乐何。</p><p><strong>上留田行</strong></p><p>魏晋：陆机</p><p>嗟行人之蔼蔼。骏马陟原风驰。轻舟泛川雷迈。寒往暑来相寻。零雪霏霏集宇。悲风徘徊入襟。岁华冉冉方除。我思缠绵未纾。感时悼逝凄如。</p><p><strong>梁甫吟</strong></p><p>魏晋：陆机</p><p>玉衡既已骖。羲和若飞凌。四运循环转。寒暑自相承。冉冉年时暮。迢迢天路征。招摇东北指。大火西南升。悲风无绝响。玄云互相仍。丰冰凭川结。零露弥天凝。年命时相逝。庆云鲜克乘。履信多愆期。思顺焉足凭。慷慨临川响。非此孰为兴。哀吟梁甫巅。慷慨独拊膺。</p><p><strong>从军行</strong></p><p>魏晋：陆机</p><p>苦哉远征人。飘飘穷四遐。南陟五岭巅。北戍长城阿。深谷邈无底。崇山郁嵯峨。奋臂攀乔木。振迹涉流沙。隆暑固已惨。凉风严且苛。夏条集鲜澡。寒冰结冲波。胡马如云屯。越旗亦星罗。飞锋无绝影。鸣镝自相和。朝食不免胄。夕息常负戈。苦哉远征人。抚心悲如何。</p><p><strong>日出东南隅行</strong></p><p>魏晋：陆机</p><p>扶桑升朝晖。照此高台端。高台多妖丽。濬房出清颜。淑貌耀皎日。惠心清且闲。美目扬玉泽。蛾眉象翠翰。鲜肤一何润。秀色若可餐。窈窕多容仪。婉媚巧笑言。暮春春服成。粲粲绮与纨。金雀垂藻翘。琼佩结瑶璠。方驾扬清尘。濯足洛水澜。蔼蔼风云会。佳人一何繁。南崖充罗幕。北渚盈𫐌轩。清川含藻景。高岸被华丹。馥馥芳袖挥。泠泠纤指弹。悲歌吐清响。雅舞播幽兰。丹唇含九秋。妍迹陵七盘。赴曲迅惊鸿。蹈节如集鸾。绮态随颜变。沈姿无定源。俯仰纷阿那。顾步咸可欢。遗芳结飞飙。浮景映清湍。冶容不足咏。春游良可叹。</p><p><strong>640.诗</strong></p><p>魏晋：曹丕</p><p>行行游且猎。且猎路南隅。弯我乌号弓。骋我纤骊驹。走者贯锋镝。伏者值戈殳。白日未及移。手获三十余。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/491e6b05bb184f17a685bac0f002cf50><p class=pgc-img-caption></p></div><p><strong>陌上桑</strong></p><p>魏晋：曹丕</p><p>弃故乡。离室宅。远从军旅万里客。披荆棘。求阡陌。侧足独窘步。路局苲。虎豹嘷动。鸡惊禽失。群鸣相索。登南山。奈何蹈盘石。树木丛生郁差错。寝蒿草。荫松柏。涕泣雨面沾枕席。伴旅单。稍稍日零落。惆怅窃自怜。相痛惜。</p><p><strong>诗</strong></p><p>魏晋：曹植</p><p>君王礼英贤。不吝千金璧。从容冰井台。清池映华薄。</p><p><strong>祖道毕雍孙刘边仲潘正叔诗</strong></p><p>魏晋：陆机</p><p>皇储延髦俊。多士出幽遐。过蒙时来运。与子游承华。执笏崇贤内。振缨层城阿。毕刘赞文武。潘生莅邦家。感别怀远人。愿言叹以嗟。</p><p><strong>拟青青河畔草诗</strong></p><p>魏晋：陆机</p><p>靡靡江蓠草。熠熠生何侧。皎皎彼姝女。阿那当轩织。粲粲妖容姿。灼灼美颜色。良人游不归。偏栖独支翼。空房来悲风。中夜起叹息。</p><p><strong>拟西北有高楼诗</strong></p><p>魏晋：陆机</p><p>高楼一何峻。迢迢峻而安。绮窗出尘冥。飞陛蹑云端。佳人抚琴瑟。纤手清且闲。芳气随风结。哀响馥若兰。玉容谁能顾。倾城在一弹。伫立望日昃。踯躅再三叹。不怨伫立久。但愿歌者欢。思驾归鸿羽。比翼双飞翰。</p><p><strong>百一诗 九</strong></p><p>魏晋：应璩</p><p>百郡立中正。九州置都士。州闾与郡县。希疏如马齿。生不相识面。何缘别义理。</p><p><strong>远戍劝戒诗</strong></p><p>魏晋：繁钦</p><p>肃将王事。集此扬土。凡我同盟。既文既武。郁郁桓桓。有规有矩。务在和光。同尘共垢。各竟其心。为国蕃辅。訚訚行行。非法不语。可否相济。阙则云补。</p><p><strong>种瓜篇</strong></p><p>魏晋：曹叡</p><p>种瓜东井上。冉冉自逾垣。与君新为婚。瓜葛相结连。寄托不肖躯。有如倚太山。兔丝无根株。蔓延自登缘。萍藻托清流。常恐身不全。被蒙丘山惠。贱妾执拳拳。天日照知之。想君亦俱然。</p><p><strong>安台新福歌</strong></p><p>魏晋：王粲</p><p>武力既定，庶士咸绥。乐陈我广庭，式宴宾与师。昭文德，宣武威，平九有，抚民黎。荷天宠，延寿尸，千载莫我违。</p><p><strong>650.公燕诗</strong></p><p>魏晋：王粲</p><p>昊天降丰泽。百卉挺葳蕤。凉风撤蒸暑。清云却炎晖。高会君子堂。并坐荫华榱。嘉肴充圆方。旨酒盈金罍。管弦发徽音。曲度清且悲。合坐同所乐。但愬杯行迟。常闻诗人语。不醉且无归。今日不极欢。含情欲待谁。见眷良不翅。守分岂能违。古人有遗言。君子福所绥。愿我贤主人。与天享巍巍。克符周公业。奕世不可追。</p><p><strong>诗</strong></p><p>魏晋：陈琳</p><p>沉沦众庶间。与世无有殊。纡郁怀伤结。舒展有何由。</p><p><strong>诗</strong></p><p>魏晋：阮瑀</p><p>我行自凛秋。季冬乃来归。置酒高堂上。友朋集光辉。念当复离别。涉路险且夷。思虑益惆怅。泪下沾裳衣。</p><p><strong>侍五官中郎将建章台集诗</strong></p><p>魏晋：应玚</p><p>朝雁鸣云中。音响一何哀。问子游何乡。戢翼正徘徊。言我塞门来。将就衡阳栖。往春翔北土。今冬客南淮。远行蒙霜雪。毛羽日摧颓。常恐伤肌骨。身陨沉黄泥。简珠堕沙石。何能中自谐。欲因云雨会。濯羽陵高梯。良遇不可值。伸眉路何阶。公子敬爱客。乐饮不知疲。和颜既以畅。乃肯顾细微。赠诗见存慰。小子非所宜。为且极讙情。不醉其无归。凡百敬尔位。以副饥渴怀。</p><p><strong>诗</strong></p><p>魏晋：刘桢</p><p>青青女萝草。世依高松枝。幸蒙庇养恩。分惠不可赀。风雨虽急疾。根株不倾移。</p><p><strong>赠从弟</strong></p><p>魏晋：刘桢</p><p>泛泛东流水。磷磷水中石。苹藻生其涯。华叶纷扰溺。采之荐宗庙。可以羞嘉客。岂无园中葵。懿此出深泽。</p><p><strong>诗</strong></p><p>魏晋：曹植</p><p>身被轻暖。</p><p><strong>杂诗</strong></p><p>魏晋：曹植</p><p>美玉生盘石。宝剑出龙渊。帝王临朝服。秉此威百蛮。历刀不见贵。杂糅刀刃间。</p><p><strong>归鸟·其四</strong></p><p>魏晋：陶渊明</p><p>翼翼归鸟，戢羽寒条。</p><p>游不旷林，宿则森标。</p><p>晨风清兴，好音时交。</p><p>矰缴奚施，已卷安劳！</p><p><strong>时运 其三</strong></p><p>魏晋：陶渊明</p><p>延目中流，悠想清沂。童冠齐业，闲咏以归。我爱其挣，寤寐交挥。但恨殊世，邈不可追。</p><p><strong>660.和胡西曹示顾贼曹</strong></p><p>魏晋：陶渊明</p><p>蕤宾五月中，清朝起南飔。不驶亦不迟，飘飘吹我衣。重云蔽白日，闲雨纷微微。流目视西园，晔晔荣紫葵。于今甚可爱，奈何当复衰。感物愿及时，每恨靡所挥。悠悠待秋稼，寥落将赊迟。逸想不可淹，猖狂独长悲。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/b9ef7a9faabd48b5ab00dcdce9db2a93><p class=pgc-img-caption></p></div><p><strong>辛丑岁七月赴假还江陵夜行涂口</strong></p><p>魏晋：陶渊明</p><p>闲居三十载，遂与尘事冥。诗书敦夙好，园林无世情。如何舍此去，遥遥至西荆！叩栧新秋月，临流别友生。凉风起将夕，夜景湛虚明。昭昭天宇阔，皛皛川上平。怀役不遑寐，中宵尚孤征。商歌非吾事，依依在耦耕。投冠旋旧墟，不为好爵萦。养真衡茅下，庶以善自名。</p><p><strong>咏史</strong></p><p>魏晋：左思</p><p>主父宦不达，骨肉还相薄。买臣困樵采，伉俪不安宅。陈平无产业，归来翳负郭。长卿还成都，壁立何寥廓。四贤岂不伟，遗烈光篇籍。当其未遇时，忧在填沟壑。英雄有迍邅，由来自古昔。何世无奇才，遗之在草泽。</p><p><strong>咏怀</strong></p><p>魏晋：阮籍</p><p>平生少年时，轻薄好弦歌。西游咸阳中，赵李相经过。娱乐未终极，白日忽蹉跎。驱马复来归，反顾望三河。黄金百镒尽，资用常苦多。北临太行道，失路将如何。</p><p><strong>拟明月何皎皎</strong></p><p>魏晋：陆机</p><p>安寝北堂上，明月入我牖。照之有余辉，揽之不盈手。凉风绕曲房，寒蝉鸣高柳。踟蹰感节物，我行永已久。游宦会无成，离思难常守。</p><p><strong>送应氏</strong></p><p>魏晋：曹植</p><p>清时难屡得，嘉会不可常。天地无终极，人命若朝霜。愿得展嬿婉，我友之朔方。亲暱并集送，置酒此河阳。中馈岂独薄？宾饮不尽觞。爱至望苦深，岂不愧中肠？山川阻且远，别促会日长。愿为比翼鸟，施翮起高翔。</p><p><strong>塘上行</strong></p><p>魏晋：曹操</p><p>蒲生我池中，其叶何离离。傍能行仁义，莫若妾自知。众口铄黄金，使君生别离。念君去我时，独愁常苦悲。想见君颜色，感结伤心脾。念君常苦悲，夜夜不能寐。莫以豪贤故，弃捐素所爱？莫以鱼肉贱，弃捐葱与薤？莫以麻枲贱，弃捐菅与蒯？出亦复何苦，入亦复何愁。边地多悲风，树木何修修！从君致独乐，延年寿千秋。</p><p><strong>太康六年三月三日后园会</strong></p><p>魏晋：张华</p><p>暮春元日，阳气清明，祁祁甘雨，膏泽流盈。习习祥风，启滞异生，禽鸟翔逸，卉木滋荣。</p><p><strong>杂诗 其四</strong></p><p>魏晋：陶渊明</p><p>丈夫志四海，我愿不知老。亲戚共一处，子孙还相保。觞弦肆朝日，樽中酒不燥。缓带尽欢娱，起晚眠常早。孰若当世时，冰炭满怀抱。百年归丘垄，用此空名道！</p><p><strong>饮酒 十四</strong></p><p>魏晋：陶渊明</p><p>故人赏我趣，挈壶相与至。</p><p>班荆坐松下，数斟已复醉。</p><p>父老杂乱言，觞酌失行次。</p><p>不觉知有我，安知物为贵。</p><p>悠悠迷所留，酒中有深味。</p><p>友人、饮酒</p><p><strong>670.赠长沙公 其三</strong></p><p>魏晋：陶渊明</p><p>伊余云遘，在长忘同。笑言未久，逝焉西东。遥遥三湘，滔滔九江。山川阻远，行李时通。</p><p><strong>斗鸡诗</strong></p><p>魏晋：曹植</p><p>游目极妙伎。清听厌宫商。主人寂无为。众宾进乐方。长筵坐戏客。斗鸡间观房。群雄正翕赫。双翘自飞扬。挥羽激清风。悍目发朱光。觜落轻毛散。严距往往伤。长鸣入青云。扇翼独翱翔。愿蒙狸膏助。常得擅此场。</p><p><strong>乐府</strong></p><p>魏晋：曹植</p><p>口厌常珍鹿曤。愿□百品异方。</p><p><strong>秋胡行</strong></p><p>魏晋：曹植</p><p>歌以咏言。大魏承天玑。</p><p><strong>亟出行</strong></p><p>魏晋：曹植</p><p>蒙雾犯风尘。</p><p><strong>当车已驾行</strong></p><p>魏晋：曹植</p><p>欢坐玉殿。会诸贵客。侍者行觞。主人离席。顾视东西厢。丝竹与鞞铎。不醉无归来。明灯以继夕。</p><p><strong>升天行</strong></p><p>魏晋：曹植</p><p>乘𫏋追术士。远之蓬莱山。灵液飞素波。兰桂上参天。玄豹游其下。翔鹍戏其巅。乘风忽登举。彷佛见众仙。</p><p><strong>答庞参军 其四</strong></p><p>魏晋：陶渊明</p><p>嘉游未歝，誓将离分；送尔于路，衔觞无欣。依依旧楚，邈邈西云，之子之远，良活曷闻。</p><p><strong>读《山海经》 其八</strong></p><p>魏晋：陶渊明</p><p>自古皆有没，何人得灵长？不死复不死，万岁如平常。赤泉给我饮，员丘足我粮。方与三辰游，寿考岂渠央！</p><p><strong>读《山海经》 其一</strong></p><p>魏晋：陶渊明</p><p>孟夏草木长，绕屋树扶疏。众鸟欣有托，吾亦爱吾庐。既耕亦已种，时还读我书。穷巷隔深辙，颇回故人车。欢言酌春酒，摘我园中蔬。微雨从东来，好风与之俱。泛览《周王传》，流观《山海图》。俯仰终宇宙，不乐复何如。</p><p><strong>680.拟古 其三</strong></p><p>魏晋：陶渊明</p><p>仲春遘时雨，始雷发东隅。众蛰各潜骇，草木纵横舒。翩翩新来燕，双双入我庐。先巢故尚在，相将还旧居。自从分别来，门庭日荒芜；我心固匪石，君情定何如？</p><p><strong>联句</strong></p><p>魏晋：陶渊明</p><p>鸿雁乘风飞，去去当何极？</p><p>念彼穷居上，如何不叹息！（渊明）</p><p>虽欲腾九万，扶摇竞何力？</p><p>远招王于乔，云驾庶可饬。（愔之）</p><p>顾侣正徘徊，离离翔天侧。</p><p>霜露岂不切？务从忘爱翼。（循之）</p><p>高柯擢条干，远眺同天色。</p><p>思绝庆未看，徒使生迷惑。（渊明）</p><p><strong>庶人挽歌辞</strong></p><p>魏晋：陆机</p><p>陶犬不知吠。瓦鸡焉能。安寝重丘下。仰闻板筑声。埏埴为涂车。束薪作𫇴灵。</p><p><strong>赠丁仪王粲诗</strong></p><p>魏晋：曹植</p><p>从军度函谷。驱马过西京。山岑高无极。泾渭扬浊清。壮或帝王居。佳丽殊百城。员阙出浮云。承露槩泰清。皇佐扬天惠。四海无交兵。权家虽爱胜。全国为令名。君子在末位。不能歌德声。丁生怨在朝。王子欢自营。欢怨非贞则。中和诚可经。</p><p><strong>赠徐干诗</strong></p><p>魏晋：曹植</p><p>惊风飘白日。忽然归西山。圆景光未满。众星灿以繁。志士营世业。小人亦不闲。聊且夜行游。游彼双阙间。文昌郁云兴。迎风高中天。春鸠鸣飞栋。流猋激棂轩。顾念蓬室士。贫贱诚足怜。薇藿弗充虚。皮褐犹不全。慷慨有悲心。兴文自成篇。宝弃怨何人。和氏有其愆。弹冠俟知己。知己谁不然。良田无晚岁。膏泽多丰年。亮怀璠玙美。积久德愈宣。亲交义在敦。申章复何言。</p><p><strong>闺情诗</strong></p><p>魏晋：曹植</p><p>有美一人。被服纤罗。妖姿艳丽。蓊若春华。红颜韡烨。云髻嵯峨。弹琴抚节。为我弦歌。清浊齐均。既亮且和。取乐今日。遑恤其它。</p><p><strong>朔风诗</strong></p><p>魏晋：曹植</p><p>弦歌荡思。谁与销忧。临川慕思。何为泛舟。岂无和乐。游非我邻。谁忘泛舟。愧无榜人。</p><p><strong>朔风诗</strong></p><p>魏晋：曹植</p><p>仰彼朔风。用怀魏都。愿骋代马。倏忽北徂。凯风永至。思彼蛮方。愿随越鸟。翻飞南翔。</p><p><strong>木连理讴</strong></p><p>魏晋：曹植</p><p>皇树嘉德。风靡云披。有木连理。别干同枝。将承大同。应天之规。</p><p><strong>嘉禾讴</strong></p><p>魏晋：曹植</p><p>猗猗嘉禾。惟谷之精。其洪盈箱。协穗殊茎。昔生周朝。今植魏庭。献之庙堂。以昭厥灵。</p><p><strong>690.乐府</strong></p><p>魏晋：曹植</p><p>墨出青松烟。笔出狡兔翰。古人感鸟迹。文字有改判。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p1.pstatp.com/large/pgc-image/9f42b9a0d3f3444d9765a9f2f832c531><p class=pgc-img-caption></p></div><p><strong>乐府</strong></p><p>魏晋：曹植</p><p>胶漆至坚。浸之则离。皎皎素丝。溺色染移。君不我弃。谗人所为。</p><p><strong>妾薄相行</strong></p><p>魏晋：曹植</p><p>辎𫐌飞毂交轮。</p><p><strong>三良诗</strong></p><p>魏晋：曹植</p><p>功名不可为。忠义我所安。秦穆先下世。三臣皆自残。生时等荣乐。既没同忧患。谁言捐躯易。杀身诚独难。揽涕登君墓。临穴仰天叹。长夜何冥冥。一往不复还。黄鸟为悲鸣。哀哉伤肺肝。</p><p><strong>杂诗</strong></p><p>魏晋：曹植</p><p>悠悠远行客。去家千余里。出亦无所之。入亦无所止。浮云翳日光。悲风动地起。</p><p><strong>四言诗</strong></p><p>魏晋：曹植</p><p>高谈虚论。问彼道原。</p><p><strong>挽歌诗</strong></p><p>魏晋：陆机</p><p>卜择考休贞。嘉命咸在兹。夙驾警徒御。结辔顿重基。龙(左巾右荒)被广柳。前驱矫轻旗。殡宫何嘈嘈。哀响沸中闱。中闱且勿讙。听我薤露诗。死生各异伦。祖载当有时。舍爵两楹位。启殡进灵轜。饮饯觞莫举。出宿归无期。帷衽旷遗影。栋宇与子辞。周亲咸奔凑。友朋自远来。翼翼飞轻轩。骎骎策素骐。按辔遵长薄。送子长夜台。呼子子不闻。泣子子不知。叹息重榇侧。念我畴昔时。三秋犹足收。万世安可思。殉没身易亡。救子非所能。含言言哽咽。挥涕涕流离。</p><p><strong>东阁诗</strong></p><p>魏晋：曹丕</p><p>高山吐庆云。</p><p><strong>夏日诗</strong></p><p>魏晋：曹丕</p><p>夏时饶温和。避暑就清凉。比坐高阁下。延宾作名倡。弦歌随风厉。吐羽含征商。嘉肴重叠来。珍果在一傍。棋局纵横陈。博奕合双扬。巧拙更胜负。欢美乐人肠。从朝至日夕。安知夏节长。</p><p><strong>代刘勋妻王氏杂诗</strong></p><p>魏晋：曹丕</p><p>翩翩床前帐。张以蔽光辉。昔将尔同去。今将尔同归。缄藏箧笥里。当复何时披。</p><p><strong>700.黎阳作诗</strong></p><p>魏晋：曹丕</p><p>殷殷其雷。蒙蒙其雨。我徒我车。涉此艰阻。遵彼洹湄。言刈其楚。班之中路。涂潦是御。辚辚大车。载低载昂。嗷嗷仆伕。载仆载僵。蒙涂冒雨。沾衣濡裳。</p><div class=pgc-img><img alt="魏晋诗文900篇大全集 卷三 300篇" onerror=errorimg.call(this); src=http://p3.pstatp.com/large/pgc-image/ec1326b68b53411a9352073d097278d1><p class=pgc-img-caption></p></div></div><div class="post-meta meta-tags"><ul class=clearfix><li><a>'魏晋','诗文','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>