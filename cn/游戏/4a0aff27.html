<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 《共计900卷》（162——166卷）（李白大全1 ) | 极客快訊</title><meta property="og:title" content="全唐诗 《共计900卷》（162——166卷）（李白大全1 ) - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/dfic-imagehandler/6e30262d-a5b2-4638-b07e-d7966816feaa"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/4a0aff27.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/4a0aff27.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/4a0aff27.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/4a0aff27.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/4a0aff27.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/4a0aff27.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/4a0aff27.html><link rel=canonical href=https://geekbank.cf/tw/%e6%b8%b8%e6%88%8f/4a0aff27.html><meta property="article:published_time" content="2020-10-29T21:12:51+08:00"><meta property="article:modified_time" content="2020-10-29T21:12:51+08:00"><meta name=Keywords content><meta name=description content="全唐诗 《共计900卷》（162——166卷）（李白大全1 )"><meta name=author content="极客快訊"><meta property="og:url" content="/cn/%E6%B8%B8%E6%88%8F/4a0aff27.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 《共计900卷》（162——166卷）（李白大全1 )</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt="全唐诗 《共计900卷》（162——166卷）（李白大全1 )" onerror=errorimg.call(this); src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa><p class=pgc-img-caption></p></div><p><strong>目录：</strong>卷162李白 卷163李白 卷164李白 卷165李白 卷166李白</p><h1 class=ql-align-center>卷162李白</h1><p>卷一百六十二</p><p>卷162_1「远别离」李白</p><p>远别离，古有皇英之二女，乃在洞庭之南，潇湘之浦。</p><p>海水直下万里深，谁人不言此离苦。日惨惨兮云冥冥，</p><p>猩猩啼烟兮鬼啸雨。我纵言之将何补，</p><p>皇穹窃恐不照余之忠诚。云凭凭兮欲吼怒，</p><p>尧舜当之亦禅禹。君失臣兮龙为鱼，权归臣兮鼠变虎。</p><p>或言尧幽囚，舜野死，九疑联绵皆相似，</p><p>重瞳孤坟竟何是。帝子泣兮绿云间，随风波兮去无还。</p><p>恸哭兮远望，见苍梧之深山。苍梧山崩湘水绝，</p><p>竹上之泪乃可灭。</p><div class=pgc-img><img alt="全唐诗 《共计900卷》（162——166卷）（李白大全1 )" onerror=errorimg.call(this); src=https://p1.pstatp.com/large/dfic-imagehandler/f7f88627-4248-411e-87ee-22d521258dc3><p class=pgc-img-caption></p></div><p>卷162_2「公无渡河」李白</p><p>黄河西来决昆仑，咆哮万里触龙门。波滔天，尧咨嗟。</p><p>大禹理百川，儿啼不窥家。杀湍湮洪水，九州始蚕麻。</p><p>其害乃去，茫然风沙。被发之叟狂而痴，</p><p>清晨临流欲奚为。旁人不惜妻止之，公无渡河苦渡之。</p><p>虎可搏，河难凭，公果溺死<span>流海</span>湄。有长鲸白齿若雪山，</p><p>公乎公乎挂罥于其间，箜篌所悲竟不还。</p><p>卷162_3「蜀道难」李白</p><p>噫吁戏危乎高哉，蜀道之难难于上青天。蚕丛及鱼凫，</p><p>开国何茫然。尔来四万八千岁，不与秦塞通人烟。</p><p>西当太白有鸟道，可以横绝<span>峨眉</span>颠。地崩山摧壮士死，</p><p>然后天梯石栈相钩连。上有六龙回日之高标，</p><p>下有冲波逆折之回川。黄鹤之飞尚不得过，</p><p>猿猱欲度愁攀援。青泥何盘盘，百步九折萦岩峦。</p><p>扪参历井仰胁息，以手抚膺坐长叹。问君西游何时还，</p><p>畏途巉岩不可攀。但见悲鸟号古木，雄飞雌从绕林间。</p><p>又闻子规啼夜月，愁空山。蜀道之难难于上青天，</p><p>使人听此凋朱颜。连峰去天不盈尺，枯松倒挂倚绝壁。</p><p>飞湍瀑流争喧豗，砯崖转石万壑雷。其险也如此，</p><p>嗟尔远道之人胡为乎来哉。剑阁峥嵘而崔嵬，一夫当关，</p><p>万夫莫开。所守或匪亲，化为狼与豺。朝避猛虎，</p><p>夕避长蛇。磨牙吮血，杀人如麻。锦城虽云乐，</p><p>不如早还家。蜀道之难难于上青天，侧身西望长咨嗟。</p><p>卷162_4「梁甫吟」李白</p><p>长啸梁甫吟，何时见阳春。君不见朝歌屠叟辞棘津，</p><p>八十西来钓渭滨。宁羞白发照清水，逢时吐气思经纶。</p><p>广张三千六百钓，风期暗与文王亲。大贤虎变愚不测，</p><p>当年颇似寻常人。君不见高阳酒徒起草中，</p><p>长揖山东隆准公。入门不拜骋雄辩，两女辍洗来趋风。</p><p>东下齐城七十二，指挥楚汉如旋蓬。狂客落魄尚如此，</p><p>何况壮士当群雄。我欲攀龙见明主，雷公砰訇震天鼓。</p><p>帝傍投壶多玉女，三时大笑开电光。倏烁晦冥起风雨，</p><p>阊阖九门不可通。以额扣关阍者怒，白日不照吾精诚，</p><p>杞国无事忧天倾。猰貐磨牙竞人肉，驺虞不折生草茎。</p><p>手接飞猱搏雕虎，侧足焦原未言苦。智者可卷愚者豪，</p><p>世人见我轻鸿毛。力排南山三壮士，齐相杀之费二桃。</p><p>吴楚弄兵无剧孟，亚夫咍尔为徒劳。梁甫吟，梁甫吟，</p><p>声正悲。张公两龙剑，神物合有时。风云感会起屠钓，</p><p>大人zj屼当安之。</p><p>卷162_5「乌夜啼」李白</p><p>黄云城边乌欲栖，归飞哑哑枝上啼。机中织锦秦川女，</p><p>碧纱如烟隔窗语。停梭怅然忆远人，独宿孤房泪如雨。</p><p>卷162_6「乌栖曲」李白</p><p>姑苏台上乌栖时，吴王宫里醉西施。吴歌楚舞欢未毕，</p><p>青山欲衔半边日。银箭金壶漏水多，起看秋月坠江波。</p><p>东方渐高奈乐何。</p><p>卷162_7「战城南」李白</p><p>去年战桑干源，今年战葱河道。洗兵条支海上波，</p><p>放马天山雪中草。万里长征战，三军尽衰老。</p><p>匈奴以杀戮为耕作，古来唯见白骨黄沙田。</p><p>秦家筑城避胡处，汉家还有烽火然。烽火然不息，</p><p>征战无已时。野战格斗死，败马号鸣向天悲。</p><p>乌鸢啄人肠，衔飞上挂枯树枝。士卒涂草莽，</p><p>将军空尔为。乃知兵者是凶器，圣人不得已而用之。</p><p>卷162_8「将进酒」李白</p><p>君不见黄河之水天上来，奔流到海不复回。</p><p>君不见高堂明镜悲白发，朝如青丝暮成雪。</p><p>人生得意须尽欢，莫使金樽空对月。天生我材必有用，</p><p>千金散尽还复来。烹羊宰牛且为乐，会须一饮三百杯。</p><p>岑夫子，丹丘生，将进酒，君莫停。与君歌一曲，</p><p>请君为我侧耳听。钟鼓馔玉不足贵，但愿长醉不愿醒。</p><p>古来圣贤皆寂寞，惟有饮者留其名。陈王昔时宴平乐，</p><p>斗酒十千恣欢谑。主人何为言少钱，径须沽取对君酌。</p><p>五花马，千金裘，呼儿将出换美酒，与尔同销万古愁。</p><p>卷162_9「行行游且猎篇」李白</p><p>边城儿，生年不读一字书，但将游猎夸轻趫。</p><p>胡马秋肥宜白草，骑来蹑影何矜骄。金鞭拂雪挥鸣鞘，</p><p>半酣呼鹰出远郊。弓弯满月不虚发，双鸧迸落连飞髇.</p><p>海边观者皆辟易，猛气英风振沙碛。儒生不及游侠人，</p><p>白首下帷复何益。</p><p>卷162_10「飞龙引二首」李白</p><p>黄帝铸鼎于荆山，炼丹砂。丹砂成黄金，</p><p>骑龙飞上太清家。云愁海思令人嗟，宫中彩女颜如花。</p><p>飘然挥手凌紫霞，从风纵体登鸾车。登鸾车，侍轩辕，</p><p>遨游青天中，其乐不可言。</p><p>鼎湖流水清且闲，轩辕去时有弓剑，古人传道留其间。</p><p>后宫婵娟多花颜，乘鸾飞烟亦不还，骑龙攀天造天关。</p><p>造天关，闻天语，长云河车载玉女。载玉女，过紫皇，</p><p>紫皇乃赐白兔所捣之药方，后天而老凋三光。</p><p>下视瑶池见王母，蛾眉萧飒如秋霜。</p><p>卷162_11「天马歌」李白</p><p>天马来出月支窟，背为虎文龙翼骨。嘶青云，振绿发，</p><p>兰筋权奇走灭没。腾昆仑，历西极，四足无一蹶。</p><p>鸡鸣刷燕晡秣越，神行电迈蹑慌惚。天马呼，飞龙趋，</p><p>目明长庚臆双凫。尾如流星首渴乌，口喷红光汗沟朱。</p><p>曾陪时龙蹑天衢，羁金络月照皇都。逸气棱棱凌九区，</p><p>白璧如山谁敢沽。回头笑紫燕，但觉尔辈愚。天马奔，</p><p>恋君轩，駷跃惊矫浮云翻。万里足踯躅，遥瞻阊阖门。</p><p>不逢寒风子，谁采逸景孙。白云在青天，丘陵远崔嵬。</p><p>盐车上峻阪，倒行逆施畏日晚。伯乐翦拂中道遗，</p><p>少尽其力老弃之。愿逢田子方，恻然为我悲。</p><p>虽有玉山禾，不能疗苦饥。严霜五月凋桂枝，</p><p>伏枥衔冤摧两眉。请君赎献穆天子，犹堪弄影舞瑶池。</p><p>卷162_12「行路难三首」李白</p><p>金樽清酒斗十千，玉盘珍羞直万钱。停杯投箸不能食，</p><p>拔剑四顾心茫然。欲渡黄河冰塞川，将登太行雪满山。</p><p>闲来垂钓碧溪上，忽复乘舟梦日边。行路难，行路难，</p><p>多歧路，今安在。长风破浪会有时，直挂云帆济沧海。</p><p>大道如青天，我独不得出。羞逐长安社中儿，</p><p>赤鸡白狗赌梨栗。弹剑作歌奏苦声，曳裾王门不称情。</p><p>淮阴市井笑韩信，汉朝公卿忌贾生。</p><p>君不见昔时燕家重郭隗，拥篲折节无嫌猜。</p><p>剧辛乐毅感恩分，输肝剖胆效英才。昭王白骨萦烂草，</p><p>谁人更扫黄金台。行路难，归去来。</p><p>有耳莫洗颍川水，有口莫食首阳蕨。含光混世贵无名，</p><p>何用孤高比云月。吾观自古贤达人，功成不退皆殒身。</p><p>子胥既弃吴江上，屈原终投湘水滨。陆机雄才岂自保，</p><p>李斯税驾苦不早。华亭鹤唳讵可闻，上蔡苍鹰何足道。</p><p>君不见吴中张翰称达生，秋风忽忆江东行。</p><p>且乐生前一杯酒，何须身后千载名。</p><p>卷162_13「长相思」李白</p><p>长相思，在长安。络纬秋啼金井阑，微霜凄凄簟色寒。</p><p>孤灯不明思欲绝，卷帷望月空长叹，美人如花隔云端。</p><p>上有青冥之长天，下有渌水之波澜。天长路远魂飞苦，</p><p>梦魂不到关山难。长相思，摧心肝。</p><p>卷162_14「上留田行」李白</p><p>行至上留田，孤坟何峥嵘。积此万古恨，春草不复生。</p><p>悲风四边来，肠断白杨声。借问谁家地，埋没蒿里茔。</p><p>古老向余言，言是上留田，蓬科马鬣今已平。</p><p>昔之弟死兄不葬，他人于此举铭旌。一鸟死，百鸟鸣。</p><p>一兽走，百兽惊。桓山之禽别离苦，欲去回翔不能征。</p><p>田氏仓卒骨肉分，青天白日摧紫荆。交柯之木本同形，</p><p>东枝憔悴西枝荣。无心之物尚如此，参商胡乃寻天兵。</p><p>孤竹延陵，让国扬名。高风缅邈，颓波激清。</p><p>尺布之谣，塞耳不能听。</p><p>卷162_15「春日行」李白</p><p>深宫高楼入紫清，金作蛟龙盘绣楹。佳人当窗弄白日，</p><p>弦将手语弹鸣筝。春风吹落君王耳，此曲乃是升天行。</p><p>因出天池泛蓬瀛，楼船蹙沓波浪惊。三千双蛾献歌笑，</p><p>挝钟考鼓宫殿倾，万姓聚舞歌太平。我无为，人自宁。</p><p>三十六帝欲相迎，仙人飘翩下云輧。帝不去，留镐京。</p><p>安能为轩辕，独往入窅冥。小臣拜献南山寿，</p><p>陛下万古垂鸿名。</p><p>卷162_16「前有一樽酒行二首」李白</p><p>春风东来忽相过，金樽渌酒生微波。落花纷纷稍觉多，</p><p>美人欲醉朱颜酡。青轩桃李能几何，流光欺人忽蹉跎。</p><p>君起舞，日西夕。当年意气不肯平，白发如丝叹何益。</p><p>琴奏龙门之绿桐，玉壶美酒清若空。催弦拂柱与君饮，</p><p>看朱成碧颜始红。胡姬貌如花，当垆笑春风。笑春风，</p><p>舞罗衣，君今不醉将安归。</p><p>卷162_17「夜坐吟」李白</p><p>冬夜夜寒觉夜长，沉吟久坐坐北堂。冰合井泉月入闺，</p><p>金缸青凝照悲啼。金缸灭，啼转多。掩妾泪，听君歌。</p><p>歌有声，妾有情。情声合，两无违。一语不入意，</p><p>从君万曲梁尘飞。</p><p>卷162_18「野田黄雀行」李白</p><p>游莫逐炎洲翠，栖莫近吴宫燕。吴宫火起焚巢窠，</p><p>炎洲逐翠遭网罗。萧条两翅蓬蒿下，纵有鹰鹯奈若何。</p><p>卷162_19「箜篌谣」李白</p><p>攀天莫登龙，走山莫骑虎。贵贱结交心不移，</p><p>唯有严陵及光武。周公称大圣，管蔡宁相容。</p><p>汉谣一斗粟，不与淮南舂。兄弟尚路人，吾心安所从。</p><p>他人方寸间，山海几千重。轻言托朋友，对面九疑峰。</p><p>开花必早落，桃李不如松。管鲍久已死，何人继其踪。</p><p>卷162_20「雉朝飞」李白</p><p>麦陇青青三月时，白雉朝飞挟两雌。锦衣绣翼何离褷，</p><p>犊牧采薪感之悲。春天和，白日暖。啄食饮泉勇气满，</p><p>争雄斗死绣颈断。雉子班奏急管弦，倾心酒美尽玉碗。</p><p>枯杨枯杨尔生稊，我独七十而孤栖。弹弦写恨意不尽，</p><p>瞑目归黄泥。</p><p>卷162_21「上云乐」李白</p><p>金天之西，白日所没。康老胡雏，生彼月窟。巉岩容仪，</p><p>戍削风骨。碧玉炅炅双目瞳，黄金拳拳两鬓红。</p><p>华盖垂下睫，嵩岳临上唇。不睹诡谲貌，岂知造化神。</p><p>大道是文康之严父，元气乃文康之老亲。抚顶弄盘古，</p><p>推车转天轮。云见日月初生时，铸冶火精与水银。</p><p>阳乌未出谷，顾兔半藏身。女娲戏黄土，团作愚下人。</p><p>散在六合间，蒙蒙若沙尘。生死了不尽，</p><p>谁明此胡是仙真。西海栽若木，东溟植扶桑。</p><p>别来几多时，枝叶万里长。中国有七圣，半路颓洪荒。</p><p>陛下应运起，龙飞入咸阳。赤眉立盆子，白水兴汉光。</p><p>叱咤四海动，洪涛为簸扬。举足蹋紫微，天关自开张。</p><p>老胡感至德，东来进仙倡。五色师子，九苞凤凰。</p><p>是老胡鸡犬，鸣舞飞帝乡。淋漓飒沓，进退成行。</p><p>能胡歌，献汉酒。跪双膝，立两肘。散花指天举素手。</p><p>拜龙颜，献圣寿。北斗戾，南山摧。</p><p>天子九九八十一万岁，长倾万岁杯。</p><p>卷162_22「白鸠辞（一作夷则格上白鸠拂舞辞）」李白</p><p>铿鸣钟，考朗鼓。歌白鸠，引拂舞。白鸠之白谁与邻，</p><p>霜衣雪襟诚可珍。含哺七子能平均。食不噎，性安驯。</p><p>首农政，鸣阳春。天子刻玉杖，镂形赐耆人。</p><p>白鹭之白非纯真，外洁其色心匪仁。阙五德，无司晨，</p><p>胡为啄我葭下之紫鳞。鹰鹯雕鹗，贪而好杀。</p><p>凤凰虽大圣，不愿以为臣。</p><p>卷162_23「日出行（一作日出入行）」李白</p><p>日出东方隈，似从地底来。历天又入海，</p><p>六龙所舍安在哉。其始与终古不息，</p><p>人非元气安得与之久裴徊。草不谢荣于春风，</p><p>木不怨落于秋天。谁挥鞭策驱四运，万物兴歇皆自然。</p><p>羲和羲和，汝奚汩没于荒淫之波。鲁阳何德，驻景挥戈。</p><p>逆道违天，矫诬实多。吾将囊括大块，浩然与溟涬同科。</p><p>卷162_24「胡无人」李白</p><p>严风吹霜海草凋，筋干精坚胡马骄。汉家战士三十万，</p><p>将军兼领霍嫖姚。流星白羽腰间插，剑花秋莲光出匣。</p><p>天兵照雪下玉关，虏箭如沙射金甲。云龙风虎尽交回，</p><p>太白入月敌可摧。敌可摧，旄头灭，履胡之肠涉胡血。</p><p>悬胡青天上，埋胡紫塞傍。胡无人，汉道昌。</p><p>卷162_25「北风行」李白</p><p>烛龙栖寒门，光曜犹旦开。日月照之何不及此，</p><p>唯有北风号怒天上来。燕山雪花大如席，</p><p>片片吹落轩辕台。幽州思妇十二月，停歌罢笑双蛾摧。</p><p>倚门望行人，念君长城苦寒良可哀。别时提剑救边去，</p><p>遗此虎纹金鞞靫.中有一双白羽箭，蜘蛛结网生尘埃。</p><p>箭空在，人今战死不复回。不忍见此物，焚之已成灰。</p><p>黄河捧土尚可塞，北风雨雪恨难裁。</p><p>卷162_26「侠客行」李白</p><p>赵客缦胡缨，吴钩霜雪明。银鞍照白马，飒沓如流星。</p><p>十步杀一人，千里不留行。事了拂衣去，深藏身与名。</p><p>闲过信陵饮，脱剑膝前横。将炙啖朱亥，持觞劝侯嬴。</p><p>三杯吐然诺，五岳倒为轻。眼花耳热后，意气素霓生。</p><p>救赵挥金槌，邯郸先震惊。千秋二壮士，煊赫大梁城。</p><p>纵死侠骨香，不惭世上英。谁能书合下，白首太玄经。</p><h1 class=ql-align-center>卷163李白</h1><p>卷一百六十三</p><p>卷163_1「关山月」李白</p><p>明月出天山，苍茫云海间。长风几万里，吹度玉门关。</p><p>汉下白登道，胡窥青海湾。由来征战地，不见有人还。</p><p>戍客望边色，思归多苦颜。高楼当此夜，叹息未应闲。</p><p>卷163_2「独漉篇」李白</p><p>独漉水中泥，水浊不见月。不见月尚可，水深行人没。</p><p>越鸟从南来，胡鹰亦北渡。我欲弯弓向天射，</p><p>惜其中道失归路。落叶别树，飘零随风。客无所托，</p><p>悲与此同。罗帏舒卷，似有人开。明月直入，无心可猜。</p><p>雄剑挂壁，时时龙鸣。不断犀象，绣涩苔生。国耻未雪，</p><p>何由成名。神鹰梦泽，不顾鸱鸢。为君一击，鹏抟九天。</p><p>卷163_3「登高丘而望远」李白</p><p>登高丘，望远海。六鳌骨已霜，三山流安在。</p><p>扶桑半摧折，白日沈光彩。银台金阙如梦中，</p><p>秦皇汉武空相待。精卫费木石，鼋鼍无所凭。</p><p>君不见骊山茂陵尽灰灭，牧羊之子来攀登。盗贼劫宝玉，</p><p>精灵竟何能。穷兵黩武今如此，鼎湖飞龙安可乘。</p><p>卷163_4「阳春歌」李白</p><p>长安白日照春空，绿杨结烟垂袅风。披香殿前花始红，</p><p>流芳发色绣户中。绣户中，相经过。飞燕皇后轻身舞，</p><p>紫宫夫人绝世歌。圣君三万六千日，岁岁年年奈乐何。</p><p>卷163_5「杨叛儿」李白</p><p>君歌杨叛儿，妾劝新丰酒。何许最关人，乌啼白门柳。</p><p>乌啼隐杨花，君醉留妾家。博山炉中沉香火，</p><p>双烟一气凌紫霞。</p><p>卷163_6「双燕离」李白</p><p>双燕复双燕，双飞令人羡。玉楼珠阁不独栖，</p><p>金窗绣户长相见。柏梁失火去，因入吴王宫。</p><p>吴宫又焚荡，雏尽巢亦空。憔悴一身在，孀雌忆故雄。</p><p>双飞难再得，伤我寸心中。</p><p>卷163_7「山人劝酒」李白</p><p>苍苍云松，落落绮皓。春风尔来为阿谁，</p><p>蝴蝶忽然满芳草。秀眉霜雪颜桃花，骨青髓绿长美好。</p><p>称是秦时避世人，劝酒相欢不知老。各守麋鹿志，</p><p>耻随龙虎争。欻起佐太子，汉王乃复惊。顾谓戚夫人，</p><p>彼翁羽翼成。归来商山下，泛若云无情。举觞酹巢由，</p><p>洗耳何独清。浩歌望嵩岳，意气还相倾。</p><p>卷163_8「于阗采花」李白</p><p>于阗采花人，自言花相似。明妃一朝西入胡，</p><p>胡中美女多羞死。乃知汉地多名姝，胡中无花可方比。</p><p>丹青能令丑者妍，无盐翻在深宫里。</p><p>自古妒蛾眉，胡沙埋皓齿。</p><p>卷163_9「鞠歌行」李白</p><p>玉不自言如桃李，鱼目笑之卞和耻。楚国青蝇何太多，</p><p>连城白璧遭谗毁。荆山长号泣血人，忠臣死为刖足鬼。</p><p>听曲知宁戚，夷吾因小妻。秦穆五羊皮，买死百里奚。</p><p>洗拂青云上，当时贱如泥。朝歌鼓刀叟，虎变磻溪中。</p><p>一举钓六合，遂荒营丘东。平生渭水曲，谁识此老翁。</p><p>奈何今之人，双目送飞鸿。</p><p>卷163_10「幽涧泉」李白</p><p>拂彼白石，弹吾素琴。幽涧愀兮流泉深，</p><p>善手明徽高张清。心寂历似千古，松飕飗兮万寻。</p><p>中见愁猿吊影而危处兮，叫秋木而长吟。</p><p>客有哀时失职而听者，泪淋浪以沾襟。乃缉商缀羽，</p><p>潺湲成音。吾但写声发情于妙指，殊不知此曲之古今。</p><p>幽涧泉，鸣深林。</p><p>卷163_11「王昭君二首」李白</p><p>汉家秦地月，流影照明妃。一上玉关道，天涯去不归。</p><p>汉月还从东海出，明妃西嫁无来日。燕支长寒雪作花，</p><p>蛾眉憔悴没胡沙。生乏黄金枉图画，死留青冢使人嗟。</p><p>昭君拂玉鞍，上马啼红颊。今日汉宫人，明朝胡地妾。</p><p>卷163_12「中山孺子妾歌」李白</p><p>中山孺子妾，特以色见珍。虽然不如延年妹，</p><p>亦是当时绝世人。桃李出深井，花艳惊上春。</p><p>一贵复一贱，关天岂由身。芙蓉老秋霜，团扇羞网尘。</p><p>戚姬髡发入舂市，万古共悲辛。</p><p>卷163_13「荆州歌」李白</p><p>白帝城边足风波，瞿塘五月谁敢过。荆州麦熟茧成蛾，</p><p>缲丝忆君头绪多。拨谷飞鸣奈妾何。</p><p>卷163_14「雉子斑（一作设辟邪伎鼓吹雉子斑曲辞）」李白</p><p>辟邪伎作鼓吹惊，雉子班之奏曲成，喔咿振迅欲飞鸣。</p><p>扇锦翼，雄风生。双雌同饮啄，趫悍谁能争。</p><p>乍向草中耿介死，不求黄金笼下生。天地至广大，</p><p>何惜遂物情。善卷让天子，务光亦逃名。所贵旷士怀，</p><p>朗然合太清。</p><p>卷163_15「相逢行」李白</p><p>相逢红尘内，高揖黄金鞭。万户垂杨里，君家阿那边。</p><p>卷163_16「有所思（一作古有所思行）」李白</p><p>我思仙人乃在碧海之东隅。海寒多天风，</p><p>白波连山倒蓬壶。长鲸喷涌不可涉，抚心茫茫泪如珠。</p><p>西来青鸟东飞去，愿寄一书谢麻姑。</p><p>卷163_17「久别离」李白</p><p>别来几春未还家，玉窗五见樱桃花。况有锦字书，</p><p>开缄使人嗟。至此肠断彼心绝。云鬟绿鬓罢梳结，</p><p>愁如回飙乱白雪。去年寄书报阳台，今年寄书重相催。</p><p>东风兮东风，为我吹行云使西来。待来竟不来，</p><p>落花寂寂委青苔。</p><p>卷163_18「白头吟」李白</p><p>锦水东北流，波荡双鸳鸯。雄巢汉宫树，雌弄秦草芳。</p><p>宁同万死碎绮翼，不忍云间两分张。此时阿娇正娇妒，</p><p>独坐长门愁日暮。但愿君恩顾妾深，岂惜黄金买词赋。</p><p>相如作赋得黄金，丈夫好新多异心。一朝将聘茂陵女，</p><p>文君因赠白头吟。东流不作西归水，落花辞条羞故林。</p><p>兔丝固无情，随风任倾倒。谁使女萝枝，而来强萦抱。</p><p>两草犹一心，人心不如草。莫卷龙须席，从他生网丝。</p><p>且留琥珀枕，或有梦来时。覆水再收岂满杯，</p><p>弃妾已去难重回。古来得意不相负，只今惟见青陵台。</p><p>卷163_19「采莲曲」李白</p><p>若耶溪傍采莲女，笑隔荷花共人语。日照新妆水底明，</p><p>风飘香袂空中举。岸上谁家游冶郎，三三五五映垂杨。</p><p>紫骝嘶入落花去，见此踟蹰空断肠。</p><p>卷163_20「临江王节士歌」李白</p><p>洞庭白波木叶稀，燕鸿始入吴云飞。吴云寒，燕鸿苦。</p><p>风号沙宿潇湘浦，节士悲秋泪如雨。白日当天心，</p><p>照之可以事明主。壮士愤，雄风生。安得倚天剑，</p><p>跨海斩长鲸。</p><p>卷163_21「司马将军歌（以代陇上健儿陈安）」李白</p><p>狂风吹古月，窃弄章华台。北落明星动光彩，</p><p>南征猛将如云雷。手中电击倚天剑，直斩长鲸海水开。</p><p>我见楼船壮心目，颇似龙骧下三蜀。扬兵习战张虎旗，</p><p>江中白浪如银屋。身居玉帐临河魁，紫髯若戟冠崔嵬，</p><p>细柳开营揖天子，始知灞上为婴孩。羌笛横吹阿亸回，</p><p>向月楼中吹落梅。将军自起舞长剑，壮士呼声动九垓。</p><p>功成献凯见明主，丹青画像麒麟台。</p><p>卷163_22「君道曲（梁之雅歌有五篇，今作一章）」李白</p><p>大君若天覆，广运无不至。轩后爪牙尝先太山稽，</p><p>如心之使臂。小白鸿翼于夷吾，刘葛鱼水本无二。</p><p>土校可成墙，积德为厚地。</p><p>卷163_23「结袜子」李白</p><p>燕南壮士吴门豪，筑中置铅鱼隐刀。</p><p>感君恩重许君命，太山一掷轻鸿毛。</p><p>卷163_24「结客少年场行」李白</p><p>紫燕黄金瞳，啾啾摇绿騣.平明相驰逐，结客洛门东。</p><p>少年学剑术，凌轹白猿公。珠袍曳锦带，匕首插吴鸿。</p><p>由来万夫勇，挟此生雄风。托交从剧孟，买醉入新丰。</p><p>笑尽一杯酒，杀人都市中。羞道易水寒，从令日贯虹。</p><p>燕丹事不立，虚没秦帝宫。舞阳死灰人，安可与成功。</p><p>卷163_25「长干行二首（下篇一作张潮。黄庭坚作李益诗）」李白</p><p>妾发初覆额，折花门前剧。郎骑竹马来，绕床弄青梅。</p><p>同居长干里，两小无嫌猜。十四为君妇，羞颜未尝开。</p><p>低头向暗壁，千唤不一回。十五始展眉，愿同尘与灰。</p><p>常存抱柱信，岂上望夫台。十六君远行，瞿塘滟滪堆。</p><p>五月不可触，猿声天上哀。门前迟行迹，一一生绿苔。</p><p>苔深不能扫，落叶秋风早。八月胡蝶来，双飞西园草。</p><p>感此伤妾心，坐愁红颜老。早晚下三巴，预将书报家。</p><p>相迎不道远，直至长风沙。</p><p>忆妾深闺里，烟尘不曾识。嫁与长干人，沙头候风色。</p><p>五月南风兴，思君下巴陵。八月西风起，想君发扬子。</p><p>去来悲如何，见少离别多。湘潭几日到，妾梦越风波。</p><p>昨夜狂风度，吹折江头树。淼淼暗无边，行人在何处。</p><p>好乘浮云骢，佳期兰渚东。鸳鸯绿蒲上，翡翠锦屏中。</p><p>自怜十五余，颜色桃花红。那作商人妇，愁水复愁风。</p><p>卷163_26「古朗月行」李白</p><p>小时不识月，呼作白玉盘。又疑瑶台镜，飞在白云端。</p><p>仙人垂两足，桂树作团团。白兔捣药成，问言与谁餐。</p><p>蟾蜍蚀圆影，大明夜已残。羿昔落九乌，天人清且安。</p><p>阴精此沦惑，去去不足观。忧来其如何，凄怆摧心肝。</p><p>卷163_27「上之回」李白</p><p>三十六离宫，楼台与天通。阁道步行月，美人愁烟空。</p><p>恩疏宠不及，桃李伤春风。淫乐意何极，金舆向回中。</p><p>万乘出黄道，千旗扬彩虹。前军细柳北，后骑甘泉东。</p><p>岂问渭川老，宁邀襄野童。但慕瑶池宴，归来乐未穷。</p><p>卷163_28「独不见」李白</p><p>白马谁家子，黄龙边塞儿。天山三丈雪，岂是远行时。</p><p>春蕙忽秋草，莎鸡鸣西池。风摧寒棕响，月入霜闺悲。</p><p>忆与君别年，种桃齐蛾眉。桃今百余尺，花落成枯枝。</p><p>终然独不见，流泪空自知。</p><p>卷163_29「白纻辞三首」李白</p><p>扬清歌，发皓齿，北方佳人东邻子。且吟白纻停绿水，</p><p>长袖拂面为君起。寒云夜卷霜海空，胡风吹天飘塞鸿。</p><p>玉颜满堂乐未终，馆娃日落歌吹蒙。</p><p>月寒江清夜沉沉，美人一笑千黄金。垂罗舞縠扬哀音，</p><p>郢中白雪且莫吟，子夜吴歌动君心。动君心，冀君赏。</p><p>愿作天池双鸳鸯，一朝飞去青云上。</p><p>吴刀剪彩缝舞衣，明妆丽服夺春晖。扬眉转袖若雪飞，</p><p>倾城独立世所稀。激楚结风醉忘归，高堂月落烛已微，</p><p>玉钗挂缨君莫违。</p><p>卷163_30「鸣雁行」李白</p><p>胡雁鸣，辞燕山，昨发委羽朝度关。一一衔芦枝，</p><p>南飞散落天地间，连行接翼往复还。客居烟波寄湘吴，</p><p>凌霜触雪毛体枯。畏逢矰缴惊相呼，闻弦虚坠良可吁。</p><p>君更弹射何为乎。</p><p>卷163_31「妾薄命」李白</p><p>汉帝宠阿娇，贮之黄金屋。咳唾落九天，随风生珠玉。</p><p>宠极爱还歇，妒深情却疏。长门一步地，不肯暂回车。</p><p>雨落不上天，水覆难再收。君情与妾意，各自东西流。</p><p>昔日芙蓉花，今成断根草。以色事他人，能得几时好。</p><p>卷163_32「幽州胡马客歌」李白</p><p>幽州胡马客，绿眼虎皮冠。笑拂两只箭，万人不可干。</p><p>弯弓若转月，白雁落云端。双双掉鞭行，游猎向楼兰。</p><p>出门不顾后，报国死何难。天骄五单于，狼戾好凶残。</p><p>牛马散北海，割鲜若虎餐。虽居燕支山，不道朔雪寒。</p><p>妇女马上笑，颜如赪玉盘。翻飞射鸟兽，花月醉雕鞍。</p><p>旄头四光芒，争战若蜂攒。白刃洒赤血，流沙为之丹。</p><p>名将古谁是，疲兵良可叹。何时天狼灭，父子得闲安。</p><h1 class=ql-align-center>卷164李白</h1><p>卷一百六十四</p><p>卷164_1「门有车马客行」李白</p><p>门有车马宾，金鞍曜朱轮。谓从丹霄落，乃是故乡亲。</p><p>呼儿扫中堂，坐客论悲辛。对酒两不饮，停觞泪盈巾。</p><p>叹我万里游，飘飘三十春。空谈帝王略，紫绶不挂身。</p><p>雄剑藏玉匣，阴符生素尘。廓落无所合，流离湘水滨。</p><p>借问宗党间，多为泉下人。生苦百战役，死托万鬼邻。</p><p>北风扬胡沙，埋翳周与秦。大运且如此，苍穹宁匪仁。</p><p>恻怆竟何道，存亡任大钧。</p><p>卷164_2「君子有所思行」李白</p><p>紫阁连终南，青冥天倪色。凭崖望咸阳，宫阙罗北极。</p><p>万井惊画出，九衢如弦直。渭水银河清，横天流不息。</p><p>朝野盛文物，衣冠何翕赩.厩马散连山，军容威绝域。</p><p>伊皋运元化，卫霍输筋力。歌钟乐未休，荣去老还逼。</p><p>圆光过满缺，太阳移中昃。不散东海金，何争西飞匿。</p><p>无作牛山悲，恻怆泪沾臆。</p><p>卷164_3「东海有勇妇（代关中有贤女）」李白</p><p>梁山感杞妻，恸哭为之倾。金石忽暂开，都由激深情。</p><p>东海有勇妇，何惭苏子卿。学剑越处子，超然若流星。</p><p>损躯报夫仇，万死不顾生。白刃耀素雪，苍天感精诚。</p><p>十步两躩跃，三呼一交兵。斩首掉国门，蹴踏五藏行。</p><p>豁此伉俪愤，粲然大义明。北海李使君，飞章奏天庭。</p><p>舍罪警风俗，流芳播沧瀛。名在列女籍，竹帛已光荣。</p><p>淳于免诏狱，汉主为缇萦。津妾一棹歌，脱父于严刑。</p><p>十子若不肖，不如一女英。豫让斩空衣，有心竟无成。</p><p>要离杀庆忌，壮夫所素轻。妻子亦何辜，焚之买虚声。</p><p>岂如东海妇，事立独扬名。</p><p>卷164_4「黄葛篇」李白</p><p>黄葛生洛溪，黄花自绵幂。青烟蔓长条，缭绕几百尺。</p><p>闺人费素手，采缉作𫄨绤。缝为绝国衣，远寄日南客。</p><p>苍梧大火落，暑服莫轻掷。此物虽过时，是妾手中迹。</p><p>卷164_5「白马篇」李白</p><p>龙马花雪毛，金鞍五陵豪。秋霜切玉剑，落日明珠袍。</p><p>斗鸡事万乘，轩盖一何高。弓摧南山虎，手接太行猱。</p><p>酒后竞风采，三杯弄宝刀。杀人如剪草，剧孟同游遨。</p><p>发愤去函谷，从军向临洮。叱咤万战场，匈奴尽奔逃。</p><p>归来使酒气，未肯拜萧曹。羞入原宪室，荒淫隐蓬蒿。</p><p>卷164_6「凤吹笙曲（一作凤笙篇送别）」李白</p><p>仙人十五爱吹笙，学得昆丘彩凤鸣。始闻炼气餐金液，</p><p>复道朝天赴玉京。玉京迢迢几千里，凤笙去去无穷已。</p><p>欲叹离声发绛唇，更嗟别调流纤指。此时惜别讵堪闻，</p><p>此地相看未忍分。重吟真曲和清吹，却奏仙歌响绿云。</p><p>绿云紫气向函关，访道应寻缑氏山。莫学吹笙王子晋，</p><p>一遇浮丘断不还。</p><p>卷164_7「怨歌行（长安见内人出嫁，友人令余代为之）」李白</p><p>十五入汉宫，花颜笑春红。君王选玉色，侍寝金屏中。</p><p>荐枕娇夕月，卷衣恋春风。宁知赵飞燕，夺宠恨无穷。</p><p>沉忧能伤人，绿鬓成霜蓬。一朝不得意，世事徒为空。</p><p>鹔鹴换美酒，舞衣罢雕龙。寒苦不忍言，为君奏丝桐。</p><p>肠断弦亦绝，悲心夜忡忡。</p><p>卷164_8「塞下曲六首」李白</p><p>五月天山雪，无花只有寒。笛中闻折柳，春色未曾看。</p><p>晓战随金鼓，宵眠抱玉鞍。愿将腰下剑，直为斩楼兰。</p><p>天兵下北荒，胡马欲南饮。横戈从百战，直为衔恩甚。</p><p>握雪海上餐，拂沙陇头寝。何当破月氏，然后方高枕。</p><p>骏马似风飙，鸣鞭出渭桥。弯弓辞汉月，插羽破天骄。</p><p>阵解星芒尽，营空海雾消。功成画麟阁，独有霍嫖姚。</p><p>白马黄金塞，云砂绕梦思。那堪愁苦节，远忆边城儿。</p><p>萤飞秋窗满，月度霜闺迟。摧残梧桐叶，萧飒沙棠枝。</p><p>无时独不见，流泪空自知。</p><p>塞虏乘秋下，天兵出汉家。将军分虎竹，战士卧龙沙。</p><p>边月随弓影，胡霜拂剑花。玉关殊未入，少妇莫长嗟。</p><p>烽火动沙漠，连照甘泉云。汉皇按剑起，还召李将军。</p><p>兵气天上合，鼓声陇底闻。横行负勇气，一战净妖氛。</p><p>卷164_9「来日大难」李白</p><p>来日一身，携粮负薪。道长食尽，苦口焦唇。今日醉饱，</p><p>乐过千春。仙人相存，诱我远学。海凌三山，陆憩五岳。</p><p>乘龙天飞，目瞻两角。授以仙药，金丹满握。蟪蛄蒙恩，</p><p>深愧短促。思填东海，强衔一木。道重天地，轩师广成。</p><p>蝉翼九五，以求长生。下士大笑，如苍蝇声。</p><p>卷164_10「塞上曲」李白</p><p>大汉无中策，匈奴犯渭桥。五原秋草绿，胡马一何骄。</p><p>命将征西极，横行阴山侧。燕支落汉家，妇女无华色。</p><p>转战渡黄河，休兵乐事多。萧条清万里，瀚海寂无波。</p><p>卷164_11「玉阶怨」李白</p><p>玉阶生白露，夜久侵罗袜。却下水晶帘，玲珑望秋月。</p><p>卷164_12「襄阳曲四首」李白</p><p>襄阳行乐处，歌舞白铜鞮.江城回渌水，花月使人迷。</p><p>山公醉酒时，酩酊高阳下。头上白接z5，倒着还骑马。</p><p>岘山临汉江，水绿沙如雪。上有堕泪碑，青苔久磨灭。</p><p>且醉习家池，莫看堕泪碑。山公欲上马，笑杀襄阳儿。</p><p>卷164_33「大堤曲」李白</p><p>汉水临襄阳，花开大堤暖。佳期大堤下，泪向南云满。</p><p>春风无复情，吹我梦魂散。不见眼中人，天长音信断。</p><p>卷164_34「宫中行乐词八首」李白</p><p>小小生金屋，盈盈在紫微。山花插宝髻，石竹绣罗衣。</p><p>每出深宫里，常随步辇归。只愁歌舞散，化作彩云飞。</p><p>柳色黄金嫩，梨花白雪香。玉楼巢翡翠，金殿锁鸳鸯。</p><p>选妓随雕辇，征歌出洞房。宫中谁第一，飞燕在昭阳。</p><p>卢橘为秦树，蒲萄出汉宫。烟花宜落日，丝管醉春风。</p><p>笛奏龙吟水，箫鸣凤下空。君王多乐事，还与万方同。</p><p>玉树春归日，金宫乐事多。后庭朝未入，轻辇夜相过。</p><p>笑出花间语，娇来竹下歌。莫教明月去，留着醉嫦娥。</p><p>绣户香风暖，纱窗曙色新。宫花争笑日，池草暗生春。</p><p>绿树闻歌鸟，青楼见舞人。昭阳桃李月，罗绮自相亲。</p><p>今日明光里，还须结伴游。春风开紫殿，天乐下朱楼。</p><p>艳舞全知巧，娇歌半欲羞。更怜花月夜，宫女笑藏钩。</p><p>寒雪梅中尽，春风柳上归。宫莺娇欲醉，檐燕语还飞。</p><p>迟日明歌席，新花艳舞衣。晚来移彩仗，行乐泥光辉。</p><p>水绿南薰殿，花红北阙楼。莺歌闻太液，凤吹绕瀛洲。</p><p>素女鸣珠佩，天人弄彩球。今朝风日好，宜入未央游。</p><p>卷164_35「清平调词三首」李白</p><p>云想衣裳花相容，春风拂槛露华浓。</p><p>若非群玉山头见，会向瑶台月下逢。</p><p>一枝秾艳露凝香，云雨巫山枉断肠。</p><p>借问汉宫谁得似，可怜飞燕倚新妆。</p><p>名花倾国两相欢，长得君王带笑看。</p><p>解释春风无限恨，沉香亭北倚阑干。</p><p>卷164_36「入朝曲（一作鼓吹入朝曲）」李白</p><p>金陵控海浦，渌水带吴京。铙歌列骑吹，飒沓引公卿。</p><p>槌钟速严妆，伐鼓启重城。天子凭玉几，剑履若云行。</p><p>日出照万户，簪裾烂明星。朝罢沐浴闲，遨游阆风亭。</p><p>济济双阙下，欢娱乐恩荣。</p><p>卷164_37「秦女休行（魏协律都尉左延年所作，今拟之）」李白</p><p>西门秦氏女，秀色如琼花。手挥白杨刀，清昼杀雠家。</p><p>罗袖洒赤血，英气凌紫霞。直上西山去，关吏相邀遮。</p><p>婿为燕国王，身被诏狱加。犯刑若履虎，不畏落爪牙。</p><p>素颈未及断，摧眉伏泥沙。金鸡忽放赦，大辟得宽赊。</p><p>何惭聂政姊，万古共惊嗟。</p><p>卷164_38「秦女卷衣」李白</p><p>天子居未央，妾侍卷衣裳。顾无紫宫宠，敢拂黄金床。</p><p>水至亦不去，熊来尚可当。微身奉日月，飘若萤之光。</p><p>愿君采葑菲，无以下体妨。</p><p>卷164_39「东武吟」李白</p><p>好古笑流俗，素闻贤达风。方希佐明主，长揖辞成功。</p><p>白日在高天，回光烛微躬。恭承凤凰诏，欻起云萝中。</p><p>清切紫霄迥，优游丹禁通。君王赐颜色，声价凌烟虹。</p><p>乘舆拥翠盖，扈从金城东。宝马丽绝景，锦衣入新丰。</p><p>依岩望松雪，对酒鸣丝桐。因学扬子云，献赋甘泉宫。</p><p>天书美片善，清芬播无穷。归来入咸阳，谈笑皆王公。</p><p>一朝去金马，飘落成飞蓬。宾客日疏散，玉樽亦已空。</p><p>才力犹可倚，不惭世上雄。闲作东武吟，曲尽情未终。</p><p>书此谢知己，吾寻黄绮翁。</p><p>卷164_40「邯郸才人嫁为厮养卒妇」李白</p><p>妾本崇台女，扬蛾入丹阙。自倚颜如花，宁知有凋歇。</p><p>一辞玉阶下，去若朝云没。每忆邯郸城，深宫梦秋月。</p><p>君王不可见，惆怅至明发。</p><p>卷164_41「出自蓟北门行」李白</p><p>虏阵横北荒，胡星耀精芒。羽书速惊电，烽火昼连光。</p><p>虎竹救边急，戎车森已行。明主不安席，按剑心飞扬。</p><p>推毂出猛将，连旗登战场。兵威冲绝幕，杀气凌穹苍。</p><p>列卒赤山下，开营紫塞傍。孟冬风沙紧，旌旗飒凋伤。</p><p>画角悲海月，征衣卷天霜。挥刃斩楼兰，弯弓射贤王。</p><p>单于一平荡，种落自奔亡。收功报天子，行歌归咸阳。</p><p>卷164_42「洛阳陌」李白</p><p>白玉谁家郎，回车渡天津。看花东陌上，惊动洛阳人。</p><p>卷164_43「北上行」李白</p><p>北上何所苦，北上缘太行。磴道盘且峻，巉岩凌穹苍。</p><p>马足蹶侧石，车轮摧高冈。沙尘接幽州，烽火连朔方。</p><p>杀气毒剑戟，严风裂衣裳。奔鲸夹黄河，凿齿屯洛阳。</p><p>前行无归日，返顾思旧乡。惨戚冰雪里，悲号绝中肠。</p><p>尺布不掩体，皮肤剧枯桑。汲水涧谷阻，采薪陇阪长。</p><p>猛虎又掉尾，磨牙皓秋霜。草木不可餐，饥饮零露浆。</p><p>叹此北上苦，停骖为之伤。何日王道平，开颜睹天光。</p><p>卷164_44「短歌行」李白</p><p>白日何短短，百年苦易满。苍穹浩茫茫，万劫太极长。</p><p>麻姑垂两鬓，一半已成霜。天公见玉女，大笑亿千场。</p><p>吾欲揽六龙，回车挂扶桑。北斗酌美酒，劝龙各一觞。</p><p>富贵非所愿，与人驻颜光。</p><p>卷164_45「空城雀」李白</p><p>嗷嗷空城雀，身计何戚促。本与鹪鹩群，不随凤凰族。</p><p>提携四黄口，饮乳未尝足。食君糠秕余，尝恐乌鸢逐。</p><p>耻涉太行险，羞营覆车粟。天命有定端，守分绝所欲。</p><h1 class=ql-align-center>卷165李白</h1><p>卷一百六十五</p><p>卷165_1「发白马」李白</p><p>将军发白马，旌节度黄河。箫鼓聒川岳，沧溟涌涛波。</p><p>武安有振瓦，易水无寒歌。铁骑若雪山，饮流涸滹沱。</p><p>扬兵猎月窟，转战略朝那。倚剑登燕然，边烽列嵯峨。</p><p>萧条万里外，耕作五原多。一扫清大漠，包虎戢金戈。</p><p>卷165_2「陌上桑」李白</p><p>美女渭桥东，春还事蚕作。五马如飞龙，青丝结金络。</p><p>不知谁家子，调笑来相谑。妾本秦罗敷，玉颜艳名都。</p><p>绿条映素手，采桑向城隅。使君且不顾，况复论秋胡。</p><p>寒螀爱碧草，鸣凤栖青梧。托心自有处，但怪傍人愚。</p><p>徒令白日暮，高驾空踟蹰。</p><p>卷165_3「枯鱼过河泣」李白</p><p>白龙改常服，偶被豫且制。谁使尔为鱼，徒劳诉天帝。</p><p>作书报鲸鲵，勿恃风涛势。涛落归泥沙，翻遭蝼蚁噬。</p><p>万乘慎出入，柏人以为识。</p><p>卷165_4「丁督护歌」李白</p><p>云阳上征去，两岸饶商贾。吴牛喘月时，拖船一何苦。</p><p>水浊不可饮，壶浆半成土。一唱督护歌，心摧泪如雨。</p><p>万人凿盘石，无由达江浒。君看石芒砀，掩泪悲千古。</p><p>卷165_5「相逢行」李白</p><p>朝骑五花马，谒帝出银台。秀色谁家子，云车珠箔开。</p><p>金鞭遥指点，玉勒近迟回。夹毂相借问，疑从天上来。</p><p>蹙入青绮门，当歌共衔杯。衔杯映歌扇，似月云中见。</p><p>相见不得亲，不如不相见。相见情已深，未语可知心。</p><p>胡为守空闺，孤眠愁锦衾。锦衾与罗帏，缠绵会有时。</p><p>春风正澹荡，暮雨来何迟。愿因三青鸟，更报长相思。</p><p>光景不待人，须臾发成丝。当年失行乐，老去徒伤悲。</p><p>持此道密意，毋令旷佳期。</p><p>卷165_6「千里思」李白</p><p>李陵没胡沙，苏武还汉家。迢迢五原关，朔雪乱边花。</p><p>一去隔绝国，思归但长嗟。鸿雁向西北，因书报天涯。</p><p>卷165_7「树中草」李白</p><p>鸟衔野田草，误入枯桑里。客土植危根，逢春犹不死。</p><p>草木虽无情，因依尚可生。如何同枝叶，各自有枯荣。</p><p>卷165_8「君马黄」李白</p><p>君马黄，我马白。马色虽不同，人心本无隔。</p><p>共作游冶盘，双行洛阳陌。长剑既照曜，高冠何赩赫。</p><p>各有千金裘，俱为五侯客。猛虎落陷阱，壮夫时屈厄。</p><p>相知在急难，独好亦何益。</p><p>卷165_9「拟古」李白</p><p>融融白玉辉，映我青蛾眉。宝镜似空水，落花如风吹。</p><p>出门望帝子，荡漾不可期。安得黄鹤羽，一报佳人知。</p><p>卷165_10「折杨柳」李白</p><p>垂杨拂绿水，摇艳东风年。花明玉关雪，叶暖金窗烟。</p><p>美人结长想，对此心凄然。攀条折春色，远寄龙庭前。</p><p>卷165_11「少年子」李白</p><p>青云年少子，挟弹章台左。鞍马四边开，突如流星过。</p><p>金丸落飞鸟，夜入琼楼卧。夷齐是何人，独守西山饿。</p><p>卷165_12「紫骝马」李白</p><p>紫骝行且嘶，双翻碧玉蹄。临流不肯渡，似惜锦障泥。</p><p>白雪关山远，黄云海戍迷。挥鞭万里去，安得念春闺。</p><p>卷165_13「少年行二首」李白</p><p>击筑饮美酒，剑歌易水湄。经过燕太子，结托幷州儿。</p><p>少年负壮气，奋烈自有时。因击鲁勾践，争博勿相欺。</p><p>五陵年少金市东，银鞍白马度春风。</p><p>落花踏尽游何处，笑入胡姬酒肆中。</p><p>卷165_14「白鼻䯄」李白</p><p>银鞍白鼻䯄，绿地障泥锦。细雨春风花落时，</p><p>挥鞭直就胡姬饮。</p><p>卷165_15「豫章行」李白</p><p>胡风吹代马，北拥鲁阳关。吴兵照海雪，西讨何时还。</p><p>半渡上辽津，黄云惨无颜。老母与子别，呼天野草间。</p><p>白马绕旌旗，悲鸣相追攀。白杨秋月苦，早落豫章山。</p><p>本为休明人，斩虏素不闲。岂惜战斗死，为君扫凶顽。</p><p>精感石没羽，岂云惮险艰。楼船若鲸飞，波荡落星湾。</p><p>此曲不可奏，三军鬓成斑。</p><p>卷165_16「沐浴子」李白</p><p>沐芳莫弹冠，浴兰莫振衣。处世忌太洁，至人贵藏晖。</p><p>沧浪有钓叟，吾与尔同归。</p><p>卷165_17「高句骊」李白</p><p>金花折风帽，白马小迟回。翩翩舞广袖，似鸟海东来。</p><p>卷165_18「舍利弗」李白</p><p>金绳界宝地，珍木荫瑶池。云间妙音奏，天际法蠡吹。</p><p>卷165_19「静夜思」李白</p><p>床前看月光，疑是地上霜。举头望山月，低头思故乡。</p><p>卷165_20「渌水曲」李白</p><p>渌水明秋月，南湖采白苹.荷花娇欲语，愁杀荡舟人。</p><p>卷165_21「凤凰曲」李白</p><p>嬴女吹玉箫，吟弄天上春。青鸾不独去，更有携手人。</p><p>影灭彩云断，遗声落西秦。</p><p>卷165_22「凤台曲」李白</p><p>尝闻秦帝女，传得凤凰声。是日逢仙子，当时别有情。</p><p>人吹彩箫去，天借绿云迎。曲在身不返，空余弄玉名。</p><p>卷165_23「从军行」李白</p><p>从军玉门道，逐虏金微山。笛奏梅花曲，刀开明月环。</p><p>鼓声鸣海上，兵气拥云间。愿斩单于首，长驱静铁关。</p><p>卷165_24「秋思」李白</p><p>春阳如昨日，碧树鸣黄鹂。芜然蕙草暮，飒尔凉风吹。</p><p>天秋木叶下，月冷莎鸡悲。坐愁群芳歇，白露凋华滋。</p><p>卷165_25「春思」李白</p><p>燕草如碧丝，秦桑低绿枝。当君怀归日，是妾断肠时。</p><p>春风不相识，何事入罗帏。</p><p>卷165_26「秋思」李白</p><p>燕支黄叶落，妾望自登台。海上碧云断，单于秋色来。</p><p>胡兵沙塞合，汉使玉关回。征客无归日，空悲蕙草摧。</p><p>卷165_27「子夜吴歌。春歌（一作子夜四时歌）」李白</p><p>秦地罗敷女，采桑绿水边。素手青条上，红妆白日鲜。</p><p>蚕饥妾欲去，五马莫留连。</p><p>卷165_28「子夜吴歌。夏歌」李白</p><p>镜湖三百里，菡萏发荷花。五月西施采，人看隘若耶。</p><p>回舟不待月，归去越王家。</p><p>卷165_29「子夜吴歌。秋歌」李白</p><p>长安一片月，万户捣衣声。秋风吹不尽，总是玉关情。</p><p>何日平胡虏，良人罢远征。</p><p>卷165_30「子夜吴歌。冬歌」李白</p><p>明朝驿使发，一夜絮征袍。素手抽针冷，那堪把剪刀。</p><p>裁缝寄远道，几日到临洮。</p><p>卷165_31「对酒行」李白</p><p>松子栖金华，安期入蓬海。此人古之仙，羽化竟何在。</p><p>浮生速流电，倏忽变光彩。天地无凋换，容颜有迁改。</p><p>对酒不肯饮，含情欲谁待。</p><p>卷165_32「估客行」李白</p><p>海客乘天风，将船远行役。譬如云中鸟，一去无踪迹。</p><p>卷165_33「捣衣篇」李白</p><p>闺里佳人年十余，颦蛾对影恨离居。忽逢江上春归燕，</p><p>衔得云中尺素书。玉手开缄长叹息，狂夫犹戍交河北。</p><p>万里交河水北流，愿为双燕泛中洲。君边云拥青丝骑，</p><p>妾处苔生红粉楼。楼上春风日将歇，谁能揽镜看愁发。</p><p>晓吹员管随落花，夜捣戎衣向明月。明月高高刻漏长，</p><p>真珠帘箔掩兰堂。横垂宝幄同心结，半拂琼筵苏合香。</p><p>琼筵宝幄连枝锦，灯烛荧荧照孤寝。有便凭将金剪刀，</p><p>为君留下相思枕。摘尽庭兰不见君，红巾拭泪生氤氲，</p><p>明年若更征边塞，愿作阳台一段云。</p><p>卷165_34「少年行（此诗严粲云是伪作）」李白</p><p>君不见淮南少年游侠客，白日球猎夜拥掷。</p><p>呼卢百万终不惜，报仇千里如咫尺。少年游侠好经过，</p><p>浑身装束皆绮罗。蕙兰相随喧妓女，风光去处满笙歌。</p><p>骄矜自言不可有，侠士堂中养来久。好鞍好马乞与人，</p><p>十千五千旋沽酒。赤心用尽为知己，黄金不惜栽桃李。</p><p>桃李栽来几度春，一回花落一回新。府县尽为门下客，</p><p>王侯皆是平交人。男儿百年且乐命，何须徇书受贫病。</p><p>男儿百年且荣身，何须徇节甘风尘。衣冠半是征战士，</p><p>穷儒浪作林泉民。遮莫枝根长百丈，不如当代多还往。</p><p>遮莫姻亲连帝城，不如当身自簪缨。看取富贵眼前者，</p><p>何用悠悠身后名。</p><p>卷165_35「长歌行」李白</p><p>桃李待日开，荣华照当年。东风动百物，草木尽欲言。</p><p>枯枝无丑叶，涸水吐清泉。大力运天地，羲和无停鞭。</p><p>功名不早着，竹帛将何宣。桃李务青春，谁能贯白日。</p><p>富贵与神仙，蹉跎成两失。金石犹销铄，风霜无久质。</p><p>畏落日月后，强欢歌与酒。秋霜不惜人，倏忽侵蒲柳。</p><p>卷165_36「长相思（下篇一作寄远）」李白</p><p>日色已尽花含烟，月明欲素愁不眠。赵瑟初停凤凰柱，</p><p>蜀琴欲奏鸳鸯弦。此曲有意无人传，愿随春风寄燕然，</p><p>忆君迢迢隔青天。昔日横波目，今成流泪泉。</p><p>不信妾肠断，归来看取明镜前。</p><p>美人在时花满堂，美人去后空余床。床中绣被卷不寝，</p><p>至今三载犹闻香。香亦竟不灭，人亦竟不来。</p><p>相思黄叶落，白露点青苔。</p><p>卷165_37「猛虎行（此诗萧士赟云是伪作）」李白</p><p>朝作猛虎行，暮作猛虎吟。肠断非关陇头水，</p><p>泪下不为雍门琴。旌旗缤纷两河道，战鼓惊山欲颠倒。</p><p>秦人半作燕地囚，胡马翻衔洛阳草。一输一失关下兵，</p><p>朝降夕叛幽蓟城。巨鳌未斩海水动，鱼龙奔走安得宁。</p><p>颇似楚汉时，翻覆无定止，朝过博浪沙，暮入淮阴市。</p><p>张良未遇韩信贫，刘项存亡在两臣。暂到下邳受兵略，</p><p>来投漂母作主人。贤哲栖栖古如此，今时亦弃青云士。</p><p>有策不敢犯龙鳞，窜身南国避胡尘。宝书玉剑挂高阁，</p><p>金鞍骏马散故人。昨日方为宣城客，掣铃交通二千石。</p><p>有时六博快壮心，绕床三匝呼一掷。楚人每道张旭奇，</p><p>心藏风云世莫知。三吴邦伯皆顾盼，四海雄侠两追随。</p><p>萧曹曾作沛中吏，攀龙附凤当有时。溧阳酒楼三月春，</p><p>杨花茫茫愁杀人。胡雏绿眼吹玉笛，吴歌白纻飞梁尘。</p><p>丈夫相见且为乐，槌牛挝鼓会众宾。我从此去钓东海，</p><p>得鱼笑寄情相亲。</p><p>卷165_38「去妇词（一作顾况诗）」李白</p><p>古来有弃妇，弃妇有归处。今日妾辞君，辞君遣何去。</p><p>本家零落尽，恸哭来时路。忆昔未嫁君，闻君却周旋。</p><p>绮罗锦绣段，有赠黄金千。十五许嫁君，二十移所天。</p><p>自从结发日未几，离君缅山川。家家尽欢喜，</p><p>孤妾长自怜。幽闺多怨思，盛色无十年。相思若循环，</p><p>枕席生流泉。流泉咽不扫，独梦关山道。及此见君归，</p><p>君归妾已老。物情恶衰贱，新宠方妍好。掩泪出故房，</p><p>伤心剧秋草。自妾为君妻，君东妾在西。罗帏到晓恨，</p><p>玉貌一生啼。自从离别久，不觉尘埃厚。尝嫌玳瑁孤，</p><p>犹羡鸳鸯偶。岁华逐霜霰，贱妾何能久。寒沼落芙蓉，</p><p>秋风散杨柳。以比憔悴颜，空持旧物还。余生欲何寄，</p><p>谁肯相牵攀。君恩既断绝，相见何年月。悔倾连理杯，</p><p>虚作同心结。女萝附青松，贵欲相依投。浮萍失绿水，</p><p>教作若为流。不叹君弃妾，自叹妾缘业。忆昔初嫁君，</p><p>小姑才倚床。今日妾辞君，小姑如妾长。回头语小姑，</p><p>莫嫁如兄夫。</p><h1 class=ql-align-center>卷166李白</h1><p>卷一百六十六</p><p>卷166_1「襄阳歌」李白</p><p>落日欲没岘山西，倒着接z5花下迷。襄阳小儿齐拍手，</p><p>拦街争唱白铜鞮.傍人借问笑何事，笑杀山翁醉似泥。</p><p>鸬鹚杓，鹦鹉杯。百年三万六千日，一日须倾三百杯。</p><p>遥看汉水鸭头绿，恰似葡萄初酦醅。此江若变作春酒，</p><p>垒曲便筑糟丘台。千金骏马换小妾，笑坐雕鞍歌落梅。</p><p>车傍侧挂一壶酒，凤笙龙管行相催。咸阳市中叹黄犬，</p><p>何如月下倾金罍。君不见晋朝羊公一片石，</p><p>龟头剥落生莓苔。泪亦不能为之堕，心亦不能为之哀。</p><p>清风朗月不用一钱买，玉山自倒非人推。舒州杓，力士铛，</p><p>李白与尔同死生。襄王云雨今安在，江水东流猿夜声。</p><p>卷166_23「南都行」李白</p><p>南都信佳丽，武阙横西关。白水真人居，万商罗鄽阛.</p><p>高楼对紫陌，甲第连青山。此地多英豪，邈然不可攀。</p><p>陶朱与五羖，名播天壤间。丽华秀玉色，汉女娇朱颜。</p><p>清歌遏流云，艳舞有余闲。遨游盛宛洛，冠盖随风还。</p><p>走马红阳城，呼鹰白河湾。谁识卧龙客，长吟愁鬓斑。</p><p>卷166_24「江上吟」李白</p><p>木兰之枻沙棠舟，玉箫金管坐两头。美酒尊中置千斛，</p><p>载妓随波任去留。仙人有待乘黄鹤，海客无心随白鸥。</p><p>屈平词赋悬日月，楚王台榭空山丘。兴酣落笔摇五岳，</p><p>诗成笑傲凌沧洲。功名富贵若长在，汉水亦应西北流。</p><p>卷166_25「侍从宜春苑奉诏赋龙池柳色初青听新莺百啭歌」李白</p><p>东风已绿瀛洲草，紫殿红楼觉春好。池南柳色半青青，</p><p>萦烟袅娜拂绮城。垂丝百尺挂雕楹，上有好鸟相和鸣，</p><p>间关早得春风情。春风卷入碧云去，千门万户皆春声。</p><p>是时君王在镐京，五云垂晖耀紫清。仗出金宫随日转，</p><p>天回玉辇绕花行。始向蓬莱看舞鹤，还过茝石听新莺。</p><p>新莺飞绕上林苑，愿入箫韶杂凤笙。</p><p>卷166_26「玉壶吟」李白</p><p>烈士击玉壶，壮心惜暮年。三杯拂剑舞秋月，</p><p>忽然高咏涕泗涟。凤凰初下紫泥诏，谒帝称觞登御筵。</p><p>揄扬九重万乘主，谑浪赤墀青琐贤。朝天数换飞龙马，</p><p>敕赐珊瑚白玉鞭。世人不识东方朔，大隐金门是谪仙。</p><p>西施宜笑复宜颦，丑女效之徒累身。君王虽爱蛾眉好，</p><p>无奈宫中妒杀人。</p><p>卷166_27「豳歌行，上新平长史兄粲」李白</p><p>豳谷稍稍振庭柯，泾水浩浩扬湍波。哀鸿酸嘶暮声急，</p><p>愁云苍惨寒气多。忆昨去家此为客，荷花初红柳条碧。</p><p>中宵出饮三百杯，明朝归揖二千石。宁知流寓变光辉，</p><p>胡霜萧飒绕客衣。寒灰寂寞凭谁暖，落叶飘扬何处归。</p><p>吾兄行乐穷曛旭，满堂有美颜如玉。赵女长歌入彩云，</p><p>燕姬醉舞娇红烛。狐裘兽炭酌流霞，壮士悲吟宁见嗟。</p><p>前荣后枯相翻覆，何惜余光及棣华。</p><p>卷166_28「西岳云台歌，送丹丘子」李白</p><p>西岳峥嵘何壮哉，黄河如丝天际来。黄河万里触山动，</p><p>盘涡毂转秦地雷。荣光休气纷五彩，千年一清圣人在。</p><p>巨灵咆哮擘两山，洪波喷箭射东海。三峰却立如欲摧，</p><p>翠崖丹谷高掌开。白帝金精运元气，石作莲花云作台。</p><p>云台阁道连窈冥，中有不死丹丘生。明星玉女备洒扫，</p><p>麻姑搔背指爪轻。我皇手把天地户，丹丘谈天与天语。</p><p>九重出入生光辉，东来蓬莱复西归。玉浆倘惠故人饮，</p><p>骑二茅龙上天飞。</p><p>卷166_29「元丹丘歌」李白</p><p>元丹丘，爱神仙。朝饮颍川之清流，暮还嵩岑之紫烟，</p><p>三十六峰长周旋。长周旋，蹑星虹，身骑飞龙耳生风，</p><p>横河跨海与天通，我知尔游心无穷。</p><p>卷166_30「扶风豪士歌」李白</p><p>洛阳三月飞胡沙，洛阳城中人怨嗟。天津流水波赤血，</p><p>白骨相撑如乱麻。我亦东奔向吴国，浮云四塞道路赊。</p><p>东方日出啼早鸦，城门人开扫落花。梧桐杨柳拂金井，</p><p>来醉扶风豪士家。扶风豪士天下奇，意气相倾山可移。</p><p>作人不倚将军势，饮酒岂顾尚书期。雕盘绮食会众客，</p><p>吴歌赵舞香风吹。原尝春陵六国时，开心写意君所知。</p><p>堂中各有三千士，明日报恩知是谁。抚长剑，一扬眉，</p><p>清水白石何离离。脱吾帽，向君笑。饮君酒，为君吟。</p><p>张良未逐赤松去，桥边黄石知我心。</p><p>卷166_31「同族弟金城尉叔卿烛照山水壁画歌」李白</p><p>高堂粉壁图蓬瀛，烛前一见沧洲清。洪波汹涌山峥嵘，</p><p>皎若丹丘隔海望赤城。光中乍喜岚气灭，</p><p>谓逢山阴晴后雪。回溪碧流寂无喧，</p><p>又如秦人月下窥花源。了然不觉清心魂，</p><p>只将叠嶂鸣秋猿。与君对此欢未歇，放歌行吟达明发。</p><p>却顾海客扬云帆，便欲因之向溟渤。</p><p>卷166_32「白毫子歌」李白</p><p>淮南小山白毫子，乃在淮南小山里。夜卧松下云，</p><p>朝餐石中髓。小山连绵向江开，碧峰巉岩绿水回。</p><p>余配白毫子，独酌流霞杯。拂花弄琴坐青苔，</p><p>绿萝树下春风来。南窗萧飒松声起，凭崖一听清心耳。</p><p>可得见，未得亲。八公携手五云去，空余桂树愁杀人。</p><p>卷166_33「梁园吟」李白</p><p>我浮黄云去京阙，挂席欲进波连山。天长水阔厌远涉，</p><p>访古始及平台间。平台为客忧思多，对酒遂作梁园歌。</p><p>却忆蓬池阮公咏，因吟渌水扬洪波。洪波浩荡迷旧国，</p><p>路远西归安可得。人生达命岂暇愁，且饮美酒登高楼。</p><p>平头奴子摇大扇，五月不热疑清秋。玉盘杨梅为君设，</p><p>吴盐如花皎白雪。持盐把酒但饮之，莫学夷齐事高洁。</p><p>昔人豪贵信陵君，今人耕种信陵坟。荒城虚照碧山月，</p><p>古木尽入苍梧云。梁王宫阙今安在，枚马先归不相待。</p><p>舞影歌声散绿池，空余汴水东流海。沉吟此事泪满衣，</p><p>黄金买醉未能归。连呼五白行六博，分曹赌酒酣驰辉。</p><p>歌且谣，意方远。东山高卧时起来，欲济苍生未应晚。</p><p>卷166_34「鸣皋歌，送岑征君（时梁园三尺雪，在清泠池作）」李白</p><p>若有人兮思鸣皋，阻积雪兮心烦劳。</p><p>洪河凌竞不可以径度，冰龙鳞兮难容舠.</p><p>邈仙山之峻极兮，闻天籁之嘈嘈。霜崖缟皓以合沓兮，</p><p>若长风扇海涌沧溟之波涛。玄猿绿罴，舔舕崟岌。</p><p>危柯振石，骇胆栗魄，群呼而相号。峰峥嵘以路绝，</p><p>挂星辰于岩嶅。送君之归兮，动鸣皋之新作。</p><p>交鼓吹兮弹丝，觞清泠之池阁。君不行兮何待，</p><p>若反顾之黄鹤。扫梁园之群英，振大雅于东洛。</p><p>巾征轩兮历阻折，寻幽居兮越𪩘崿。盘白石兮坐素月，</p><p>琴松风兮寂万壑。望不见兮心氛氲，萝冥冥兮霰纷纷。</p><p>水横洞以下渌，波小声而上闻。虎啸谷而生风，</p><p>龙藏溪而吐云。寡鹤清唳，饥鼯颦呻。魂独处此幽默兮，</p><p>愀空山而愁人。鸡聚族以争食，凤孤飞而无邻。</p><p>蝘蜓嘲龙，鱼目混珍。嫫母衣锦，西施负薪。</p><p>若使巢由桎梏于轩冕兮，亦奚异乎夔龙蹩躠于风尘。</p><p>哭何苦而救楚，笑何夸而却秦。</p><p>吾诚不能学二子沽名矫节以耀世兮，固将弃天地而遗身。</p><p>白鸥兮飞来，长与君兮相亲。</p><p>卷166_35「鸣皋歌奉饯从翁清归五崖山居（河南府陆浑县有鸣皋山）」李白</p><p>忆昨鸣皋梦里还，手弄素月清潭间。觉时枕席非碧山，</p><p>侧身西望阻秦关。麒麟阁上春还早，著书却忆伊阳好。</p><p>青松来风吹古道，绿萝飞花覆烟草。我家仙翁爱清真，</p><p>才雄草圣凌古人，欲卧鸣皋绝世尘。鸣皋微茫在何处，</p><p>五崖峡水横樵路。身披翠云裘，袖拂紫烟去。</p><p>去时应过嵩少间，相思为折三花树。</p><p>卷166_36「劳劳亭歌（在江宁县南十五里古送别之所，一名临沧观）」李白</p><p>金陵劳劳送客堂，蔓草离离生道傍。古情不尽东流水，</p><p>此地悲风愁白杨。我乘素舸同康乐，朗咏清川飞夜霜。</p><p>昔闻牛渚吟五章，今来何谢袁家郎。苦竹寒声动秋月，</p><p>独宿空帘归梦长。</p><p>卷166_37「横江词六首」李白</p><p>人道横江好，侬道横江恶。一风三日吹倒山，</p><p>白浪高于瓦官阁。</p><p>海潮南去过浔阳，牛渚由来险马当。</p><p>横江欲渡风波恶，一水牵愁万里长。</p><p>横江西望阻西秦，汉水东连扬子津。</p><p>白浪如山那可渡，狂风愁杀峭帆人。</p><p>海神来过恶风回，浪打天门石壁开。</p><p>浙江八月何如此，涛似连山喷雪来。</p><p>横江馆前津吏迎，向余东指海云生。</p><p>郎今欲渡缘何事，如此风波不可行。</p><p>月晕天风雾不开，海鲸东蹙百川回。</p><p>惊波一起三山动，公无渡河归去来。</p><p>卷166_38「金陵城西楼月下吟」李白</p><p>金陵夜寂凉风发，独上高楼望吴越。白云映水摇空城，</p><p>白露垂珠滴秋月。月下沉吟久不归，古来相接眼中稀。</p><p>解道澄江净如练，令人长忆谢玄晖。</p><p>卷166_39「东山吟」李白</p><p>携妓东土山，怅然悲谢安。我妓今朝如花月，</p><p>他妓古坟荒草寒。白鸡梦后三百岁，洒酒浇君同所欢。</p><p>酣来自作青海舞，秋风吹落紫绮冠。彼亦一时，</p><p>此亦一时，浩浩洪流之咏何必奇。</p><p>卷166_40「僧伽歌」李白</p><p>真僧法号号僧伽，有时与我论三车。问言诵咒几千遍，</p><p>口道恒河沙复沙。此僧本住南天竺，为法头陀来此国。</p><p>戒得长天秋月明，心如世上青莲色。意清净，貌棱棱。</p><p>亦不减，亦不增。瓶里千年铁柱骨，手中万岁胡孙藤。</p><p>嗟予落魄江淮久，罕遇真僧说空有。一言散尽波罗夷，</p><p>再礼浑除犯轻垢。</p><p>卷166_41「白云歌，送刘十六归山」李白</p><p>楚山秦山皆白云，白云处处长随君。长随君，</p><p>君入楚山里，云亦随君渡湘水。湘水上，女萝衣，</p><p>白云堪卧君早归。</p><p>卷166_42「金陵歌，送别范宣」李白</p><p>石头巉岩如虎踞，凌波欲过沧江去。钟山龙盘走势来，</p><p>秀色横分历阳树。四十余帝三百秋，功名事迹随东流。</p><p>白马小儿谁家子，泰清之岁来关囚。金陵昔时何壮哉，</p><p>席卷英豪天下来。冠盖散为烟雾尽，金舆玉座成寒灰。</p><p>扣剑悲吟空咄嗟，梁陈白骨乱如麻。天子龙沉景阳井，</p><p>谁歌玉树后庭花。此地伤心不能道，目下离离长春草。</p><p>送尔长江万里心，他年来访南山老。</p><p>卷166_43「笑歌行（以下二首，苏轼云是伪作）」李白</p><p>笑矣乎，笑矣乎。君不见曲如钩，古人知尔封公侯。</p><p>君不见直如弦，古人知尔死道边。张仪所以只掉三寸舌，</p><p>苏秦所以不垦二顷田。笑矣乎，笑矣乎。</p><p>君不见沧浪老人歌一曲，还道沧浪濯吾足。</p><p>平生不解谋此身，虚作离骚遣人读。笑矣乎，笑矣乎。</p><p>赵有豫让楚屈平，卖身买得千年名。巢由洗耳有何益，</p><p>夷齐饿死终无成。君爱身后名，我爱眼前酒。</p><p>饮酒眼前乐，虚名何处有。男儿穷通当有时，</p><p>曲腰向君君不知。猛虎不看几上肉，洪炉不铸囊中锥。</p><p>笑矣乎，笑矣乎。宁武子，朱买臣，扣角行歌揹负薪。</p><p>今日逢君君不识，岂得不如佯狂人。</p><p>卷166_44「悲歌行」李白</p><p>悲来乎，悲来乎。主人有酒且莫斟，听我一曲悲来吟。</p><p>悲来不吟还不笑，天下无人知我心。君有数斗酒，</p><p>我有三尺琴。琴鸣酒乐两相得，一杯不啻千钧金。</p><p>悲来乎，悲来乎。天虽长，地虽久，金玉满堂应不守。</p><p>富贵百年能几何，死生一度人皆有。孤猿坐啼坟上月，</p><p>且须一尽杯中酒。悲来乎，悲来乎。凤凰不至河无图，</p><p>微子去之箕子奴。汉帝不忆李将军，楚王放却屈大夫。</p><p>悲来乎，悲来乎。秦家李斯早追悔，虚名拨向身之外。</p><p>范子何曾爱五湖，功成名遂身自退。剑是一夫用，</p><p>书能知姓名。惠施不肯干万乘，卜式未必穷一经。</p><p>还须黑头取方伯，莫谩白首为儒生。</p><h1 class=ql-align-center><br></h1></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>