<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>纳兰性德诗词（楞伽山人作品） | 极客快訊</title><meta property="og:title" content="纳兰性德诗词（楞伽山人作品） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/3e6a000394cff0bbbc2b"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/56b850b2.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/56b850b2.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/56b850b2.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/56b850b2.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/56b850b2.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/56b850b2.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/56b850b2.html><link rel=canonical href=https://geekbank.cf/tw/%e6%b8%b8%e6%88%8f/56b850b2.html><meta property="article:published_time" content="2020-10-29T21:13:16+08:00"><meta property="article:modified_time" content="2020-10-29T21:13:16+08:00"><meta name=Keywords content><meta name=description content="纳兰性德诗词（楞伽山人作品）"><meta name=author content="极客快訊"><meta property="og:url" content="/cn/%E6%B8%B8%E6%88%8F/56b850b2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>纳兰性德诗词（楞伽山人作品）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>纳兰性德（1655年1月19日－1685年7月1日）清顺治十一年十二月十二日－康熙二十四年五月三十日），纳兰氏，原名成德，后改名为性德，字容若，号饮水、楞伽山人。是清代最为著名的词人之一，与朱彝尊、陈维崧并称“清词三大家”。</strong></p><p><strong>木兰花令·拟古决绝词</strong></p><p>人生若只如初见，何事秋风悲画扇？</p><p>等闲变却故人心，却道故人心易变。</p><p>骊山语罢清宵半，泪雨零铃终不怨。</p><p>何如薄幸锦衣郎，比翼连枝当日愿。</p><p><strong>金缕曲</strong></p><p>德也狂生耳！</p><p>偶然间、缁尘京国，乌衣门第。</p><p>有酒惟浇赵州土，谁会成生此意？</p><p>不信道、遂成知己。</p><p>青眼高歌俱未老，向樽前、拭尽英雄泪。</p><p>君不见，月如水。</p><p>共君此夜须沉醉。</p><p>且由他、蛾眉谣诼，古今同忌。</p><p>身世悠悠何足问，冷笑置之而已。</p><p>寻思起、从头翻悔。</p><p>一日心期千劫在，后身缘、恐结他生里。</p><p>然诺重，君须记。</p><p><strong>卜算子·新柳</strong></p><p>娇软不胜垂，瘦怯那禁舞。</p><p>多事年年二月风，翦出鹅黄缕。</p><p>一种可怜生，落日和烟雨。</p><p>苏小门前长短条，即渐迷行处。</p><p><strong>采桑子</strong></p><p>白衣裳凭朱栏立，凉月趖西。</p><p>点鬓霜微，岁晏知君归不归？</p><p>残更目断传书雁，尺素还稀。</p><p>一味相思，准拟相看似旧时。</p><p><strong>采桑子</strong></p><p>拨灯书尽红笺也，依旧无聊。</p><p>玉漏迢迢，梦里寒花隔玉箫。</p><p>几竿修竹三更雨，叶叶萧萧。</p><p>分付秋潮，莫误双鱼到谢桥。</p><p><strong>采桑子</strong></p><p>而今才道当时错，心绪凄迷。</p><p>红泪偷垂，满眼春风百事非。</p><p>情知此后来无计，强说欢期。</p><p>一别如斯，落尽犁花月又西。</p><p><strong>采桑子</strong></p><p>非关癖爱轻模样，冷处偏佳。</p><p>别有根芽，不是人间富贵花。</p><p>谢娘别后谁能惜，漂泊天涯。</p><p>寒月悲笳，万里西风瀚海沙。</p><p><strong>采桑子</strong></p><p>冷香萦遍红桥梦，梦觉城笳。</p><p>月上桃花，雨歇春寒燕子家。</p><p>箜篌别后谁能鼓，肠断天涯。</p><p>暗损韶华，一缕茶烟透碧纱。</p><p><strong>采桑子</strong></p><p>凉生露气湘弦润，暗滴花梢。</p><p>帘影谁摇，燕蹴丝上柳条。</p><p>舞鹍镜匣开频掩，檀粉慵调。</p><p>朝泪如潮，昨夜香衾觉梦遥。</p><p><img alt=纳兰性德诗词（楞伽山人作品） onerror=errorimg.call(this); src=https://p3.pstatp.com/large/3e6a000394cff0bbbc2b></p><p><strong>采桑子</strong></p><p>明月多情应笑我，笑我如今。</p><p>孤负春心，独自闲行独自吟。</p><p>近来怕说当时事，结编兰襟。</p><p>月浅灯深，梦里云归何处寻？</p><p><strong>采桑子</strong></p><p>谁翻乐府凄凉曲，风也萧萧。</p><p>雨也萧萧，瘦尽灯花又一宵。</p><p>不知何事萦怀抱，醒也无聊。</p><p>醉也无聊，梦也何曾到谢桥。</p><p><strong>采桑子</strong></p><p>桃花羞作无情死，感激东风。</p><p>吹落娇红，飞入窗间伴懊侬。</p><p>谁怜辛苦东阳瘦，也为春慵。</p><p>不及芙蓉，一片幽情冷处浓。</p><p><strong>采桑子</strong></p><p>土花曾染湘娥黛，铅泪难消。</p><p>清韵谁敲，不是犀椎是凤翘。</p><p>只应长伴端溪紫，割取秋潮。</p><p>鹦鹉偷教，方响前头见玉箫。</p><p><strong>采桑子</strong></p><p>谢家庭院残更立，燕宿雕粱。</p><p>月度银墙，不辨花丛那瓣香。</p><p>此情已自成追忆，零落鸳鸯。</p><p>雨歇微凉，十一年前梦一场。</p><p><strong>采桑子</strong></p><p>严宵拥絮频惊起，扑面霜空。</p><p>斜汗朦胧，冷逼毡帷火不红。</p><p>香篝翠被浑闲事，回首西风。</p><p>数盏残钟，一穗灯花似梦中。</p><p><strong>长相思</strong></p><p>山一程，水一程，身向逾关那畔行，夜深千帐灯。</p><p>风一更，雪一更，聒碎乡心梦不成，故园无此声。</p><p><strong>点绛唇 ·咏风兰</strong></p><p>别样幽芬，更无浓艳催开处。</p><p>凌波欲去，且为东风住。</p><p>忒煞萧疏，怎耐秋如许？</p><p>还留取，冷香半缕，第一湘江雨。</p><p><strong>点绛唇</strong></p><p>小院新凉，晚来顿觉罗衫薄。</p><p>不成孤酌，形影空酬酢。</p><p>萧寺怜君，别绪应萧索。</p><p>西风恶，夕阳吹角，一阵槐花落。</p><p><strong>蝶恋花</strong></p><p>今古河山无定距。</p><p>画角声中，牧马频来去。</p><p>满目荒凉谁可语？</p><p>西风吹老丹枫树。</p><p>从前幽怨应无数。</p><p>铁马金戈，青冢黄昏路。</p><p>一往情深深几许？</p><p>深山夕照深秋雨。</p><p><strong>蝶恋花</strong></p><p>辛苦最怜天上月，一夕如环，夕夕都成玦。</p><p>若似月轮终皎洁，不辞冰雪为卿热。</p><p>无那尘缘容易绝，燕子依然，软踏帘钩说。</p><p>唱罢秋坟愁未歇，春丛认取双栖蝶。</p><p><strong>蝶恋花</strong></p><p>又到绿杨曾折处，不语垂鞭，踏遍清秋路。</p><p>衰草连天无意绪，雁声远向萧关去。</p><p>不恨天涯行役苦，只恨西风，吹梦成今古。</p><p>明日客程还几许，沾衣况是新寒雨。</p><p><strong>河传</strong></p><p>春浅，红怨。</p><p>掩双环，微雨花间。</p><p>画闲，无言暗将红泪弹。</p><p>阑珊，香销轻梦还。</p><p>斜倚画屏思往事。</p><p>皆不是，空作相思字。</p><p>忆当时，垂柳丝。</p><p>花枝，满庭蝴蝶儿。</p><p><strong>画堂春</strong></p><p>一生一代一双人，争教两处消魂。</p><p>相思相望不相亲，天为谁春？</p><p>浆向蓝桥易乞，药成碧海难奔。</p><p>若容相访饮牛津，相对忘贫。</p><p><img alt=纳兰性德诗词（楞伽山人作品） onerror=errorimg.call(this); src=https://p3.pstatp.com/large/3e640003a6d3989a2e88></p><p><strong>浣溪沙</strong></p><p>莲漏三声烛半条，杏花微鱼湿轻绡，那将红豆寄无聊？</p><p>春色已看浓似酒，归期安得信如潮，离魂入夜倩谁招？</p><p><strong>浣溪沙</strong></p><p>谁念西风独自凉，萧萧黄叶闭疏窗，沉思往事立残阳。</p><p>被酒莫惊春睡重，赌书消得泼茶香，当时只道是寻常。</p><p><strong>浣溪沙</strong></p><p>杨柳千条送马蹄，北来征雁旧南飞，客中谁与换春衣。</p><p>终古闲情归落照，一春幽梦逐游丝，信回刚道别多时。</p><p><strong>记征人语</strong></p><p>边月无端照别离，故园何处寄相思。</p><p>西风不解征人语，一夕萧萧满大旗。</p><p><strong>减字木兰花</strong></p><p>相逢不语，一朵芙蓉着秋雨。</p><p>小晕红潮，斜溜鬟心只凤翘。</p><p>待将低唤，直为凝情恐人见。</p><p>欲诉幽怀，转过回栏叩玉钗。</p><p><strong>浪淘沙</strong></p><p>红影湿幽窗，瘦尽春光。</p><p>雨余花外却斜阳。</p><p>谁见薄衫低髻子，还惹思量。</p><p>莫道不凄凉，早近持觞。</p><p>暗思何事断人肠。</p><p>曾是向他春梦里，瞥遇回廊。</p><p><strong>浪淘沙</strong></p><p>夜雨做成秋，恰上心头。</p><p>教他珍重护风流。</p><p>端的为谁添病也，更为谁羞。</p><p>密意未曾休，密愿难酬。</p><p>珠帘四卷月当楼。</p><p>暗忆欢期真似梦，梦也须留。</p><p><strong>临江仙·寒柳</strong></p><p>飞絮飞花何处是，层冰积雪摧残，</p><p>疏疏一树五更寒。</p><p>爱他明月好，憔悴也相关。</p><p>最是繁丝摇落后，转教人忆春山。</p><p>湔裙梦断续应难。</p><p>西风多少恨，吹不散眉弯。</p><p><strong>柳枝词</strong></p><p>池上闲房碧树围，帘纹如彀上斜晖。</p><p>生憎飞絮吹难定，一出红窗便不归。</p><p><strong>秣陵怀古</strong></p><p>山色江声共寂寥，十三陵树晚萧萧。</p><p>中原事业如江左，芳草何须怨六朝。</p><p><strong>南乡子·为亡妇题照</strong></p><p>泪咽却无声。</p><p>只向从前悔薄情，凭仗丹青重省识，盈盈。</p><p>一片伤心画不成。</p><p>别语忒分明。</p><p>午夜鹣鹣梦早醒，卿自早醒侬自梦，更更。</p><p>泣尽风檐夜雨铃。</p><p><strong>菩萨蛮</strong></p><p>春花春月年年客，怜春又怕春离别。</p><p>只为晓风愁，催花扑玉钩。</p><p>娟娟双蛱蝶，宛转飞花侧。</p><p>花底一声歌，疼花花奈何。</p><p><strong>菩萨蛮</strong></p><p>春云吹散湘帘雨，絮黏蝴蝶飞还住。</p><p>人在玉楼中，楼高四面风。</p><p>柳烟丝一把，暝色笼鸳瓦。</p><p>休近小阑干，夕阳无限山。</p><p><img alt=纳兰性德诗词（楞伽山人作品） onerror=errorimg.call(this); src=https://p1.pstatp.com/large/3e6b000378d93d044a70></p><p><strong>菩萨蛮</strong></p><p>催花未歇花奴鼓，酒醒已见残红舞。</p><p>不忍覆余觞，临风泪数行。</p><p>粉香看欲别，空胜当时月。</p><p>月也异当时，凄清照鬓丝。</p><p><strong>菩萨蛮</strong></p><p>隔花才歇帘纤雨，一声弹指浑无语。</p><p>梁燕自只归，长条脉脉垂。</p><p>小屏山色远，妆薄铅华浅。</p><p>独自立瑶阶，透寒金缕鞋。</p><p><strong>菩萨蛮</strong></p><p>晶帘一片伤心白，云鬟香雾成遥隔。</p><p>无语问添衣，桐阴月已西。</p><p>西风鸣络纬，不许愁人睡。</p><p>只是去年秋，如何泪欲流。</p><p><strong>菩萨蛮</strong></p><p>朔风吹散三更雪，倩魂犹恋桃花月。</p><p>梦好莫催醒，由他好处行。</p><p>无端听画角，枕畔红冰薄。</p><p>塞马一声嘶，残星拂大旗。</p><p><strong>菩萨蛮</strong></p><p>为春憔悴留春住，那禁半霎催归雨。</p><p>深巷卖樱桃，雨余红更娇。</p><p>黄昏清泪阁，忍便花飘泊。</p><p>消得一声莺，东风三月情。</p><p><strong>菩萨蛮</strong></p><p>问君何事轻离别，一年能几团栾月。</p><p>杨柳乍如丝，故园春尽时。</p><p>春归归不得，两桨松花隔。</p><p>旧事逐寒朝，啼鹃恨未消。</p><p><strong>菩萨蛮</strong></p><p>雾窗寒对遥天暮，暮天遥对寒窗雾。</p><p>花落正啼鸦，鸦啼正落花。</p><p>袖罗垂影瘦，瘦影垂罗袖。</p><p>风翦一丝红，红丝一翦风。</p><p><strong>菩萨蛮</strong></p><p>一半残阳下小楼，朱帘斜控软金钩。</p><p>倚栏无绪不能愁。</p><p>有个盈盈骑马过，薄妆浅黛亦风流。</p><p>见人羞涩却回头。</p><p><strong>青衫湿·悼亡</strong></p><p>近来无限伤心事，谁与话长更？</p><p>从教分付，绿窗红泪，早雁初莺。</p><p>当时领略，自尽断送，总负多情。</p><p>忽疑君到，漆灯风飐，痴数春星。</p><p><strong>清平乐</strong></p><p>风鬟雨鬓，偏是来无准。</p><p>倦倚玉阑看月晕，容易语低香近。</p><p>软风吹过窗纱，心期便隔天涯。</p><p>从此伤春伤别，黄昏只对梨花。</p><p><strong>清平乐·弹琴峡题壁</strong></p><p>泠泠彻夜，谁是知音者。</p><p>如梦前朝何处也，一曲边愁难写。</p><p>极天关塞云中，人随雁落西风。</p><p>唤取红巾翠袖，莫教泪洒英雄。</p><p><strong>如梦令</strong></p><p>木叶纷纷归路，残月晓风何处。</p><p>消息半浮沉，今夜相思几许。</p><p>秋雨，秋雨，一半西风吹去。</p><p><strong>如梦令</strong></p><p>万帐穹庐人醉，星影摇摇欲坠。</p><p>归梦隔狼河，又被河声搅碎。</p><p>还睡，还睡，解道醒来无味。</p><p><strong>如梦令</strong></p><p>纤月黄昏庭院，语密翻教醉浅。</p><p>知否那人心？旧恨新欢相半。</p><p>谁见？谁见？珊枕泪痕红泫。</p><p><strong>生查子</strong></p><p>短焰剔残花，夜久边声寂。</p><p>倦舞却闻鸡，暗觉青绫湿。</p><p>天水接冥蒙，一角西南白。</p><p>欲渡浣花溪，远梦轻无力。</p><p><strong>相见欢</strong></p><p>落花如梦凄迷，麝烟微，又是夕阳潜下小楼西。</p><p>愁无限，消瘦尽，有谁知？</p><p>闲教玉笼鹦鹉念郎诗。</p><p><strong>相见欢</strong></p><p>微云一抹遥峰，冷溶溶，恰与个人清晓画眉同。</p><p>红蜡泪，青绫被，水沉浓，</p><p>却与黄茅野店听西风。</p><p><img alt=纳兰性德诗词（楞伽山人作品） onerror=errorimg.call(this); src=https://p9.pstatp.com/large/3e6b000378e211f508a5></p><p><strong>昭君怨</strong></p><p>暮雨丝丝吹湿，倦柳愁荷风急。</p><p>瘦骨不禁秋，总成愁。</p><p>别有心情怎说？未是诉愁时节。</p><p>谯鼓已三更，梦须成。</p><p><strong>鹧鸪天</strong></p><p>背立盈盈故作羞，手挪梅蕊打肩头。</p><p>欲将离恨寻郎说，待得郎归恨却休。</p><p>云澹澹，水悠悠，一声横笛锁空楼。</p><p>何时共泛春溪月，断岸垂杨一叶舟。</p><p><strong>鹧鸪天</strong></p><p>别绪如丝睡不成，那堪孤枕梦边城。</p><p>因听紫塞三更雨，却忆红楼半夜灯。</p><p>书郑重，恨分明，天将愁味酿多情。</p><p>起来呵手对题处，偏到鸳鸯两字冰。</p><p><strong>鹧鸪天</strong></p><p>雁贴寒云次第飞，向南犹自怨归迟。</p><p>谁能瘦马关山道，又到西风扑鬓时。</p><p>人杳杳，思依依，更无芳树有鸟啼。</p><p>凭将扫黛窗前月，持向今朝照别离。</p><p><strong>忆江南</strong></p><p>昏鸦尽，小立恨因谁？</p><p>急雪乍翻香阁絮，轻风吹到胆瓶梅，心字已成灰。</p><p><strong>菩萨蛮</strong></p><p>萧萧几叶风兼雨，离人偏识长更苦。</p><p>欹枕数秋天，蟾蜍下早弦。</p><p>夜寒惊被薄，泪与灯花落。</p><p>无处不伤心，轻尘在玉琴。</p><p><strong>临江仙</strong></p><p>点滴芭蕉心欲碎，声声催忆当初。</p><p>欲眠还展旧时书。</p><p>鸳鸯小字，犹记手生疏。</p><p>倦眼乍低缃帙乱，重看一半模糊。</p><p>幽窗冷雨一灯孤。</p><p>料应情尽，还道有情无？</p><p><strong>临江仙</strong></p><p>昨夜个人曾有约，严城玉漏三更。</p><p>一钩新月几疏星。</p><p>夜阑犹未寝，人静鼠窥灯。</p><p>原是瞿唐风间阻，错教人恨无情。</p><p>小阑干外寂无声。</p><p>几回肠断处，风动护花铃。</p><p><strong>虞美人</strong></p><p>银床淅沥青梧老，屧粉秋蛩扫。</p><p>采香行处蹙连钱，拾得翠翘何恨不能言。</p><p>回廊一寸相思地，落月成孤倚。</p><p>背灯和月就花阴，已是十年踪迹十年心。</p><p><strong>虞美人</strong></p><p>曲阑深处重相见，匀泪偎人颤。</p><p>凄凉别后两应同，最是不胜清怨月明中。</p><p>半生已分孤眠过，山枕檀痕涴。</p><p>忆来何事最销魂，第一折技花样画罗裙。</p><p><strong>虞美人·秋夕信步</strong></p><p>愁痕满地无人省，露湿琅玕影。</p><p>闲阶小立倍荒凉。</p><p>还剩旧时月色在潇湘。</p><p>薄情转是多情累，曲曲柔肠碎。</p><p>红笺向壁字模糊，忆共灯前呵手为伊书。</p><p><strong>鬓云松令</strong></p><p>枕函香，花径漏。</p><p>依约相逢，絮语黄昏后。</p><p>时节薄寒人病酒，铲地梨花，彻夜东风瘦。</p><p>掩银屏，垂翠袖。</p><p>何处吹箫，脉脉情微逗。</p><p>肠断月明红豆蔻，月似当时，人似当时否？</p><p><strong>酒泉子</strong></p><p>谢却荼蘼，一片月明如水。</p><p>篆香消，尤未睡，早鸦啼。</p><p>嫩寒无赖罗衣薄，休傍阑干角。</p><p>最愁人，灯欲落，雁还飞。</p><p><strong>沁园春</strong></p><p>丁巳重阳前三日，梦亡妇淡装素服，执手哽咽，语多不复能记。</p><p>但临别有云：“衔恨愿为天上月，年年犹得向郎圆。”妇素未工诗，不知何以得此也，觉后感赋</p><p>瞬息浮生，薄命如斯，低徊怎忘。</p><p>记绣榻闲时，并吹戏雨；雕阑曲处，同倚斜阳。</p><p>梦好难留，诗残莫续，赢得更深哭一场。</p><p>遗容在，只灵飙一转，未许端详。</p><p>重寻碧落茫茫。料短发、朝来定有霜。</p><p>便人间天上，尘缘未断；春花秋叶，触绪还伤。</p><p>欲结绸缪，翻惊摇落，减尽荀衣昨日香。</p><p>真无奈，倩声声邻笛，谱出回肠。</p><p><strong>金缕曲·亡妇忌日有感</strong></p><p>此恨何时已。滴空阶、寒更雨歇，葬花天气。</p><p>三载悠悠魂梦杳，是梦久应醒矣。</p><p>料也觉、人间无味。</p><p>不及夜台尘土隔，冷清清、一片埋愁地。</p><p>钗钿约，竟抛弃。</p><p>重泉若有双鱼寄。好知他、年来苦乐，与谁相倚。</p><p>我自中宵成转侧，忍听湘弦重理。</p><p>待结个、他生知已。</p><p>还怕两人俱薄命，再缘悭、剩月零风里。</p><p>清泪尽，纸灰起。</p><p><strong>山花子</strong></p><p>林下荒苔道韫家，生怜玉骨委尘沙。</p><p>愁向风前无处说，数归鸦。</p><p>半世浮萍随逝水，一宵冷雨葬名花。</p><p>魂是柳绵吹欲碎，绕天涯。</p><p><img alt=纳兰性德诗词（楞伽山人作品） onerror=errorimg.call(this); src=https://p3.pstatp.com/large/3e690003a069619b3a7b></p><p><strong>清平乐</strong></p><p>凄凄切切，惨淡黄花节。</p><p>梦里砧声浑未歇，那更乱蛩悲咽。</p><p>尘生燕子空楼，抛残弦索床头。</p><p>一样晓风残月，而今触绪添愁。</p><p><strong>如梦令</strong></p><p>正是辘轳金井，满砌落花红冷。</p><p>蓦地一相逢，心事眼波难定。</p><p>谁省，谁省。从此簟纹灯影。</p><p><strong>如梦令</strong></p><p>黄叶青苔归路，屧粉衣香何处。</p><p>消息竟沉沉，今夜相思几许。</p><p>秋雨，秋雨，一半因风吹去。</p><p><strong>采桑子</strong></p><p>彤霞久绝飞琼字，人在谁边。</p><p>人在谁边，今夜玉清眠不眠。</p><p>香销被冷残灯灭，静数秋天。</p><p>静数秋天，又误心期到下弦。</p><p><strong>采桑子</strong></p><p>海天谁放冰轮满，惆怅离情。</p><p>莫说离情，但值良宵总泪零。</p><p>只应碧落重相见，那是今生。</p><p>可奈今生，刚作愁时又忆卿。</p><p><strong>落花时</strong></p><p>夕阳谁唤下楼梯，一握香荑。</p><p>回头忍笑阶前立，总无语，也依依。</p><p>笺书直恁无凭据，休说相思。</p><p>劝伊好向红窗醉，须莫及，落花时。</p><p><strong>浣溪沙·欲问江梅瘦几分</strong></p><p>欲问江梅瘦几分，只看愁损翠罗裙。</p><p>麝篝衾冷惜余薰。</p><p>可耐暮寒长倚竹，便教春好不开门。</p><p>枇杷花底校书人。</p><p><strong>浣溪沙</strong></p><p>记绾长条欲别难，盈盈自此隔银湾。</p><p>便无风雪也摧残。</p><p>青雀几时裁锦字，玉虫连夜剪春幡。</p><p>不禁辛苦况相关。</p><p><strong>浣溪沙</strong></p><p>风絮飘残已化萍，泥莲刚倩藕丝萦；</p><p>珍重别拈香一瓣，记前生。</p><p>人到情多情转薄，而今真个悔多情；</p><p>又到断肠回首处，泪偷零。</p><p><strong>浣溪沙</strong></p><p>风髻抛残秋草生，高梧湿月冷无声。</p><p>当时七夕记深盟。</p><p>信得羽衣传钿合，悔教罗袜葬倾城。</p><p>人间空唱雨淋铃。</p><p><strong>浣溪沙</strong></p><p>一半残阳下小楼，朱帘斜控软金钩。</p><p>倚栏无绪不能愁。</p><p>有个盈盈骑马过，薄妆浅黛亦风流。</p><p>见人羞涩却回头。</p><p><strong>减字木兰花</strong></p><p>烛花摇影，冷透疏衾刚欲醒。</p><p>待不思量，不许孤眠不断肠。</p><p>茫茫碧落，天上人间情一诺。</p><p>银汉难通，稳耐风波愿始从。</p><p><strong>生查子</strong></p><p>东风不解愁，偷展湘裙衩。</p><p>独夜背纱笼，影着纤腰画。</p><p>𦶟尽水沉烟，露滴鸳鸯瓦。</p><p>花骨冷宜香，小立樱桃下。</p><p><strong>荷叶杯</strong></p><p>知己一人谁是？已矣。</p><p>赢得误他生。</p><p>有情终古似无情，别语悔分明。</p><p>莫道芳时易度，朝暮。</p><p>珍重好花天。</p><p>为伊指点再来缘，疏雨洗遗钿。</p><p><strong>忆江南·宿双林禅院有感</strong></p><p>心灰尽，有发未全僧。</p><p>风雨消磨生死别，似曾相识只孤檠，情在不能醒。</p><p>摇落后，清吹那堪听。</p><p>淅沥暗飘金井叶，乍闻风定又钟声，薄福荐倾城。</p><p><strong>浣溪沙</strong></p><p>消息谁传到拒霜？两行斜雁碧天长，晚秋风景倍凄凉。</p><p>银蒜押帘人寂寂，玉钗敲烛信茫茫。黄花开也近重阳。</p><p><img alt=纳兰性德诗词（楞伽山人作品） onerror=errorimg.call(this); src=https://p9.pstatp.com/large/3e6b000378eea5db04e2></p><p><strong>南乡子</strong></p><p>烟暖雨初收，落尽繁花小院幽。</p><p>摘得一双红豆子，低头，说着分携泪暗流。</p><p>人去似春休，卮酒曾将酹石尤。</p><p>别自有人桃叶渡，扁舟，一种烟波各自愁。</p><p><strong>天仙子</strong></p><p>月落城乌啼未了，起来翻为无眠早。</p><p>薄霜庭院怯生衣，心悄悄，红阑绕，此情待共谁人晓？</p><p><strong>生查子</strong></p><p>惆怅彩云飞，碧落知何许？</p><p>不见合欢花，空倚相思树。</p><p>总是别时情，那得分明语。</p><p>判得最长宵，数尽厌厌雨。</p><p><strong>蝶恋花</strong></p><p>眼底风光留不住，和暖和香，又上雕鞍去。</p><p>欲倩烟丝遮别路，垂杨那是相思树。</p><p>惆怅玉颜成间阻，何事东风，不作繁华主。</p><p>断带依然留乞句，斑骓一系无寻处。</p><p><strong>谒金门</strong></p><p>风丝袅，水浸碧天清晓。</p><p>一镜湿云清未了，雨晴春草草。</p><p>梦里轻螺谁扫。</p><p>帘外落花红小。</p><p>独睡起来情悄悄，寄愁何处好？</p><p><strong>金人捧露盘净业寺观莲，有怀荪友</strong></p><p>藕风轻，莲露冷，断虹收，正红窗、初上帘钩。</p><p>田田翠盖，趁斜阳鱼浪香浮。</p><p>此时画阁垂杨岸，睡起梳头。</p><p>旧游踪，招提路，重到处，满离忧。</p><p>想芙蓉湖上悠悠。</p><p>红衣狼藉，卧看桃叶送兰舟。</p><p>午风吹断江南梦，梦里菱讴。</p><p><strong>梦江南</strong></p><p>新来好，唱得虎头词。</p><p>一片冷香惟有梦，十分清瘦更无诗。</p><p>标格早梅知。</p><p><strong>清平乐·忆梁汾</strong></p><p>才听夜雨，便觉秋如许。</p><p>绕砌蛩螀人不语，有梦转愁无据。</p><p>乱山千叠横江，忆君游倦何方。</p><p>知否小窗红烛。照人此夜凄凉.</p><p><strong>金缕曲·慰西溟</strong></p><p>何事添凄咽？但由他、天公簸弄，莫教磨涅。</p><p>失意每多如意少，终古几人称屈。</p><p>须知道、福因才折。</p><p>独卧藜床看北斗，背高城、玉笛吹成血。</p><p>听谯鼓，二更彻。</p><p>丈夫未肯因人热，且乘闲、五湖料理，扁舟一叶。</p><p>泪似秋霖挥不尽，洒向野田黄蝶。</p><p>须不羡、承明班列。</p><p>马迹车尘忙未了，任西风、吹冷长安月。</p><p>又萧寺，花如雪。</p><p><strong>金缕曲·姜西溟言别，赋此赠之</strong></p><p>谁复留君住？叹人生、几翻离合，便成迟暮。</p><p>最忆西窗同翦烛，却话家山夜雨。</p><p>不道只、暂时相聚。</p><p>衮衮长江萧萧木，送遥天、白雁哀鸣去。</p><p>黄叶下，秋如许。</p><p>曰归因甚添愁绪。料强似、冷烟寒月，栖迟梵宇。</p><p>一事伤心君落魄，两鬓飘萧未遇。</p><p>有解忆、长安儿女。</p><p>裘敝入门空太息，信古来、才命真相负。</p><p>身世恨，共谁语。</p><p><strong>百字令宿汉儿村</strong></p><p>无情野火，趁西风烧遍、天涯芳草。</p><p>塞重来冰雪里，冷入鬓丝吹老。</p><p>牧马长嘶，征笳乱动，并入愁怀抱。</p><p>定知今夕，庾郎瘦损多少。</p><p>便是脑满肠肥，尚难消受，此荒烟落照。</p><p>何况文园憔悴后，非复酒垆风调。</p><p>回乐峰寒，受降城远，梦向家山绕。</p><p>茫茫百感，凭高唯有清啸。</p><p><strong>江城子·咏史</strong></p><p>湿云全压数峰低。影凄迷，望中疑。</p><p>非雾非烟，神女欲来时、若问生涯原是梦，</p><p>除梦里，没人知。</p><p><strong>浣溪沙</strong></p><p>欲寄愁心朔雁边，西风浊酒惨离颜。</p><p>黄花时节碧云天。</p><p>古戍烽烟迷斥堠，夕阳村落解鞍鞯。</p><p>不知征战几人还。</p><p><strong>浣溪沙</strong></p><p>谁道飘零不可怜，旧游时节好花天。</p><p>断肠人去自经年。</p><p>一片晕红才着雨，几丝柔绿乍和烟。</p><p>倩魂销尽夕阳前。</p><p><strong>浣溪沙</strong></p><p>身向云山那畔行，北风吹断马嘶声。</p><p>深秋远塞若为情。</p><p>一抹晚烟荒戍垒，半竿斜日旧关城。</p><p>古今幽恨几时平。</p><p><strong>浣溪沙</strong></p><p>已惯天涯莫浪愁，寒云衰草渐成秋。</p><p>漫因睡起又登楼。</p><p>伴我萧萧惟代马，笑人寂寂有牵牛。</p><p>劳人只合一生休。</p><p><strong>浣溪沙</strong></p><p>万里阴山万里沙，谁将绿鬓斗霜华。</p><p>年来强半在天涯。</p><p>魂梦不离金屈戍，画图亲展玉鸦叉。</p><p>生怜瘦减一分花。</p><p><strong>浣溪沙</strong></p><p>败叶填溪水已冰，夕阳犹照短长亭。</p><p>何年废寺失题名，</p><p>驻马客临碑上字，斗鸡人拨佛前灯。</p><p>劳劳尘世几时醒。</p><p><strong>南歌子·古戍</strong></p><p>古戍饥乌集，荒城野雉飞。</p><p>何年劫火剩残灰，试看英雄碧血，满龙堆。</p><p>玉帐空分垒，金笳已罢吹。</p><p>东风回首尽成非，不道兴亡命也，岂人为。</p><p><strong>浪淘沙·望海</strong></p><p>蜃阙半模糊，踏浪惊呼。</p><p>任将蠡测笑江湖。</p><p>沐日光华还浴月，我欲乘桴。</p><p>钓得六鳖无？竿拂珊瑚。</p><p>桑田清浅问麻姑。</p><p>水气浮天天接水，那是蓬壶？</p><p><strong>好事近</strong></p><p>马首望青山，零落繁华如此。</p><p>再向断烟衰草，认藓碑题字。</p><p>休寻折戟话当年，只洒悲秋泪。</p><p>斜日十三陵下，过新丰猎骑。</p><p><strong>采桑子·九日</strong></p><p>深秋绝塞谁相忆，木叶萧萧。</p><p>乡路迢迢。</p><p>六曲屏山和梦遥。</p><p>佳时倍惜风光别，不为登高。</p><p>只觉魂销。南雁归时更寂寥。</p><p><strong>南楼令·塞外重九</strong></p><p>古木向人秋，惊蓬掠鬓稠。</p><p>是重阳、何处堪愁。</p><p>记得当年惆怅事，正风雨，下南楼。</p><p>断梦几能留，香魂一哭休。</p><p>怪凉蝉、空满衾裯。</p><p>霜落乌啼浑不睡，偏想出，旧风流。</p><p><strong>玉连环影</strong></p><p>何处几叶萧萧雨。</p><p>湿尽檐花，花底人无语。</p><p>掩屏山，玉炉寒。</p><p>谁见两眉愁聚倚阑干。</p><p><strong>点绛唇·黄花城早望</strong></p><p>五夜光寒，照来积雪平于栈。</p><p>西风何限，自起披衣看。</p><p>对此茫茫，不觉成长叹。</p><p>何时旦，晓星欲散，飞起平沙雁。</p><p><strong>菩萨蛮</strong></p><p>榛荆满眼山城路，征鸿不为愁人住。</p><p>何处是长安，湿云吹雨寒。</p><p>丝丝心欲碎，应是悲秋泪。</p><p>泪向客中多，归时又奈何。</p><p><strong>菩萨蛮</strong></p><p>黄云紫塞三千里，女墙西畔啼乌起。</p><p>落日万山寒，萧萧猎马还。</p><p>笳声听不得，入夜空城黑。</p><p>秋梦不归家，残灯落碎花。</p><p><strong>菩萨蛮·宿滦河</strong></p><p>玉绳斜转疑清晓，凄凄月白渔阳道。</p><p>星影漾寒沙，微茫织浪花。</p><p>金笳鸣故垒，唤起人难睡。</p><p>无数紫鸳鸯，共嫌今夜凉。</p><p><strong>清平乐</strong></p><p>烟轻雨小，望里青难了。</p><p>一缕断虹垂树杪，又是乱山残照。</p><p>凭高目断征途，暮云千里平芜。</p><p>日夜河流东下，锦书应托双鱼。</p><p><strong>清平乐·发汉儿村题壁</strong></p><p>参横月落，客绪从谁托。</p><p>望里家山云漠漠，似有红楼一角。</p><p>不如意事年年，消磨绝塞风烟。</p><p>输与五陵公子，此时梦绕花前。</p><p><strong>梅梢雪·元夜月蚀</strong></p><p>星球映彻，一痕微褪梅梢雪。</p><p>紫姑待话经年别，窃药心灰，慵把菱花揭。</p><p>踏歌才起清钲歇，扇纨仍似秋期洁。</p><p>天公毕竟风流绝，教看蛾眉，特放些时缺。</p><p><strong>于中好</strong></p><p>谁道阴山行路难，风毛雨血万人欢。</p><p>松梢露点沾鹰绁，芦叶溪深没马鞍。</p><p>依树歇，映林看，黄羊高宴簇金盘。</p><p>萧萧一夕霜风紧，却拥貂裘怨早寒。</p><p><strong>于中好</strong></p><p>别绪如丝睡不成，那堪孤枕梦边城。</p><p>因听紫塞三更雨，却忆红楼半夜灯。</p><p>书郑重，恨分明，天将愁味酿多情。</p><p>起来呵手封题处，偏到鸳鸯两字冰。</p><p><strong>于中好</strong></p><p>雁贴寒云次第飞，向南犹自怨归迟。</p><p>谁能瘦马关山道，又到西风扑鬓时。</p><p>人杳杳，思依依，更无芳树有乌啼。</p><p>凭将扫黛窗前月，持向今朝照别离。</p><p>鸯。菰米漂残，沈云乍黑，同梦寄潇湘。</p><p><strong>满庭芳</strong></p><p>堠雪翻鸦，河冰跃马，惊风吹度龙堆。</p><p>阴燐夜泣，此景总堪悲。</p><p>待向中宵起舞，无人处、那有村鸡。</p><p>只应是，金笳暗拍，一样泪沾衣。</p><p>须知今古事，棋枰胜负，翻覆如斯。</p><p>叹纷纷蛮触，回首成非。</p><p>剩得几行青史，斜阳下、断碣残碑。</p><p>年华共，混同江水，流去几时回。</p><p><strong>踏莎行</strong></p><p>倚柳题笺，当花侧帽，赏心应比驱驰好。</p><p>错教双鬓受东风，看吹绿影成丝早。</p><p>金殿寒鸦，玉阶春草，就中冷暖和谁道？</p><p>小楼明月镇长闲，人生何事缁尘老。</p><p><strong>浣溪沙</strong></p><p>十里湖光载酒游，青帘低映白苹洲。</p><p>西风听彻采菱讴。</p><p>沙岸有时双袖拥，画船何处一竿收。</p><p>归来无语晚妆楼。</p><p><strong>渔父</strong></p><p>收却纶竿落照红，秋风宁为翦芙蓉。</p><p>人淡淡，水蒙蒙，吹入芦花短笛中。</p><p><strong>苏幕遮·枕函香</strong></p><p>枕函香，花径漏。</p><p>依约相逢，絮语黄昏后。</p><p>时节薄寒人病酒，刬地梨花，彻夜东风瘦。</p><p>掩银屏，垂翠袖。</p><p>何处吹箫，脉脉情微逗。</p><p>肠断月明红豆蔻，月似当时，人似当时否？</p><p><strong>眼儿媚·咏梅</strong></p><p>莫把琼花比澹妆，谁似白霓裳。</p><p>别样清幽，自然标格，莫近东墙。</p><p>冰肌玉骨天分付，兼付与凄凉。</p><p>可怜遥夜，冷烟和月，疏影横窗。</p><p><strong>临江仙·孤雁</strong></p><p>霜冷离鸿惊失伴，有人同病相怜。</p><p>拟凭尺素寄愁边，愁多书屡易，双泪落灯前。</p><p>莫对月明思往事，也知消减年年。</p><p>无端嘹唳一声传，西风吹只影，刚是早秋天。</p><p><strong>减字木兰花·新月</strong></p><p>晚妆欲罢，更把纤眉临镜画。</p><p>准待分明，和雨和烟两不胜。</p><p>莫教星替，守取团圆终必遂。</p><p>此夜红楼，天上人间一样愁。</p><p><strong>齐天乐·上元</strong></p><p>阑珊火树鱼龙舞，望中宝钗楼远。</p><p>靺鞨余红，琉璃剩碧，待属花归缓缓。</p><p>寒轻漏浅。正乍敛烟霏，陨星如箭。</p><p>旧事惊心，一双莲影藕丝断。</p><p>莫恨流年似水，恨消残蝶粉，韶光忒贱。</p><p>细语吹香，暗尘笼鬓，都逐晓风零乱。</p><p>阑干敲遍。问帘底纤纤，甚时重见？</p><p>不解相思，月华今夜满。</p><p><strong>于中好·咏史</strong></p><p>马上吟成促渡江，分明闲气属闺房。</p><p>生憎久闭金铺暗，花冷回心玉一床。</p><p>添哽咽，足凄凉。谁教生得满身香。</p><p>只今西海年年月，犹为萧家照断肠。</p><p><strong>采桑子</strong></p><p>那能寂寞芳菲节，欲话生平。</p><p>夜已三更，一阕悲歌泪暗零。</p><p>须知秋叶春花促，点鬓星星。</p><p>遇酒须倾，莫问千秋万岁名。</p><p><strong>点绛唇</strong></p><p>一种蛾眉，下弦不似初弦好。</p><p>庚郎未老，何事伤心早？</p><p>素壁斜辉，竹影横窗扫。</p><p>空房悄，乌啼欲晓，又下西楼了。</p><p><strong>朝中措</strong></p><p>蜀弦秦柱不关情，尽日掩云屏。</p><p>已惜轻翎退粉，更嫌弱絮为萍。</p><p>东风多事，余寒吹散，烘暖微酲。</p><p>看尽一帘红雨，为谁亲系花铃？</p><p><strong>天仙子·渌水亭秋夜</strong></p><p>水浴凉蟾风入袂，鱼鳞触损金波碎。</p><p>好天良夜酒盈樽，心自醉，</p><p>愁难睡，西南月落城乌起。</p><p><strong>浣溪沙</strong></p><p>残雪凝辉冷画屏，落梅横笛已三更。</p><p>更无人处月胧明。</p><p>我是人间惆怅客，知君何事泪纵横。</p><p>断肠声里忆平生。</p><p><strong>浣溪沙</strong></p><p>伏雨朝寒悉不胜，那能还傍杏花行。</p><p>去年高摘斗轻盈。</p><p>漫惹炉烟双袖紫，空将酒晕一衫青。</p><p>人间何处问多情。</p><p><strong>虞美人</strong></p><p>残灯风灭炉烟冷，相伴唯孤影。</p><p>判叫狼藉醉清樽，为问世间醒眼是何人。</p><p>难逢易散花间酒，饮罢空搔首。</p><p>闲愁总付醉来眠，只恐醒时依旧到樽前。</p><p><strong>虞美人</strong></p><p>春情只到梨花薄，片片催零落。</p><p>夕阳何事近黄昏，不道人间犹有未招魂。</p><p>银笺别梦当时句，密绾同心苣。</p><p>为伊判作梦中人，长向画图清夜唤真真。</p><p><strong>风流子·秋郊射猎</strong></p><p>平原草枯矣，重阳后，黄叶树骚骚。</p><p>记玉勒青丝，落花时节，曾逢拾翠，忽听吹箫。</p><p>今来是、烧痕残碧尽，霜影乱红凋。</p><p>秋水映空，寒烟如织，皂雕飞处，天惨云高。</p><p>人生须行乐，君知否。容易两鬓萧萧。</p><p>自与东君作别，刬地无聊。</p><p>算功名何许，此身博得，短衣射虎，沽酒西郊。</p><p>便向夕阳影里，倚马挥毫。</p><p><strong>词·清平乐</strong></p><p>将愁不去，秋色行难住。</p><p>六曲屏山深院宇，日日风风雨雨。</p><p>雨晴篱菊初香，人言此日重阳。</p><p>回首凉云暮叶，黄昏无限思量。</p><p><strong>琵琶仙中秋</strong></p><p>碧海年年，试问取、冰轮为谁圆缺？</p><p>吹到一片秋香，清辉了如雪。</p><p>愁中看好天良夜，知道尽成悲咽。</p><p>只影而今，那堪重对，旧时明月。</p><p>花径里、戏捉迷藏，曾惹下萧萧井梧叶。</p><p>记否轻纨小扇，又几番凉热。</p><p>只落得、填膺百感，总茫茫、不关离别。</p><p>一任紫玉无情，夜寒吹裂。</p><p><strong>菩萨蛮</strong></p><p>晓寒瘦着西南月，丁丁漏箭余香咽。</p><p>春已十分宜，东风无是非。</p><p>蜀魂羞顾影，玉照斜红冷。</p><p>谁唱《后庭花》，新年忆旧家。</p><p><strong>好事近·何路向家园</strong></p><p>何路向家园，历历残山剩水。</p><p>都把一春冷淡，到麦秋天气。　</p><p>料应重发隔年花，莫问花前事。</p><p>纵使东风依旧，怕红颜不似。</p><p><strong>于中好</strong></p><p>独背残阳上小楼，谁家玉笛韵偏幽。</p><p>一行白雁遥天暮，几点黄花满地秋。</p><p>惊节序，叹沉浮，秾华如梦水东流。</p><p>人间所事堪惆怅，莫向横塘问旧游。</p><p><strong>于中好</strong></p><p>小构园林寂不哗，疏篱曲径仿山家。</p><p>昼长吟罢风流子，忽听楸枰响碧纱。</p><p>添竹石，伴烟霞。拟凭尊酒慰年华。</p><p>休嗟髀里今生肉，努力春来自种花。</p><p><strong>天仙子·梦里蘼芜青一剪</strong></p><p>梦里蘼芜青一剪，玉郎经岁音书远。</p><p>暗钟明月不归来，梁上燕，轻罗扇。</p><p>好风又落桃花片。</p><p><strong>水调歌头·题西山秋爽图</strong></p><p>空山梵呗静，水月影俱沈。</p><p>悠然一境人外，都不许尘侵。</p><p>岁晚忆曾游处，犹记半竿斜照，一抹映疏林。</p><p>绝顶茅庵里，老衲正孤吟。</p><p>云中锡，溪头钓，涧边琴。</p><p>此生着岁两屐，谁识卧游心。</p><p>准拟乘风归去，错向槐安回首，何日得投簪。</p><p>布袜青鞋约，但向画图寻。</p><p><strong>明月棹·孤舟海淀</strong></p><p>一片亭亭空凝伫。趁西风霓裳偏舞。</p><p>白鸟惊飞，菰蒲叶乱，断续浣纱人语。</p><p>丹碧驳残秋夜雨。风吹去采菱越女。</p><p>辘轳声断，昏鸦欲起，多少博山情绪。</p><p><strong>赤枣子</strong></p><p>风淅淅，雨织织。</p><p>难怪春愁细细添。</p><p>记不分明疑是梦，梦来还隔一重帘。</p><p><strong>临江仙</strong></p><p>丝雨如尘云着水，嫣香碎拾吴宫。</p><p>百花冷暖避东风，酷怜娇易散，燕子学偎红。</p><p>人说病宜随月减，恹恹却与春同。</p><p>可能留蝶抱花丛，不成双梦影，翻笑杏梁空。</p><p><strong>临江仙</strong></p><p>梦后楼台高锁，酒醒帘幕低垂。</p><p>去年春恨却来时，落花人独立，微雨燕双飞。</p><p>记得小苹初见，两重心字罗衣。</p><p>琵琶弦上说相思，当时明月在，曾照彩云归。</p><p><strong>五律·入直西苑</strong></p><p>望里蓬瀛近，行来阆苑齐。</p><p>晴霞开碧沼，落月隐金堤。</p><p>叶密莺先觉，花繁径不迷。</p><p>笙歌回辇处，长在凤城西。</p><p><strong>五律·景山</strong></p><p>雪里瑶华岛，云端白玉京。</p><p>削成千仞势，高出九重城。</p><p>绣陌回环绕，红楼宛转迎。</p><p>近天多雨露，草木每先荣。</p><p><strong>五律·蕉园</strong></p><p>见说斋坦闭，前朝大乙祠。</p><p>莺边花树树，燕外柳丝丝。</p><p>宫御人稀少，词臣例许窥。</p><p>今朝陪豹尾，新长万年枝。</p><p><strong>七律·净业寺</strong></p><p>红楼高耸碧池深，荷芰生凉豁远襟。</p><p>湖色静涵孤刹影，花香暗入定僧心。</p><p>经翻佛藏研朱荚，地赐朝家布紫金。</p><p>下马长堤一吟望，梵钟杂送海潮音。</p><p><strong>七律·扈驾西山</strong></p><p>凤翥龙蟠势作环，浮青不断太行山。</p><p>九重殿阁葱茏里，一气风云吐纳间。</p><p>熊虎自当驰道伏，蛟螭长棒御书闲。</p><p>黄图此日论形胜，惭愧频叨侍从班。</p><p><strong>五排·玉泉十二韵</strong></p><p>地涌西山脉，名标禁御泉。</p><p>百层飞作雨，万顷汇成渊。</p><p>润下终归海，源高却自天。</p><p>萦烟来树杪，带雪落云边。</p><p>隐见瑶光曳，琤苁佩响传。</p><p>红栋桥宛转，乌榜棹洄沿。</p><p>星汉随湾泻，楼台倒影鲜。</p><p>蛟龙蟠翠岛，雁鹜起琼田。</p><p>镜面晶荧合，珠痕荡漾圆。</p><p>翠流初放荇，娇拥半开莲。</p><p>睿赏悬孤鉴，余波溢九璇。</p><p>那居真有庆，鱼藻在诗篇。</p><p><strong>七绝·玉泉</strong></p><p>芙蓉殿俯御河寒，残月西风并马看。</p><p>十里松杉清绝处，不知晓雪在西山。</p><p><strong>七律·南海子</strong></p><p>相风微动九门开，南陌离宫万柳栽。</p><p>草色横粘下马泊，水光平占晾鹰台。</p><p>锦鞯欲射波间去，玉辇疑从岛上回。</p><p>自是软红惊十丈，天教到此洗尘埃。</p><p><strong>七绝·南海子</strong></p><p>分弓列戟四门开，游豫长陪万乘来。</p><p>七十二桥天汉上，彩虹飞下晾鹰台。</p><p><strong>七绝·南海子</strong></p><p>红桥夹岸柳平分，雉兔年年不掩群。</p><p>飞放何须烦海户，郊南新置羽林军。</p><p><strong>七律·汤泉应制</strong></p><p>清时礼乐萃朝端，次第郊原引玉銮。</p><p>河岳千年归带砾，寝园三月拜衣冠。</p><p>便从畿甸亲民隐，更启神泉示从官。</p><p>非独炎灵钟坎德，恩波深处不知寒。</p><p><strong>七律·汤泉应制</strong></p><p>六龙初驻浴蓝天，碧瓦朱旗共一川。</p><p>润逼仙桃红自舞，醉酣人柳绿犹眠。</p><p>吹成暖律回燕谷，散作薰风入舜弦。</p><p>最是垂衣深圣德，不须词笔颂甘泉。</p><p><strong>七律·汤泉应制</strong></p><p>鱼鳞雁齿镜中开，溅沫为霖遍九垓。</p><p>不用劫灰求仿佛，便从天汉象昭回。</p><p>桑坛法驾乘春转，鹤禁仙镳问寝来。</p><p>遥祝海隅同帝泽，年年长听属车雷。</p><p><strong>七律·汤泉应制</strong></p><p>身向咸池榜末光，三危露暖不成霜。</p><p>金铺照日初涵影，玉求生烟别作香。</p><p>地接蓬莱通御气，波翻豆蔻散朝凉。</p><p>微臣幸属赓歌日，愿借如川献寿觞。</p><p><strong>五排·扈驾马兰峪赐观温泉恭纪十韵</strong></p><p>御天来凤辇，浴日启龙池。</p><p>野迥纡皇览，春浓值圣时。</p><p>落花萦彩仗，初柳拂朱旗。</p><p>行漏三辰拥，停銮万象随。</p><p>瑞征泉是醴，喜溢沼生芝。</p><p>特许观灵液，相将涉禁墀。</p><p><strong>七律·扈跸霸州</strong></p><p>霸山重镇奠神京，鸾辂春游淑景明。</p><p>万呱银涛冲古岸，四围玉甃护严城。</p><p>花乘暖日迎来骑，柳带新膏绾去旌。</p><p>八寨雄图今更固，行随赏乐胜蓬瀛。</p><p><strong>五律·雄县观鱼</strong></p><p>渔师临广泽，侍从俯清澜。</p><p>瑞入王舟好，仁知圣网宽。</p><p>拨鳞飞白雪，行鲙缕金盘。</p><p>在藻同周宴，时容万姓看。</p><p><strong>七绝·密云</strong></p><p>白檀山下水声秋，地踞潮河最上流。</p><p>日暮行人寻堠馆，凉砧一片古檀州。</p><p><strong>七律·古北口</strong></p><p>乱山入戟拥孤城，一线人争鸟道行。</p><p>地险东西分障塞，云开南北望神京。</p><p>新图已入三关志，往事休论十路兵。</p><p>都护近来长不调，年年烽火报生平。</p><p><strong>七律·中元前一夕枕上偶成</strong></p><p>酒醒池塘耿不眠，帐纹漠漠隔轻烟。</p><p>溪风到竹初疑雨，秋月如弓渐满弦。</p><p>残梦远经吹角戍，明河长亘衣天。</p><p>哀蛩饯晓浑多事，也似严更古驿边。</p><p><strong>七律·拟冬日景忠山应制</strong></p><p>岧峣铁凤锁琳宫，亲侍銮舆度碧空。</p><p>圣主岂因崇象教，宸游直自接鸿蒙。</p><p>远山雪有一峰白，别浦枫余几树红。</p><p>天意不教常肃杀，伫看宇宙遍春风。</p><p><strong>七律·拟冬日景忠山应制</strong></p><p>雄关阻塞戴灵鳌，控制卢龙胜百牢。</p><p>山界万重横翠黛，海当三面涌银涛。</p><p>哀笳带月传声切，早雁迎秋度影高。</p><p>旧是六师开险处，待陪巡幸扈星旌。</p><p><strong>七律·山海关</strong></p><p>雄关阻塞戴灵鳌，控制卢龙胜百牢。</p><p>山界万重横翠黛，海当三面涌银涛。</p><p>哀笳带月传声切，早雁迎秋度影高。</p><p>旧是六师开险处，待陪巡幸扈星旌。</p><p><strong>七律·兴京陪祭福陵</strong></p><p>龙盘凤翥气佳哉，东指斋宫玉辇来。</p><p>影入松楸仙仗远，香升俎豆晓云开。</p><p>盛仪备处千官肃，神贶乘时万马回。</p><p>豹尾叨陪须献颂，小臣惭愧展微才。</p><p><strong>五律·盛京</strong></p><p>拔地蛟龙宅，当关虎豹城。</p><p>山连长白秀，江入混同清。</p><p>庙社灵风肃，豪强右族更。</p><p>明明开创业，休拟作陪京。</p><p><strong>七律·柳条边</strong></p><p>是处垣篱防绝塞，角端西来画疆界。</p><p>汉使今行虎落中，秦城合筑龙荒外。</p><p>龙荒虎落两依然，护得当时饮马泉。</p><p>若使春风知别苦，不应吹到柳条边。</p><p><strong>乐府·班婕妤怨歌</strong></p><p>团团望舒月，皓皓冰蚕绢。</p><p>欲却炎天暑，比月裁成扇。</p><p>望舒圆易缺，金风换炎节。</p><p>风凉秋气寒，匣扇复谁看。</p><p>扇弃何足道，感妾伤怀抱。</p><p>对月泪如丝，君恩异旧时。</p><p>予生未三十，忧愁居其半。</p><p>心事如落花，春风吹已断。</p><p>行当适远道，作记殊汗漫。</p><p>寒食青草多，薄暮烟冥冥。</p><p>山桃一夜红，茵箔随飘零。</p><p>愿餐玉红草，一醉不复醒。</p><p><strong>茅斋</strong></p><p>闲亭照白日，一室罗古今。</p><p>偶焉此栖迟，抱膝悠然吟。</p><p>吟罢有余适，散瞩复披襟。</p><p>时开玉怀卷，或弹珠柱琴。</p><p>檐树吐新花，枝头语珍禽。</p><p>花发饶冶色，禽鸣多姣音。</p><p>色冶眩春目，音姣伤春心。</p><p>夕阳下虞渊，寂莫还空林。</p><p>清光复相照，片月西山岭。</p><p>东园桃李姿，是妾嫁君时。</p><p>燕婉为夫妇，相爱不相离。</p><p>良人忽远征，妾独守空帏。</p><p>忧来恒自叹，冀死魂追随。</p><p>又念妾死时，谁制万里衣？</p><p>幸有双鲤鱼，拟为寄君辞。</p><p>终日不成章，含泪自封题。</p><p>君若得鲤鱼，剖鱼开素书。</p><p>但看行中字，一一与泪俱。</p><p><strong>芳树</strong></p><p>连理无分影，同心岂独芳？</p><p>傍檐巢翡翠，临水宿鸳鸯。</p><p>叶叶含春思，枝枝向画廊。</p><p>君情若比树，妾意复何伤？</p><p>陌上谁攀折，闺中思复侵。</p><p>眼凝清露重，眉敛翠烟深。</p><p>羌笛临风曲，悲笳出塞音。</p><p>纵垂千万缕，那系别离心。</p><blockquote><p><strong>《中国草根诗社》头条号网刊大量征稿，先锋，前卫，新颖、另类。</strong></p><p><strong>与情感有关的散文、诗歌、小说等，体裁不限。</strong><strong>无姓名、无简介不发。</strong></p><p><strong>20日内没有收到回函请自行处理。</strong></p><p><strong>投稿邮箱：zhongguocaogen艾特163点com</strong></p></blockquote></div></div><div class="post-meta meta-tags"><ul class=clearfix><li><a>'纳兰性','诗词','楞伽'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>