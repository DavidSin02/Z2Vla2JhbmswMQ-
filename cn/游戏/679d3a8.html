<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>完整详细的《红楼梦》诗词曲赋对联（呕心沥血整理，我太难了） | 极客快訊</title><meta property="og:title" content="完整详细的《红楼梦》诗词曲赋对联（呕心沥血整理，我太难了） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/329f7f5f5fd64353a01d1fefcbf167be"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/679d3a8.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/679d3a8.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/679d3a8.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/679d3a8.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/679d3a8.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/679d3a8.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/679d3a8.html><link rel=canonical href=https://geekbank.cf/tw/%e6%b8%b8%e6%88%8f/679d3a8.html><meta property="article:published_time" content="2020-10-29T20:47:18+08:00"><meta property="article:modified_time" content="2020-10-29T20:47:18+08:00"><meta name=Keywords content><meta name=description content="完整详细的《红楼梦》诗词曲赋对联（呕心沥血整理，我太难了）"><meta name=author content="极客快訊"><meta property="og:url" content="/cn/%E6%B8%B8%E6%88%8F/679d3a8.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>完整详细的《红楼梦》诗词曲赋对联（呕心沥血整理，我太难了）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><h1>写在前面的话：耗费大量时间，从《红楼梦》开篇始，一直查阅到最后一回终，整理出了《红楼梦》里的所有诗词曲赋及对联，希望对大家读《红楼梦》及“红学”研究有所帮助！读《红楼梦》一定要读里面诗词曲赋，这样你才能结合这些理解它的本身，切记走马观花，只读内容，不管诗词曲，这样读了也白读！</h1><p><br></p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/329f7f5f5fd64353a01d1fefcbf167be><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><blockquote><p>整合这些诗词曲赋及对联需要耗费大量时间，正好最近宅在家里，终于整理完成，你详细看完，就知道多不容易了，正应了曹雪芹的诗句“字字看来皆是血，十年辛苦不寻常。”望大家看完给个关注点个赞喔，不知可否？我是<a class=tteditor-mention data-concern-id=false data-id=false data-name=痞子崔达可 data-uid=2860816491>@痞子崔达可</a></p></blockquote><p><br></p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/5c3ce48483cf466597d86c3f74e4c669><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>回前诗·曹雪芹</strong></p><p>浮生着甚苦奔忙，</p><p>盛席华筵终散场。</p><p>悲喜千般同幻渺，</p><p>古今一梦尽荒唐。</p><p>漫言红袖啼痕重，</p><p>更有情痴抱恨长。</p><p>字字看来皆是血，</p><p>十年辛苦不寻常。</p><p><strong>石上偈（第一回）</strong></p><p>无才可去补苍天，枉入红尘若许年。</p><p>此系身前身后事，倩谁记去作奇传？</p><p><strong>绝句（第一回）</strong></p><p>满纸荒唐言，一把辛酸泪！</p><p>都云作者痴，谁解其中味？</p><p><strong>太虚幻境对联（第一回）</strong></p><p>假作真时真亦假，无为有处有还无。</p><p><strong>嘲甄士隐（第一回）</strong></p><p>惯养娇生笑你痴，菱花空对雪澌澌。</p><p>好防佳节元宵后，便是烟消火灭时。</p><p><strong>贾雨村对月口占五言律诗（第一回）</strong></p><p>未卜三生愿，频添一段愁。</p><p>闷来时敛额，行去几回头。</p><p>自顾风前影，谁堪月下俦。</p><p>蟾光如有意，先上玉人楼。</p><p><strong>贾雨村口占联语（第一回）</strong></p><p>玉在椟中求善价，钗于奁内待时飞。</p><p><strong>贾雨村对月寓怀口占一绝（第一回）</strong></p><p>时逢三五便团圆，满把晴光护玉栏。</p><p>天上一轮才捧出，人间万姓仰头看。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p3.pstatp.com/large/pgc-image/5c6b37df20b84d34a7d7dc9d7b532aa0><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>好了歌（第一回）</strong></p><p>世人都晓神仙好，惟有功名忘不了！</p><p>古今将相在何方？荒冢一堆草没了。</p><p>世人都晓神仙好，只有金银忘不了！</p><p>终朝只恨聚无多，及到多时眼闭了。</p><p>世人都晓神仙好，只有娇妻忘不了！</p><p>君生日日说恩情，君死又随人去了。</p><p>世人都晓神仙好，只有儿孙忘不了！</p><p>痴心父母古来多，孝顺儿孙谁见了？</p><p><strong>《好了歌》解注（第一回）——甄士隐</strong></p><p>陋室空堂，当年笏满床；衰草枯杨，曾为歌舞场。</p><p>蛛丝儿结满雕梁，绿纱今又糊在蓬窗上。</p><p>说甚么脂正浓、粉正香，如何两鬓又成霜？</p><p>昨日黄土陇头埋白骨，今宵红绡帐底卧鸳鸯。</p><p>金满箱，银满箱，转眼乞丐人皆谤。</p><p>正叹他人命不长，那知自己归来丧？</p><p>训有方，保不定日后作强梁。</p><p>择膏粱，谁承望流落在烟花巷！</p><p>因嫌纱帽小，致使锁枷扛；昨怜破袄寒，今嫌紫蟒长。</p><p>乱烘烘，你方唱罢我登场，反认他乡是故乡。</p><p>甚荒唐，到头来都是为他人作嫁衣裳。</p><p><strong>一局输赢料不真（第二回）</strong></p><p>一局输赢料不真，香销茶尽尚逡巡。</p><p>欲知目下兴衰兆，须问傍观冷眼人。</p><p><strong>赞娇杏（第二回）</strong></p><p>偶因一着错，便为人上人。</p><p><strong>智通寺联语（第二回）</strong></p><p>身后有余忘缩手，眼前无路想回头。</p><p><strong>荣禧堂联语（第三回）</strong></p><p>座上珠玑昭日月，堂前黼黻焕烟霞。</p><p><strong>西江月·嘲贾宝玉二首（第三回）</strong></p><p>其一</p><p>无故寻愁觅恨，有时似傻如狂。</p><p>纵然生得好皮囊，腹内原来草莽。</p><p>潦倒不通世务，愚顽怕读文章。</p><p>行为偏僻性乖张，那管世人诽谤！</p><p>其二</p><p>富贵不知乐业，贫穷难耐凄凉。</p><p>可怜辜负好韶光，于国于家无望。</p><p>天下无能第一，古今不肖无双。</p><p>寄言纨绔与膏粱，莫效此儿形状！</p><p><strong>赞林黛玉（第三回）</strong></p><p>两弯似蹙非蹙罥烟眉，一双似泣非泣含露目。</p><p>态生两靥之愁，娇袭一身之病。</p><p>泪光点点，娇喘微微。</p><p>闲静似娇花照水，行动如弱柳扶风。</p><p>心较比干多一窍，病如西子胜三分。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/595a7ed3068342fca3ed12c4add2b80f><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>捐躯报国恩（第四回）</strong></p><p>捐躯报国恩，未报身犹在。</p><p>眼底物多情，君恩或可待。</p><p><strong>护官符（第四回）</strong></p><p>贾不假，白玉为堂金作马。</p><p>阿房宫，三百里，住不下金陵一个史。</p><p>东海缺少白玉床，龙王来请金陵王。</p><p>丰年好大雪，珍珠如土金如铁。</p><p><strong>春困葳蕤拥绣衾（第五回）</strong></p><p>春困葳蕤拥绣衾，恍随仙子别红尘。</p><p>问谁幻入华胥境，千古风流造孽人。</p><p><strong>宁国府上房内联语（第五回）</strong></p><p>世事洞明皆学问，人情练达即文章。</p><p><strong>秦可卿卧室联语（第五回）</strong></p><p>嫩寒锁梦因春冷，花气笼人是酒香。</p><p><strong>春梦歌（第五回）</strong></p><p>春梦随云散，飞花逐水流；</p><p>寄言众儿女，何必觅闲愁？</p><p><strong>警幻仙子赋（第五回）</strong></p><p>方离柳坞，乍出花房。</p><p>但行处，鸟惊庭树；将到时，影度回廊。</p><p>仙袂乍飘兮，闻麝兰之馥郁；荷衣欲动兮，听环佩之铿锵。</p><p>靥笑春桃兮，云堆翠髻；唇绽樱颗兮，榴齿含香。</p><p>纤腰之楚楚兮，回风舞雪；珠翠之辉辉兮，满额鹅黄。</p><p><strong>孽海情天联语（第五回）</strong></p><p>厚地高天，堪叹古今情不尽，</p><p>痴男怨女，可怜风月债难偿。</p><p><strong>薄命司联语（第五回）</strong></p><p>春恨秋悲皆自惹，花容月貌为谁妍？</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p3.pstatp.com/large/pgc-image/7b9fc48d53b348818fc5eef9478ccbf3><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>金陵十二钗又副册判词·霁月难逢（第五回）——晴雯判词</strong></p><p>霁月难逢，彩云易散。</p><p>心比天高，身为下贱。</p><p>风流灵巧招人怨。</p><p>寿夭多因诽谤生，多情公子空牵念。</p><p><strong>金陵十二钗又副册判词·枉自温柔和顺（第五回）——袭人判词</strong></p><p>枉自温柔和顺，空云似桂如兰。</p><p>堪羡优伶有福，谁知公子无缘。</p><p><strong>金陵十二钗又副册判词·根并荷花一茎香（第五回）——香菱判词</strong></p><p>根并荷花一茎香，平生遭际实堪伤。</p><p>自从两地生孤木，致使香魂返故乡。</p><p><strong>金陵十二钗正册判词·可叹停机德（第五回）——黛玉、宝钗判词</strong></p><p>可叹停机德，堪怜咏絮才。</p><p>玉带林中挂，金簪雪里埋。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/269aa8c180fd4522845dbe4362c5a062><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>金陵十二钗正册判词·二十年来辩是非（第五回）——贾元春判词</strong></p><p>二十年来辨是非，榴花开处照宫闱。</p><p>三春争及初春景，虎兕相逢大梦归。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p3.pstatp.com/large/pgc-image/077ff95883584e85864d945d3b8dc344><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>金陵十二钗正册判词·才自精明志自高（第五回）——贾探春判词</strong></p><p>才自精明志自高，生于末世运偏消。</p><p>清明涕送江边望，千里东风一梦遥。</p><p><strong>金陵十二钗正册判词·富贵又何为（第五回）——史湘云判词</strong></p><p>富贵又何为？襁褓之间父母违。</p><p>展眼吊斜辉，湘江水逝楚云飞。</p><p><strong>金陵十二钗正册判词·欲洁何曾洁（第五回）——妙语判词</strong></p><p>欲洁何曾洁？云空未必空。</p><p>可怜金玉质，终陷淖泥中。</p><p><strong>金陵十二钗正册判词·字系中山狼（第五回）——贾迎春判词</strong></p><p>子系中山狼，得志便猖狂。</p><p>金闺花柳质，一载赴黄粱。</p><p><strong>金陵十二钗正册判词·堪破三春景不长（第五回）——贾惜春判词</strong></p><p>勘破三春景不长，缁衣顿改昔年妆。</p><p>可怜绣户侯门女，独卧青灯古佛旁。</p><p><strong>金陵十二钗正册判词·凡鸟偏从末世来（第五回）——王熙凤判词</strong></p><p>凡鸟偏从末世来，都知爱慕此生才。</p><p>一从二令三人木，哭向金陵事更哀。</p><p><strong>金陵十二钗正册判词·势败休云贵（第五回）——王熙凤女儿巧姐判词</strong></p><p>势败休云贵，家亡莫论亲。</p><p>偶因济刘氏，巧得遇恩人。</p><p><strong>金陵十二钗正册判词·桃李春风结子完（第五回）——李纨判词</strong></p><p>桃李春风结子完，到头谁似一盆兰。</p><p>如冰水好空相妒，枉与他人作笑谈。</p><p><strong>金陵十二钗正册判词·情天情海幻情身（第五回）——秦可卿判词</strong></p><p>情天情海幻情身，情既相逢必主淫。</p><p>漫言不肖皆荣出，造衅开端实在宁。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/5d314bbedda94d7e8f236a28e13e0b80><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>红楼梦曲·引子（第五回）</strong></p><p>开辟鸿蒙，谁为情种？都只为风月情浓。</p><p>趁着这奈何天，伤怀日，寂寥时，试遣愚衷。</p><p>因此上演出这怀金悼玉的《红楼梦》。</p><p><strong>红楼梦曲·终身误（第五回）——写宝玉、宝钗、黛玉的曲子</strong></p><p>都道是金玉良缘，俺只念木石前盟。</p><p>空对着，山中高士晶莹雪；终不忘，世外仙姝寂寞林。</p><p>叹人间，美中不足今方信。</p><p>纵然是齐眉举案，到底意难平。</p><p><strong>红楼梦曲·枉凝眉（第五回）——写宝、黛爱情的曲子</strong></p><p>一个是阆苑仙葩，一个是美玉无瑕。</p><p>若说没奇缘，今生偏又遇着他；</p><p>若说有奇缘，如何心事终虚化？</p><p>一个枉自嗟呀，一个空劳牵挂；</p><p>一个是水中月，一个是镜中花。</p><p>想眼中能有多少泪珠儿？</p><p>怎经得秋流到冬尽，春流到夏。</p><p><strong>红楼梦曲·恨无常（第五回）——写贾元春的曲子</strong></p><p>喜荣华正好，恨无常又到。</p><p>眼睁睁，把万事全抛；荡悠悠，把芳魂消耗。</p><p>望家乡，路远山高。</p><p>故向爹娘梦里相寻告：</p><p>儿命已入黄泉，天伦呵，须要退步抽身早！</p><p><strong>红楼梦曲·分骨肉（第五回）——写贾探春的曲子</strong></p><p>一帆风雨路三千，把骨肉家园齐来抛闪。</p><p>恐哭损残年，告爹娘：休把儿悬念。</p><p>自古穷通皆有定，离合岂无缘！</p><p>从今分两地，各自保平安。</p><p>奴去也，莫牵连。</p><p><strong>红楼梦曲·乐中悲（第五回）——写史湘云的曲子</strong></p><p>襁褓中，父母叹双亡。纵居那绮罗丛，谁知娇养？</p><p>幸生来，英豪阔大宽宏量，从未将儿女私情略萦心上。</p><p>好一似，霁月光风耀玉堂，厮配得才貌仙郎，</p><p>博得个地久天长，准折得幼年时坎坷形状。</p><p>终久是云散高唐，水涸湘江。</p><p>这是尘寰中消长数应当，何必枉悲伤！</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p3.pstatp.com/large/pgc-image/dd5ae096f4384f0990b96f6931cedcd5><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>红楼梦曲·世难容（第五回）——写妙玉的曲子</strong></p><p>气质美如兰，才华复比仙，天生成孤癖人皆罕。</p><p>你道是啖肉食腥膻，视绮罗俗厌；</p><p>却不知好高人愈妒，过洁世同嫌。</p><p>可叹这，青灯古殿人将老；孤负了，红粉朱楼春色阑。</p><p>到头来，依旧是风尘肮脏违心愿。</p><p>好一似，无瑕白玉遭泥陷；又何须，王孙公子叹无缘。</p><p><strong>红楼梦曲·喜冤家（第五回）——写贾迎春的曲子</strong></p><p>中山狼，无情兽，全不念当日根由。</p><p>一味的，骄奢淫荡贪欢媾。</p><p>觑着那，侯门艳质如蒲柳；</p><p>作践的，公府千金似下流。</p><p>叹芳魂艳魄，一载荡悠悠。</p><p><strong>红楼梦曲·虚花悟（第五回）——写贾惜春的曲子</strong></p><p>将那三春看破，桃红柳绿待如何？</p><p>把这韶华打灭，觅那清淡天和。</p><p>说什么，天上夭桃盛，云中杏蕊多。</p><p>到头来，谁把秋挨过？</p><p>则看那，白杨村里人呜咽，青枫林下鬼吟哦。</p><p>更兼着，连天衰草遮坟墓。</p><p>这的是，昨贫今富人劳碌，春荣秋谢花折磨。</p><p>似这般，生关死劫谁能躲？</p><p>闻说道，西方宝树唤婆娑，上结着长生果。</p><p><strong>红楼梦曲·聪明累（第五回）——写王熙凤的曲子</strong></p><p>机关算尽太聪明，反算了卿卿性命！</p><p>生前心已碎，死后性空灵。</p><p>家富人宁，终有个家亡人散各奔腾。</p><p>枉费了，意悬悬半世心；好一似，荡悠悠三更梦。</p><p>忽喇喇似大厦倾，昏惨惨似灯将尽。</p><p>呀！一场欢喜忽悲辛。叹人世，终难定！</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/9a232f76b129472ca4e99d7a52a8a247><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>红楼梦曲·留余庆（第五回）——写巧姐的曲子</strong></p><p>留余庆，留余庆，忽遇恩人；幸娘亲，幸娘亲，积得阴功。</p><p>劝人生，济困扶穷，休似俺那爱银钱忘骨肉的狠舅奸兄。</p><p>正是乘除加减，上有苍穹。</p><p><strong>红楼梦曲·晚韶华（第五回）——写李纨的曲子</strong></p><p>镜里恩情，更那堪梦里功名！</p><p>那美韶华去之何迅！再休提绣帐鸳衾。</p><p>只这带珠冠，披凤袄，也抵不了无常性命。</p><p>虽说是，人生莫受老来贫，也须要阴骘积儿孙。</p><p>气昂昂，头戴簪缨；光灿灿，胸悬金印。</p><p>威赫赫，爵禄高登；昏惨惨，黄泉路近。</p><p>问古来将相可还存？也只是虚名儿与后人钦敬。</p><p><strong>红楼梦曲·好事终（第五回）——写秦可卿的曲子</strong></p><p>画梁春尽落香尘。</p><p>擅风情，秉月貌，便是败家的根本。</p><p>箕裘颓堕皆从敬，家事消亡首罪宁。</p><p>宿孽总因情！</p><p><strong>红楼梦曲·收尾·飞鸟各投林（第五回）——《红楼梦曲》总收尾的曲子</strong></p><p>为官的，家业凋零；富贵的，金银散尽；</p><p>有恩的，死里逃生；无情的，分明报应；</p><p>欠命的，命已还；欠泪的，泪已尽。</p><p>冤冤相报实非轻，分离聚合皆前定。</p><p>欲知命短问前生，老来富贵也真侥幸。</p><p>看破的，遁入空门；痴迷的，枉送了性命。</p><p>好一似食尽鸟投林，落了片白茫茫大地真干净！</p><p><strong>注：这首曲子其中所指人物——</strong></p><p>为官的，家业凋零——是指湘云；</p><p>富贵的，金银散尽——是指宝钗；</p><p>有恩的，死里逃生——是指巧姐；</p><p>无情的，分明报应——是指妙玉；</p><p>欠命的，命已还——是指迎春；</p><p>欠泪的，泪已尽——是指黛玉；</p><p>冤冤相报实非轻——是指可卿；</p><p>分离聚合皆前定——是指探春；</p><p>欲知命短问前生——是指元春；</p><p>老来富贵也真侥幸——是指李纨；</p><p>看破的，遁入空门——是指惜春；</p><p>痴迷的，枉送了性命——是指凤姐。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p9.pstatp.com/large/pgc-image/b8b6864ab9784c8392254da1e1c4f299><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>朝扣富儿门（第六回）</strong></p><p>￼朝扣富儿门，富儿犹未足。</p><p>虽无千金酬，嗟彼胜骨肉。</p><p><strong>十二花容色最新（第七回）</strong></p><p>十二花容色最新，不知谁是惜花人。</p><p>相逢若问名何氏，家住江南姓本秦。</p><p><strong>古鼎新烹凤髓香（第八回）</strong></p><p>古鼎新烹凤髓香，那堪翠斝贮琼浆。</p><p>莫言绮縠无风韵，试看金娃对玉郎。</p><p><strong>嘲顽石幻相（第八回）</strong></p><p>女娲炼石已荒唐，又向荒唐演大荒。</p><p>失去幽灵真境界，幻来新就臭皮囊。</p><p>好知运败金无彩，堪叹时乖玉不光。</p><p>白骨如山忘姓氏，无非公子与红妆。</p><p><strong>通灵宝玉与金锁铭文（第八回）</strong></p><p>通灵宝玉铭文：</p><p>莫失莫忘，仙寿恒昌。</p><p>金锁铭文：</p><p>不离不弃，芳龄永继。</p><p><strong>早知日后闲争气（第八回）</strong></p><p>早知日后闲争气，岂肯今朝错读书！</p><p><strong>赞会芳园（第十一回）</strong></p><p>黄花满地，白柳横坡。</p><p>小桥通若耶之溪，曲径接天台之路。</p><p>石中清流激湍，篱落飘香；树头红叶翩翻，疏林如画。</p><p>西风乍紧，初罢莺啼；暖日当暄，又添蛩语。</p><p>遥望东南，建几处依山之榭；纵观西北，结三间临水之轩。</p><p>笙簧盈耳，别有幽情；罗绮穿林，倍添韵致。</p><p><strong>一步行来错（第十三回）</strong></p><p>一步行来错，回头已百年。</p><p>古今风月鉴，多少泣黄泉！</p><p><strong>梦秦氏赠言（第十三回）</strong></p><p>三春过后诸芳尽，各自须寻各自门。</p><p><strong>大观园内联语（第十七回）</strong></p><p>沁芳亭联（宝玉作）</p><p>绕堤柳借三篙翠，隔岸花分一脉香。</p><p>有凤来仪——潇湘馆联（宝玉作）</p><p>宝鼎茶闲烟尚绿，幽窗棋罢指犹凉。</p><p>杏帘在望——稻香村联（宝玉作）</p><p>新涨绿添浣葛处；好云香护采芹人。</p><p>兰风蕙露——蘅芜院联（清客作）</p><p>麝兰芳霭斜阳院，杜若香飘明月洲。</p><p>三径香风飘玉蕙，一庭明月照金兰。</p><p>蘅芷清芬——蘅芜院联（宝玉作）</p><p>吟成豆蔻才犹艳，睡足荼縻梦亦香。</p><p>藕香榭联（宝玉作）</p><p>芙蓉影破归兰桨；菱藕香深泻竹桥。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p3.pstatp.com/large/pgc-image/644f54b1b738466aa7647d61ba72679c><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>赞省亲别墅（第十八回）</strong></p><p>金门玉户神仙府，桂殿兰宫妃子家。</p><p><strong>大观园题咏（第十八回）</strong></p><p>顾恩思义（贾元春）</p><p>天地启宏慈，赤子苍头同感戴，</p><p>古今垂旷典，九州万国被恩荣。</p><p>题大观园（贾元春）</p><p>衔山抱水建来精，多少工夫筑始成。</p><p>天上人间诸景备，芳园应赐大观名。</p><p>旷性怡情（贾迎春）</p><p>园成景备特精奇，奉命羞题额旷怡。</p><p>谁信世间有此境，游来宁不畅神思？</p><p>万象争辉（贾探春）</p><p>名园筑出势巍巍，奉命何惭学渐微。</p><p>精妙一时言不出，果然万物生光辉。</p><p>文章造化（贾惜春）</p><p>山水横拖千里外，楼台高起五云中。</p><p>园修日月光辉里，景夺文章造化功。</p><p>文采风流（李纨）</p><p>秀水明山抱复回，风流文采胜蓬莱。</p><p>绿裁歌扇迷芳草，红衬湘裙舞落梅。</p><p>珠玉自应传盛世，神仙何幸下瑶台。</p><p>名园一自邀游赏，未许凡人到此来。</p><p>凝晖钟瑞（薛宝钗）</p><p>芳园筑向帝城西，华日祥云笼罩奇。</p><p>高柳喜迁莺出谷，修篁时待凤来仪。</p><p>文风已着宸游夕，孝化应隆归省时。</p><p>睿藻仙才盈彩笔，自惭何敢再为辞。</p><p>世外仙源（林黛玉）</p><p>名园筑何处，仙境别红尘。</p><p>借得山川秀，添来景物新。</p><p>香融金谷酒，花媚玉堂人。</p><p>何幸邀恩宠，宫车过往频。</p><p>有凤来仪（贾宝玉）</p><p>秀玉初成实，堪宜待凤凰。</p><p>竿竿青欲滴，个个绿生凉。</p><p>迸砌妨阶水，穿帘碍鼎香。</p><p>莫摇清碎影，好梦昼初长。</p><p>蘅芷清芬（贾宝玉）</p><p>蘅芜满净苑，萝薜助芬芳。</p><p>软衬三春草，柔拖一缕香。</p><p>轻烟迷曲径，冷翠滴回廊。</p><p>谁谓池塘曲，谢家幽梦长。</p><p>怡红快绿（贾宝玉）</p><p>深庭长日静，两两出婵娟。</p><p>绿蜡春犹卷，红妆夜未眠。</p><p>凭栏垂绛袖，倚石护青烟。</p><p>对立东风里，主人应解怜。</p><p>杏帘在望（贾宝玉）</p><p>杏帘招客饮，在望有山庄。</p><p>菱荇鹅儿水，桑榆燕子梁。</p><p>一畦春韭绿，十里稻花香。</p><p>盛世无饥馁，何须耕织忙。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/ed28130224754b1c8f385fac931fd707><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>题宝玉续《庄子》文后（第二十一回）</strong></p><p>无端弄笔是何人？作践南华庄子文。</p><p>不悔自家无见识，却将丑语怪他人！</p><p><strong>参禅偈·寄生草·解偈（第二十二回）</strong></p><p>参禅偈</p><p>你证我证，心证意证。</p><p>是无有证，斯可云证。</p><p>无可云证，是立足境。</p><p>无立足境，是方干净。</p><p>寄生草·解偈</p><p>无我原非你，从他不解伊。</p><p>肆行无碍凭来去。</p><p>茫茫着甚悲愁喜，纷纷说甚亲疏密。</p><p>从前碌碌却因何，到如今回头试想真无趣！</p><p><strong>贾元春灯谜诗·爆竹（第二十二回）</strong></p><p>能使妖魔胆尽摧，身如束帛气如雷。</p><p>一声震得人心恐，回首相看已化灰。</p><p><strong>贾迎春灯谜诗·算盘（第二十二回）</strong></p><p>天运人功理不穷，有功无运也难逢。</p><p>因何镇日纷纷乱？只为阴阳数不同。</p><p><strong>贾探春灯谜诗·风筝（第二十二回）</strong></p><p>阶下儿童仰面时，清明妆点最堪宜。</p><p>游丝一断浑无力，莫向东风怨别离。</p><p><strong>贾惜春灯谜诗·佛前灯海（第二十二回）</strong></p><p>前身色相总无成，不听菱歌听佛经。</p><p>莫道此生沉黑海，性中自有大光明。</p><p><strong>薛宝钗灯谜诗·更香（第二十二回）</strong></p><p>朝罢谁携两袖烟？琴边衾里总无缘。</p><p>晓筹不用鸡人报，五夜无烦侍女添。</p><p>焦首朝朝还暮暮，煎心日日复年年。</p><p>光阴荏苒须当惜，风雨阴晴任变迁。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/c1f6b800570d4b95a877e06078cf27fe><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>四时即事四首（第二十三回）</strong></p><p>春夜即事</p><p>霞绡云幄任铺陈，隔巷蟆包听未真。</p><p>枕上轻寒窗外雨，眼前春色梦中人。</p><p>盈盈烛泪因谁泣，点点花愁为我嗔。</p><p>自是小鬟娇懒惯，拥衾不耐笑言频。</p><p>夏夜即事</p><p>倦绣佳人幽梦长，金笼鹦鹉唤茶汤。</p><p>窗明麝月开宫镜，室霭檀云品御香。</p><p>琥珀杯倾荷露滑，玻璃槛纳柳风凉。</p><p>水亭处处齐纨动，帘卷朱楼罢晚妆。</p><p>秋夜即事</p><p>绛芸轩里绝喧哗，桂魄流光浸茜纱。</p><p>苔锁石纹容睡鹤，井飘桐露湿栖鸦。</p><p>抱衾婢至舒金凤，倚槛人归落翠花。</p><p>静夜不眠因酒渴，沉烟重拨索烹茶。</p><p>冬夜即事</p><p>梅魂竹梦已三更，锦罽鷞衾睡未成。</p><p>松影一庭唯见鹤，梨花满地不闻莺。</p><p>女奴翠袖诗怀冷，公子金貂酒力轻。</p><p>却喜侍儿知试茗，扫将新雪及时烹。</p><p><strong>叹通灵玉二首（第二十五回）</strong></p><p>其一</p><p>天不拘兮地不羁，心头无喜亦无悲。</p><p>只因锻炼通灵后，便向人间惹是非。</p><p>其二</p><p>粉渍脂痕污宝光，房栊日夜困鸳鸯。</p><p>沉酣一梦终须醒，冤债偿清好散场。</p><p><strong>哭花阴诗（第二十六回）</strong></p><p>其一</p><p>花魂默默无情绪，鸟梦痴痴何处惊。</p><p>其二</p><p>颦儿才貌世应希，独抱幽芳出绣闱。</p><p>呜咽一声犹未了，落花满地鸟惊飞。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/0b35ddd29a4440fdb5cce8edb339846f><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>葬花吟（第二十七回）</strong></p><p>花谢花飞飞满天，红消香断有谁怜？</p><p>游丝软系飘春榭，落絮轻沾扑绣帘。</p><p>闺中女儿惜春暮，愁绪满怀无释处。</p><p>手把花锄出绣闺，忍踏落花来复去？</p><p>柳丝榆荚自芳菲，不管桃飘与李飞；</p><p>桃李明年能再发，明年闺中知有谁？</p><p>三月香巢已垒成，梁间燕子太无情！</p><p>明年花发虽可啄，却不道人去梁空巢已倾。</p><p>一年三百六十日，风刀霜剑严相逼；</p><p>明媚鲜妍能几时，一朝飘泊难寻觅。</p><p>花开易见落难寻，阶前闷杀葬花人。</p><p>独把花锄泪暗洒，洒上空枝见血痕。</p><p>杜鹃无语正黄昏，荷锄归去掩重门；</p><p>青灯照壁人初睡，冷雨敲窗被未温。</p><p>怪奴底事倍伤神？半为怜春半恼春：</p><p>怜春忽至恼忽去，至又无言去不闻。</p><p>昨宵庭外悲歌发，知是花魂与鸟魂？</p><p>花魂鸟魂总难留，鸟自无言花自羞。</p><p>愿侬此日生双翼，随花飞到天尽头。</p><p>天尽头！何处有香丘？</p><p>未若锦囊收艳骨，一抔净土掩风流。</p><p>质本洁来还洁去，不教污淖陷渠沟。</p><p>尔今死去侬收葬，未卜侬身何日丧？</p><p>侬今葬花人笑痴，他年葬侬知是谁？</p><p>试看春残花渐落，便是红颜老死时。</p><p>一朝春尽红颜老，花落人亡两不知！</p><p><strong>题帕三绝句（第三十四回）</strong></p><p>其一</p><p>眼空蓄泪泪空垂，暗洒闲抛更向谁？</p><p>尺幅鲛绡劳解赠，叫人焉得不伤悲！</p><p>其二</p><p>抛珠滚玉只偷潸，镇日无心镇日闲。</p><p>枕上袖边难拂拭，任他点点与斑斑。</p><p>其三</p><p>彩线难收面上珠，湘江旧迹已模糊。</p><p>窗前亦有千竿竹，不识香痕渍也无。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/300bdc0fdc5a403c9be94d626ade2d37><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>贾探春咏白海棠（第三十七回）</strong></p><p>斜阳寒草带重门，苔翠盈铺雨后盆。</p><p>玉是精神难比洁，雪为肌骨易销魂。</p><p>芳心一点娇无力，倩影三更月有痕。</p><p>莫道缟仙能羽化，多情伴我咏黄昏。</p><p><strong>薛宝钗咏白海棠（第三十七回）</strong></p><p>珍重芳姿昼掩门，自携手瓮灌苔盆。</p><p>胭脂洗出秋阶影，冰雪招来露砌魂。</p><p>淡极始知花更艳，愁多焉得玉无痕？</p><p>欲偿白帝宜清洁，不语婷婷日又昏。</p><p><strong>贾宝玉咏白海棠（第三十七回）</strong></p><p>秋容浅淡映重门，七节攒成雪满盆。</p><p>出浴太真冰作影，捧心西子玉为魂。</p><p>晓风不散愁千点，宿雨还添泪一痕。</p><p>独倚画栏如有意，清砧怨笛送黄昏。</p><p><strong>林黛玉咏白海棠（第三十七回）</strong></p><p>半卷湘帘半掩门，碾冰为土玉为盆。</p><p>偷来梨蕊三分白，借得梅花一缕魂。</p><p>月窟仙人缝缟袂，秋闺怨女拭啼痕。</p><p>娇羞默默同谁诉？倦倚西风夜已昏。</p><p><strong>史湘云咏白海棠和韵二首（第三十七回）</strong></p><p>其一</p><p>神仙昨日降都门，种得蓝田玉一盆。</p><p>自是霜娥偏爱冷，非关倩女亦离魂。</p><p>秋阴捧出何方雪？雨渍添来隔宿痕。</p><p>却喜诗人吟不倦，肯令寂寞度朝昏？</p><p>其二</p><p>蘅芷阶通萝薜门，也宜墙角也宜盆。</p><p>花因喜洁难寻偶，人为悲秋易断魂。</p><p>玉烛滴干风里泪，晶帘隔破月中痕。</p><p>幽情欲向嫦娥诉，无那虚廊月色昏。</p><p><strong>蘅芜君宝钗·忆菊（第三十八回）</strong></p><p>怅望西风抱闷思，蓼红苇白断肠时。</p><p>空篱旧圃秋无迹，冷月清霜梦有知。</p><p>念念心随归雁远，寥寥坐听晚砧迟。</p><p>谁怜我为黄花瘦，慰语重阳会有期。</p><p><strong>怡红公子宝玉·访菊（第三十八回）</strong></p><p>闲趁霜晴试一游，酒杯药盏莫淹留。</p><p>霜前月下谁家种？槛外篱边何处秋？</p><p>蜡屐远来情得得，冷吟不尽兴悠悠。</p><p>黄花若解怜诗客，休负今朝挂杖头。</p><p><strong>怡红公子宝玉·种菊（第三十八回）</strong></p><p>携锄秋圃自移来，篱畔庭前故故栽。</p><p>昨夜不期经雨活，今朝犹喜带霜开。</p><p>冷吟秋色诗千首，醉酹寒香酒一杯。</p><p>泉溉泥封勤护惜，好和井径绝尘埃。</p><p><strong>枕霞旧友湘云·对菊（第三十八回）</strong></p><p>别圃移来贵比金，一丛浅淡一丛深。</p><p>萧疏篱畔科头坐，清冷香中抱膝吟。</p><p>数去更无君傲世，看来惟有我知音。</p><p>秋光荏苒休辜负，相对原宜惜寸阴。</p><p><strong>枕霞旧友湘云·供菊（第三十八回）</strong></p><p>弹琴酌酒喜堪俦，几案婷婷点缀幽。</p><p>隔坐香分三径露，抛书人对一枝秋。</p><p>霜清纸帐来新梦，圃冷斜阳忆旧游。</p><p>傲世也因同气味，春风桃李未淹留。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p3.pstatp.com/large/pgc-image/61849c745b5b40aa8111a4e9c5ca1cff><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>潇湘妃子黛玉·咏菊（第三十八回）</strong></p><p>无赖诗魔昏晓侵，绕篱欹石自沉音。</p><p>毫端蕴秀临霜写，口齿噙香对月吟。</p><p>满纸自怜题素怨，片言谁解诉秋心？</p><p>一从陶令评章后，千古高风说到今。</p><p><strong>蘅芜君宝钗·画菊（第三十八回）</strong></p><p>诗余戏笔不知狂，岂是丹青费较量？</p><p>聚叶泼成千点墨，攒花染出几痕霜。</p><p>淡浓神会风前影，跳脱秋生腕底香。</p><p>莫认东篱闲采掇，粘屏聊以慰重阳。</p><p><strong>潇湘妃子黛玉·问菊（第三十八回）</strong></p><p>欲讯秋情众莫知，喃喃负手扣东篱。</p><p>孤标傲世偕谁隐？一样花开为底迟？</p><p>圃露庭霜何寂寞？鸿归蛩病可相思？</p><p>莫言举世无谈者，解语何妨话片时？</p><p><strong>蕉下客探春·簪菊（第三十八回）</strong></p><p>瓶供篱栽日日忙，折来休认镜中妆。</p><p>长安公子因花癖，彭泽先生是酒狂。</p><p>短鬓冷沾三径露，葛巾香染九秋霜。</p><p>高情不入时人眼，拍手凭他笑路旁。</p><p><strong>枕霞旧友湘云·菊影（第三十八回）</strong></p><p>秋光叠叠复重重，潜度偷移三径中。</p><p>窗隔疏灯描远近，篱筛破月锁玲珑。</p><p>寒芳留照魂应驻，霜印传神梦也空。</p><p>珍重暗香休踏碎，凭谁醉眼认朦胧。</p><p><strong>潇湘妃子黛玉·菊梦（第三十八回）</strong></p><p>篱畔秋酣一觉清，和云伴月不分明。</p><p>登仙非慕庄生蝶，忆旧还寻陶令盟。</p><p>睡去依依随雁断，惊回故故恼蛩鸣。</p><p>醒时幽怨同谁诉？衰草寒烟无限情。</p><p><strong>蕉下客探春·残菊（第三十八回）</strong></p><p>露凝霜重渐倾欹，宴赏才过小雪时。</p><p>蒂有余香金淡泊，枝无全叶翠离披。</p><p>半床落月蛩声切，万里寒云雁阵迟。</p><p>明岁秋风知再会，暂时分手莫相思。</p><p><strong>螃蟹咏三首（第三十八回）</strong></p><p>其一（贾宝玉）</p><p>持螯更喜桂阴凉，泼醋擂姜兴欲狂。</p><p>饕餮王孙应有酒，横行公子竟无肠。</p><p>脐间积冷谗忘忌，指上沾腥洗尚香。</p><p>原为世人美口腹，坡仙曾笑一生忙。</p><p>其二（林黛玉）</p><p>铁甲长戈死未忘，堆盘色相喜先尝。</p><p>螯封嫩玉双双满，壳凸红脂块块香。</p><p>多肉更怜卿八足，助情谁劝我千觞。</p><p>对兹佳品酬佳节，桂拂清风菊带霜。</p><p>其三（薛宝钗）</p><p>桂霭桐阴坐举觞，长安涎口盼重阳。</p><p>眼前道路无经纬，皮里春秋空黑黄。</p><p>酒未敌腥还用菊，性防积冷定须姜。</p><p>于今落釜成何益？月浦空余禾黍香。</p><p><strong>代别离·秋窗风雨夕（第四十五回）——黛玉仿《春江花月夜》而作</strong></p><p>秋花惨淡秋草黄，耿耿秋灯秋夜长。</p><p>已觉秋窗秋不尽，那堪风雨助凄凉！</p><p>助秋风雨来何速？惊破秋窗秋梦绿。</p><p>抱得秋情不忍眠，自向秋屏移泪烛。</p><p>泪烛摇摇𦶟短檠，牵愁照恨动离情。</p><p>谁家秋院无风入？何处秋窗无雨声？</p><p>罗衾不奈秋风力，残漏声催秋雨急。</p><p>连宵脉脉复飕飕，灯前似伴离人泣。</p><p>寒烟小院转萧条，疏竹虚窗时滴沥。</p><p>不知风雨几时休，已教泪洒窗纱湿。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/865018ae937249fc90e165ed84dba2c8><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>香菱咏月诗三首（第四十八回、四十九回）</strong></p><p>其一</p><p>月挂中天夜色寒，清光皎皎影团团。</p><p>诗人助兴常思玩，野客添愁不忍观。</p><p>翡翠楼边悬玉镜，珍珠帘外挂冰盘。</p><p>良宵何用烧银烛，晴彩辉煌映画栏。</p><p>其二</p><p>非银非水映窗寒，试看晴空护玉盘。</p><p>淡淡梅花香欲染，丝丝柳带露初干。</p><p>只疑残粉涂金砌，恍若轻霜抹玉栏。</p><p>梦醒西楼人迹绝，余容犹可隔帘看。</p><p>其三</p><p>精华欲掩料应难，影自娟娟魄自寒。</p><p>一片砧敲千里白，半轮鸡唱五更残。</p><p>绿蓑江上秋闻笛，红袖楼头夜倚栏。</p><p>博得嫦娥应借问，缘何不使永团圆。</p><p><strong>咏红梅花四首（第五十回）</strong></p><p>咏红梅花得“红”字（邢岫烟）</p><p>桃未芳菲杏未红，冲寒先喜笑东风。</p><p>魂飞庾岭春难辨，霞隔罗浮梦未通。</p><p>绿萼添妆融宝炬，缟仙扶醉跨残虹。</p><p>看来岂是寻常色，浓淡由他冰雪中。</p><p>咏红梅花得“梅”字（李纹）</p><p>白梅懒赋赋红梅，逞艳先迎醉眼开。</p><p>冻脸有痕皆是血，酸心无恨亦成灰。</p><p>误吞丹药移真骨，偷下瑶池脱旧胎。</p><p>江北江南春灿烂，寄言蜂蝶漫疑猜。</p><p>咏红梅花得“花”字（薛宝琴）</p><p>疏是枝条艳是花，春妆儿女竞奢华。</p><p>闲庭曲槛无余雪，流水空山有落霞。</p><p>幽梦冷随红袖笛，游仙香泛绛河槎。</p><p>前身定是瑶台种，无复相疑色相差。</p><p>访妙玉乞红梅（贾宝玉）</p><p>酒未开樽句未裁，寻春问腊到蓬莱。</p><p>不求大士瓶中露，为乞嫦娥槛外梅。</p><p>入世冷挑红雪去，离尘香割紫云来。</p><p>槎枒谁惜诗肩瘦，衣上犹沾佛院苔。</p><p><strong>点绛唇·耍的猴儿谜（第五十回）</strong></p><p>溪壑分离，红尘游戏，真何趣？</p><p>名利犹虚，后事终难继。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p9.pstatp.com/large/pgc-image/0c71f0b19f0e4a4b8436339c5e64bc72><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>薛宝琴怀古十首（第五十一回）</strong></p><p>赤壁怀古</p><p>赤壁沉埋水不流，徒留名姓载空舟。</p><p>喧阗一炬悲风冷，无限英魂在内游。</p><p>交趾怀古</p><p>铜铸金镛振纪纲，声传海外播戎羌。</p><p>马援自是功劳大，铁笛无烦说子房。</p><p>钟山怀古</p><p>名利何曾伴汝身，无端被诏出凡尘。</p><p>牵连大抵难休绝，莫怨他人嘲笑频。</p><p>淮阴怀古</p><p>壮士须防恶犬欺，三齐位定盖棺时。</p><p>寄言世俗休轻鄙，一饭之恩死也知。</p><p>广陵怀古</p><p>蝉噪鸦栖转眼过，隋堤风景近如何？</p><p>只缘占得风流号，惹出纷纷口舌多。</p><p>桃叶渡怀古</p><p>衰草闲花映浅池，桃枝桃叶总分离。</p><p>六朝梁栋多如许，小照空悬壁上题。</p><p>青冢怀古</p><p>黑水茫茫咽不流，冰弦拨尽曲中愁。</p><p>汉家制度诚堪笑，樗栎应惭万古羞。</p><p>马嵬怀古</p><p>寂寞脂痕渍汗光，温柔一旦付东洋。</p><p>只因遗得风流迹，此日衣衾尚有香。</p><p>蒲东寺怀古</p><p>小红骨贱最身轻，私掖偷捞强撮成。</p><p>虽被夫人时吊起，已经勾引彼同行。</p><p>梅花观怀古</p><p>不在梅边在柳边，个中谁拾画婵娟？</p><p>团圆莫忆春香到，一别西风又一年。</p><p><strong>真真国女儿诗（第五十二回）</strong></p><p>昨夜朱楼梦，今宵水国吟。</p><p>岛云蒸大海，岚气接丛林。</p><p>月本无今古，情缘自浅深。</p><p>汉南春历历，焉得不关心。</p><p><strong>深闺有奇女（第六十四回）</strong></p><p>深闺有奇女，绝世空珠翠。</p><p>情痴苦泪多，未惜颜憔悴。</p><p>哀哉千秋魂，薄命无二致。</p><p>嗟彼桑间人，好丑非其类。</p><p><strong>五美吟（第六十四回）</strong></p><p>西施</p><p>一代倾城逐浪花，吴宫空自忆儿家。</p><p>效颦莫笑东村女，头白西边上浣纱。</p><p>虞姬</p><p>肠断乌骓夜啸风，虞兮幽恨对重瞳。</p><p>黥彭甘受他年醢，饮剑何如楚帐中。</p><p>明妃</p><p>绝艳惊人出汉宫，红颜命薄古今同。</p><p>君王纵使轻颜色，予夺权何畀画工？</p><p>绿珠</p><p>瓦砾明珠一例抛，何曾石尉重娇娆？</p><p>都缘顽福前生造，更有同归慰寂寥。</p><p>红拂</p><p>长揖雄谈态自殊，美人巨眼识穷途。</p><p>尸居余气杨公幕，岂得羁縻女丈夫？</p><p><strong>林黛玉·桃花行（第七十回）</strong></p><p>桃花帘外东风软，桃花帘内晨妆懒。</p><p>帘外桃花帘内人，人与桃花隔不远。</p><p>东风有意揭帘栊，花欲窥人帘不卷。</p><p>桃花帘外开仍旧，帘中人比桃花瘦。</p><p>花解怜人花亦愁，隔帘消息风吹透。</p><p>风透帘栊花满庭，庭前春色倍伤情。</p><p>闲苔院落门空掩，斜日栏杆人自凭。</p><p>凭栏人向东风泣，茜裙偷傍桃花立。</p><p>桃花桃叶乱纷纷，花绽新红叶凝碧。</p><p>雾裹烟封一万株，烘楼照壁红模糊。</p><p>天机烧破鸳鸯锦，春酣欲醒移珊枕。</p><p>侍女金盆进水来，香泉影蘸胭脂冷！</p><p>胭脂鲜艳何相类，花之颜色人之泪。</p><p>若将人泪比桃花，泪自长流花自媚。</p><p>泪眼观花泪易干，泪干春尽花憔悴。</p><p>憔悴花遮憔悴人，花飞人倦易黄昏。</p><p>一声杜宇春归尽，寂寞帘栊空月痕！</p><p><strong>史湘云柳絮词·如梦令（第七十回）</strong></p><p>岂是绣绒残吐？卷起半帘香雾。</p><p>纤手自拈来，空使鹃啼燕妒。</p><p>且住，且住！莫放春光别去。</p><p><strong>探春宝玉柳絮词·南柯子（第七十回）</strong></p><p>空挂纤纤缕，徒垂络络丝。</p><p>也难绾系也难羁，一任东西南北各分离。</p><p>落去君休惜，飞来我自知。</p><p>莺愁蝶倦晚芳时，纵是明春再见隔年期！</p><p><strong>林黛玉柳絮词·唐多令（第七十回）</strong></p><p>粉堕百花洲，香残燕子楼。一团团，逐对成毬。</p><p>飘泊亦如人命薄，空缱绻，说风流！</p><p>草木也知愁，韶华竟白头。叹今生，谁舍谁收！</p><p>嫁与东风春不管，凭尔去，忍淹留！</p><p><strong>薛宝琴柳絮词·西江月（第七十回）</strong></p><p>汉苑零星有限，隋堤点缀无穷。</p><p>三春事业付东风，明月梅花一梦。</p><p>几处落红庭院，谁家香雪帘栊？</p><p>江南江北一般同，偏是离人恨重！</p><p><strong>薛宝钗柳絮词·临江仙（第七十回）</strong></p><p>白玉堂前春解舞，东风卷得均匀。</p><p>蜂围蝶阵乱纷纷。</p><p>几曾随逝水？岂必委芳尘？</p><p>万缕千丝终不改，任他随聚随分。</p><p>韶华休笑本无根。</p><p>好风凭借力，送我上青云。</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/943fcd490c0d433eb26846f709e4785b><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>诡婳词三首（第七十八回）</strong></p><p>其一（贾兰）</p><p>姽婳将军林四娘，玉为肌骨铁为肠。</p><p>捐躯自报恒王后，此日青州土亦香。</p><p>其二（贾环）</p><p>红粉不知愁，将军意未休。</p><p>掩啼离绣幕，抱恨出青州。</p><p>自谓酬王德，讵能复寇仇？</p><p>谁题忠义墓，千古独风流！</p><p>其三（贾宝玉）</p><p>恒王好武兼好色，遂教美女习骑射。</p><p>秾歌艳舞不成欢，列阵挽戈为自得。</p><p>眼前不见尘沙起，将军俏影红灯里。</p><p>叱咤时闻口舌香，霜矛雪剑娇难举。</p><p>丁香结子芙蓉绦，不系明珠系宝刀。</p><p>战罢夜阑心力怯，脂痕粉渍污鲛绡。</p><p>明年流寇走山东，强吞虎豹势如蜂。</p><p>王率天兵思剿灭，一战再战不成功。</p><p>腥风吹折陇中麦，日照旌旗虎帐空。</p><p>青山寂寂水澌澌，正是恒王战死时。</p><p>雨淋白骨血染草，月冷黄沙鬼守尸。</p><p>纷纷将士只保身，青州眼见皆灰尘。</p><p>不期忠义明闺阁，愤起恒王得意人。</p><p>恒王得意数谁行？姽婳将军林四娘。</p><p>号令秦姬驱赵女，秾桃艳李临疆场。</p><p>绣鞍有泪春愁重，铁甲无声夜气凉。</p><p>胜负自难先预定，誓盟生死报前王。</p><p>贼势猖獗不可敌，柳折花残血凝碧；</p><p>马践胭脂骨髓香，魂依城郭家乡隔。</p><p>星驰时报入京师，谁家儿女不伤悲！</p><p>天子惊慌愁失守，此时文武皆垂首。</p><p>何事文武立朝纲，不及闺中林四娘？</p><p>我为四娘长叹息，歌成讠余意尚彷徨！</p><p><strong>芙蓉女儿诔（第七十八回）——祭奠晴雯</strong></p><p>维太平不易之元，蓉桂竞芳之月，无可奈何之日，怡红院浊玉，谨以群花之蕊，冰鲛之縠，沁芳之泉，枫露之茗，四者虽微，聊以达诚申信，乃致祭于白帝宫中抚司秋艳芙蓉女儿之前曰：</p><p>窃思女儿自临浊世，迄今凡十有（通“又）六载。其先之乡籍姓氏，湮沦而莫能考者久矣。而玉得于衾枕栉沐之间，栖息宴游之夕，亲暱狎亵，相与共处者，仅五年八月有奇。</p><p>忆女儿曩生之昔，其为质则金玉不足喻其贵，其为性则冰雪不足喻其洁，其为神则星日不足喻其精，其为貌则花月不足喻其色。姊娣悉慕媖娴，妪媪咸仰惠德。</p><p>孰料鸠鸩恶其高，鹰鸷翻遭罦罬；薋葹妒其臭，茝兰竟被芟鉏！花原自怯，岂奈狂飙；柳本多愁，何禁骤雨！偶遭蛊虿之谗，遂抱膏肓之疚。故樱唇红褪，韵吐呻吟；杏脸香枯，色陈顑颔。诼谣謑诟，出自屏帏；荆棘蓬榛，蔓延户牖。岂招尤则替，实攘诟而终。既忳幽沉于不尽，复含罔屈于无穷。高标见嫉，闺帏恨比长沙；直烈遭危，巾帼惨于羽野。自蓄辛酸，谁怜夭折？仙云既散，芳趾难寻。洲迷聚窟，何来却死之香？海失灵槎，不获回生之药。</p><p>眉黛烟青，昨犹我画；指环玉冷，今倩谁温？鼎炉之剩药犹存，襟泪之余痕尚渍。镜分鸾别，愁开麝月之奁；梳化龙飞，哀折檀云之齿。委金钿于草莽，拾翠盒于尘埃。楼空𫛛鹊，徒悬七夕之针；带断鸳鸯，谁续五丝之缕？</p><p>况乃金天属节，白帝司时，孤衾有梦，空室无人。桐阶月暗，芳魂与倩影同销；蓉帐香残，娇喘共细言皆绝。连天衰草，岂独蒹葭；匝地悲声，无非蟋蟀。露阶晚砌，穿帘不度寒砧；雨荔秋垣，隔院希闻怨笛。芳名未泯，檐前鹦鹉犹呼；艳质将亡，槛外海棠预萎。捉迷屏后，莲瓣无声；斗草庭前，兰芳枉待。抛残绣线，银笺彩缕谁裁？褶断冰丝，金斗御香未熨。</p><p>昨承严命，既趋车而远涉芳园；今犯慈威，复拄杖而近抛孤柩。及闻櫘棺被燹，惭违共穴之盟；石椁成灾，愧迨同灰之诮。</p><p>尔乃西风古寺，淹滞青燐，落日荒丘，零星白骨。楸榆飒飒，蓬艾萧萧。隔雾圹以啼猿，绕烟塍而泣鬼。自为红绡帐里，公子情深；始信黄土陇中，女儿命薄！汝南泪血，斑斑洒向西风；梓泽余衷，默默诉凭冷月。</p><p>呜呼！固鬼蜮之为灾，岂神灵而亦妒？箝诐奴之口，讨岂从宽？剖悍妇之心，忿犹未释！在卿之尘缘虽浅，而玉之鄙意尤深。因蓄惓惓之思，不禁谆谆之问。</p><p>始知上帝垂旌，花宫待诏，生侪兰蕙，死辖芙蓉。听小婢之言，似涉无稽；据浊玉之思，则深为有据。何也：昔叶法善摄魂以撰碑，李长吉被诏而为记，事虽殊其理则一也。故相物以配才，苟非其人，恶乃滥乎其位？始信上帝委托权衡，可谓至洽至协，庶不负其所秉赋也。因希其不昧之灵，或陟降于兹，特不揣鄙俗之词，有污慧听。乃歌而招之曰：</p><p>天何如是之苍苍兮，乘玉虬以游乎穹窿耶？地何如是之茫茫兮，驾瑶象以降乎泉壤耶？望伞盖之陆离兮，抑箕尾之光耶？列羽葆而为前导兮，卫危虚于傍耶？驱丰隆以为庇从兮，望舒月以临耶？听车轨而伊轧兮，御鸾鹥以征耶？闻馥郁而𫉁然兮，纫蘅杜以为纕耶？炫裙裾之烁烁兮，镂明月以为珰耶？借葳蕤而成坛畤兮，檠莲焰以烛兰膏耶？文瓠瓟以为觯斝兮，漉醽醁以浮桂醑耶？瞻云气而凝盼兮，仿佛有所觇耶？俯窈窕而属耳兮，恍惚有所闻耶？期汗漫而无夭阏兮，忍捐弃予于尘埃耶？倩风廉之为余驱车兮，冀联辔而携归耶？余中心为之慨然兮，徒噭噭而何为耶？卿偃然而长寝兮，岂天运之变于斯耶？既窀穸且安稳兮，反其真而又奚化耶？余犹桎梏而悬附兮，灵格余以嗟来耶？来兮止兮，卿其来耶？</p><p>若夫鸿蒙而居，寂静以处，虽临于兹，余亦莫睹。搴烟萝而为步障，列苍蒲而森行伍。警柳眼之贪眠，释莲心之味苦。素女约于桂岩，宓妃迎于兰渚。弄玉吹笙，寒簧击敔。征嵩岳之妃，启骊山之姥。龟呈洛浦之灵，兽作咸池之舞。潜赤水兮龙吟，集珠林兮凤翥。爰格爰诚，匪簠匪莒。发轫乎霞城，还旌乎玄圃。既显微而若通，复氤氲而倏阻。离合兮烟云，空蒙兮雾雨。尘霾敛兮星高，溪山丽兮月午。何心意之忡忡，若寤寐之栩栩？余乃欷歔怅望，泣涕彷徨。人语兮寂历，天籁兮筼筜。鸟惊散而飞，鱼唼喋以响。志哀兮是祷，成礼兮期祥。呜呼哀哉！尚飨！</p><p><strong>紫菱洲歌（第七十九回）</strong></p><p>池塘一夜秋风冷，吹散芰荷红玉影。</p><p>蓼花菱叶不胜愁，重露繁霜压纤梗。</p><p>不闻永昼敲棋声，燕泥点点污棋枰。</p><p>古人惜别怜朋友，况我今当手足情！</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/77247c9180064abebd59a769918f95f2><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>薛宝钗与黛玉书并诗四章（第八十七回）</strong></p><p>妺生辰不偶，家运多艰，姊妺伶仃，萱亲衰迈。兼之猇声狺语，旦暮无休；更遭惨祸飞灾，不啻惊风密雨。夜深辗侧，愁绪何堪！属在同心，能不为之愍恻乎？回忆海棠结社，序属清秋，对菊持螯，同盟欢洽。犹记“孤标傲世偕谁隐，一样花开为底迟”句，未尝不叹冷节余芳，如吾两人也！感怀触绪，聊赋四章。匪无故呻吟，亦长歌当哭之意耳。</p><p>其一</p><p>悲时序之递嬗兮，又属清秋。</p><p>感遭家之不造兮，独处离愁。</p><p>北堂有萱兮，何以忘忧？</p><p>无以解忧兮，我心咻咻！</p><p>其二</p><p>云凭凭兮秋风酸，</p><p>步中庭兮霜叶干。</p><p>何去何从兮失我故欢！</p><p>静言思之兮恻肺肝？</p><p>其三</p><p>惟鲔有潭兮，惟鹤有梁。</p><p>鳞甲潜伏兮，羽毛何长！</p><p>搔首问兮茫茫，</p><p>高天厚地兮，谁知余之永伤？</p><p>其四</p><p>银河耿耿兮寒气侵，</p><p>月色横斜兮玉漏沉。</p><p>忧心炳炳兮，发我哀吟。</p><p>吟复吟兮，寄我知音！</p><p><strong>黛玉琴曲四章（第八十七回）</strong></p><p>其一</p><p>风萧萧兮秋气深，</p><p>美人千里兮独沉吟。</p><p>望故乡兮何处？</p><p>倚栏杆兮涕沾襟。</p><p>其二</p><p>山迢超兮水长，</p><p>照轩窗兮明月光。</p><p>耿耿不寐兮银河渺茫，</p><p>罗衫怯怯兮风露凉。</p><p>其三</p><p>子之遭兮不自由，</p><p>予之遇兮多烦忧。</p><p>之子与我兮心焉相投，</p><p>思古人兮俾无尤。</p><p>其四</p><p>人生斯世兮如轻尘，</p><p>天上人间兮感夙因。</p><p>感夙因兮不可惙，</p><p>素心如何天上月。</p><p><strong>惜春悟禅偈（第八十七回）</strong></p><p>大造本无方，云何是应住？</p><p>既从空中来，应向空中去！</p><p><strong>薛蝌·感怀（第九十回）</strong></p><p>蛟龙失水似枯鱼，两地情怀感索居。</p><p>同在泥涂多受苦，不知何日向清虚。</p><p><strong>离尘歌（第一百二十回）</strong></p><p>我所居兮，青埂之峰。</p><p>我所游兮，鸿蒙太空。</p><p>谁与我游兮，吾谁与从。</p><p>渺渺茫茫兮，归彼大荒。</p><p><strong>结红楼梦偈（第一百二十回）</strong></p><p>说到辛酸处，荒唐愈可悲。</p><p>由来同一梦，休笑世人痴！</p><div class=pgc-img><img alt=完整详细的《红楼梦》诗词曲赋对联（呕心沥血整理，我太难了） onerror=errorimg.call(this); src=http://p1.pstatp.com/large/pgc-image/5e40bb0d2ef242a8b90aac7532aa55d7><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>注：图片来自网络，如有侵权请联系删除！</strong></p><p><strong>内容系</strong><a class=tteditor-mention data-concern-id=false data-id=false data-name=痞子崔达可 data-uid=2860816491>@痞子崔达可</a> 整理，如若转载请说明出处！</p></div><div class="post-meta meta-tags"><ul class=clearfix><li><a>'详细','红楼','诗词'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>