<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国历代最经典的13首长诗，你还能背出几首？ | 极客快訊</title><meta property="og:title" content="中国历代最经典的13首长诗，你还能背出几首？ - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p9.pstatp.com/large/pgc-image/fac859481e1b4f63925fdc9690214e7a"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/70a5e8fb.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/70a5e8fb.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/70a5e8fb.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/70a5e8fb.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/70a5e8fb.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/70a5e8fb.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/70a5e8fb.html><link rel=canonical href=https://geekbank.cf/tw/%e6%b8%b8%e6%88%8f/70a5e8fb.html><meta property="article:published_time" content="2020-10-29T21:14:26+08:00"><meta property="article:modified_time" content="2020-10-29T21:14:26+08:00"><meta name=Keywords content><meta name=description content="中国历代最经典的13首长诗，你还能背出几首？"><meta name=author content="极客快訊"><meta property="og:url" content="/cn/%E6%B8%B8%E6%88%8F/70a5e8fb.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国历代最经典的13首长诗，你还能背出几首？</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p>1. 将进酒 / 李白</p><p>君不见，</p><p>黄河之水天上来，奔流到海不复回。</p><p>君不见，</p><p>高堂明镜悲白发，朝如青丝暮成雪。</p><p>人生得意须尽欢，莫使金樽空对月。</p><p>天生我材必有用，千金散尽还复来。</p><p>烹羊宰牛且为乐，会须一饮三百杯。</p><p>岑夫子，丹丘生，将进酒，杯莫停。</p><p>与君歌一曲，请君为我倾耳听。</p><p>钟鼓馔玉不足贵，但愿长醉不复醒。</p><p>古来圣贤皆寂寞，惟有饮者留其名。</p><p>陈王昔时宴平乐，斗酒十千恣欢谑。</p><p>主人何为言少钱，径须沽取对君酌。</p><p>五花马，千金裘，</p><p>呼儿将出换美酒，与尔同销万古愁。</p><p>　此时距李白被唐玄宗“赐金放还”已有8年之久。这一时期，李白多次与友人岑勋（岑夫子）应邀到嵩山另一好友元丹丘(丹丘生）的颍阳山居为客，三人登高饮宴，借酒放歌。诗人在政治上被排挤，受打击，理想不能实现，常常借饮酒来发泄胸中的郁积。人生快事莫若置酒会友，作者又正值“抱用世之才而不遇合”之际，于是满腔不合时宜借酒兴诗情，以抒发满腔不平之气。</p><div class=pgc-img><img alt=中国历代最经典的13首长诗，你还能背出几首？ onerror=errorimg.call(this); src=https://p9.pstatp.com/large/pgc-image/fac859481e1b4f63925fdc9690214e7a><p class=pgc-img-caption></p></div><p><br></p><p>2. 蜀道难 / 李白</p><p>噫吁嚱，危乎高哉！蜀道之难，难于上青天！</p><p>蚕丛及鱼凫，开国何茫然！</p><p>尔来四万八千岁，不与秦塞通人烟。</p><p>西当太白有鸟道，可以横绝峨眉巅。</p><p>地崩山摧壮士死，然后天梯石栈相钩连。</p><p>上有六龙回日之高标，下有冲波逆折之回川。</p><p>黄鹤之飞尚不得过，猿猱欲度愁攀援。</p><p>青泥何盘盘，百步九折萦岩峦。</p><p>扪参历井仰胁息，以手抚膺坐长叹。</p><p>问君西游何时还？畏途巉岩不可攀。</p><p>但见悲鸟号古木，雄飞雌从绕林间。</p><p>又闻子规啼夜月，愁空山。</p><p>蜀道之难,难于上青天，使人听此凋朱颜！</p><p>连峰去天不盈尺，枯松倒挂倚绝壁。</p><p>飞湍瀑流争喧豗，砯崖转石万壑雷。</p><p>其险也如此，嗟尔远道之人胡为乎来哉！</p><p>剑阁峥嵘而崔嵬，一夫当关，万夫莫开。</p><p>所守或匪亲，化为狼与豺。</p><p>朝避猛虎，夕避长蛇；磨牙吮血，杀人如麻。</p><p>锦城虽云乐，不如早还家。</p><p>蜀道之难,难于上青天，侧身西望长咨嗟！</p><p>这首诗大约是天宝（唐玄宗年后，742～756）初年，李白第一次到长安时写的。《蜀道难》是他袭用乐府古题，展开丰富的想象，着力描绘了秦蜀道路上奇丽惊险的山川，并从中透露了对社会的某些忧虑与关切。</p><p>3. 梦游天姥吟留别 / 李白</p><p>海客谈瀛洲，烟涛微茫信难求；</p><p>越人语天姥，云霞明灭或可睹。</p><p>天姥连天向天横，势拔五岳掩赤城。</p><p>天台四万八千丈，对此欲倒东南倾。</p><p>我欲因之梦吴越，一夜飞度镜湖月。</p><p>湖月照我影，送我至剡溪。</p><p>谢公宿处今尚在，渌水荡漾清猿啼。</p><p>脚着谢公屐，身登青云梯。</p><p>半壁见海日，空中闻天鸡。</p><p>千岩万转路不定，迷花倚石忽已暝。</p><p>熊咆龙吟殷岩泉，栗深林兮惊层巅。</p><p>云青青兮欲雨，水澹澹兮生烟。</p><p>列缺霹雳，丘峦崩摧。</p><p>洞天石扉，訇然中开。</p><p>青冥浩荡不见底，日月照耀金银台。</p><p>霓为衣兮风为马，云之君兮纷纷而来下。</p><p>虎鼓瑟兮鸾回车，仙之人兮列如麻。</p><p>忽魂悸以魄动，恍惊起而长嗟。</p><p>惟觉时之枕席，失向来之烟霞。</p><p>世间行乐亦如此，古来万事东流水。</p><p>别君去兮何时还？且放白鹿青崖间，须行即骑访名山。</p><p>安能摧眉折腰事权贵，使我不得开心颜!</p><p>李白早年就有济世的抱负，但不屑于经由科举登上仕途。因此他漫游全国各地，结交名流，以此广造声誉。唐玄宗天宝元年（742年），玄宗召他到长安来。 但李白一身傲骨，不肯与权贵同流合污，得罪了权贵，后又被唐玄宗赐金放还。离长安后，他曾与杜甫、高适游梁、宋、齐、鲁，又在东鲁家中居住过一个时期。可是李白有一个不安定的灵魂，有更高更远的追求，于是离别东鲁家园，又一次踏上漫游的旅途。这首诗就是他告别东鲁诸公时所作。</p><p>4. 桃花庵歌 / 唐寅</p><p>桃花坞里桃花庵，桃花庵里桃花仙。</p><p>桃花仙人种桃树，又折花枝当酒钱。</p><p>酒醒只在花前坐，酒醉还须花下眠。</p><p>花前花后日复日，酒醉酒醒年复年。</p><p>不愿鞠躬车马前，但愿老死花酒间。</p><p>车尘马足贵者趣，酒盏花枝贫者缘。</p><p>若将富贵比贫贱，一在平地一在天。</p><p>若将贫贱比车马，他得驱驰我得闲。</p><p>世人笑我忒风颠，我咲世人看不穿。</p><p>记得五陵豪杰墓，无酒无花锄作田。</p><p>　　全诗画面艳丽清雅，风格秀逸清俊，音律回风舞雪，意蕴醇厚深远。虽然满眼都是花、桃、酒、醉等香艳字眼，却毫无低俗之气，反而笔力直透纸背，让人猛然一醒。唐寅诗画得力处正在于此，这首诗也正是唐寅的代表作。</p><p>5. 春江花月夜 / 张若虚</p><p>春江潮水连海平，海上明月共潮生。</p><p>滟滟随波千万里，何处春江无月明!</p><p>江流宛转绕芳甸，月照花林皆似霰;</p><p>空里流霜不觉飞，汀上白沙看不见。</p><p>江天一色无纤尘，皎皎空中孤月轮。</p><p>江畔何人初见月？江月何年初照人？</p><p>人生代代无穷已，江月年年望相似。</p><p>不知江月待何人，但见长江送流水。</p><p>白云一片去悠悠，青枫浦上不胜愁。</p><p>谁家今夜扁舟子？何处相思明月楼？</p><p>可怜楼上月徘徊，应照离人妆镜台。</p><p>玉户帘中卷不去，捣衣砧上拂还来。</p><p>此时相望不相闻，愿逐月华流照君。</p><p>鸿雁长飞光不度，鱼龙潜跃水成文。</p><p>昨夜闲潭梦落花，可怜春半不还家。</p><p>江水流春去欲尽，江潭落月复西斜。</p><p>斜月沉沉藏海雾，碣石潇湘无限路。</p><p>不知乘月几人归，落月摇情满江树。</p><p>被闻一多先生誉为“诗中的诗，顶峰上的顶峰”的《春江花月夜》，一千多年来使无数读者为之倾倒。一生仅留下两首诗的张若虚，也因这一首诗，“孤篇横绝，竟为大家”。诗人将诗情、画意、哲理融为一体，凭借对春江花月夜的描绘，尽情赞叹大自然的奇丽景色，讴歌人间纯洁的爱情，把对游子思妇的同情心扩大开来，与对人生哲理的追求、对宇宙奥秘的探索结合起来，从而汇成一种情、景、理水乳交溶的幽美而邈远的意境。</p><p>6. 琵琶行 / 白居易</p><p>浔阳江头夜送客，枫叶荻花秋瑟瑟。</p><p>主人下马客在船，举酒欲饮无管弦。</p><p>醉不成欢惨将别，别时茫茫江浸月。</p><p>忽闻水上琵琶声，主人忘归客不发。</p><p>寻声暗问弹者谁？琵琶声停欲语迟。</p><p>移船相近邀相见，添酒回灯重开宴。</p><p>千呼万唤始出来，犹抱琵琶半遮面。</p><p>转轴拨弦三两声，未成曲调先有情。</p><p>弦弦掩抑声声思，似诉平生不得志。</p><p>低眉信手续续弹，说尽心中无限事。</p><p>轻拢慢捻抹复挑，初为《霓裳》后《六幺》。</p><p>大弦嘈嘈如急雨，小弦切切如私语。</p><p>嘈嘈切切错杂弹，大珠小珠落玉盘。</p><p>间关莺语花底滑，幽咽泉流冰下难。</p><p>冰泉冷涩弦凝绝，凝绝不通声暂歇。</p><p>别有幽愁暗恨生，此时无声胜有声。</p><p>银瓶乍破水浆迸，铁骑突出刀枪鸣。</p><p>曲终收拨当心画，四弦一声如裂帛。</p><p>东船西舫悄无言，唯见江心秋月白。</p><p>沉吟放拨插弦中，整顿衣裳起敛容。</p><p>自言本是京城女，家在虾蟆陵下住。</p><p>十三学得琵琶成，名属教坊第一部。</p><p>曲罢曾教善才服，妆成每被秋娘妒。</p><p>五陵年少争缠头，一曲红绡不知数。</p><p>钿头银篦击节碎，血色罗裙翻酒污。</p><p>今年欢笑复明年，秋月春风等闲度。</p><p>弟走从军阿姨死，暮去朝来颜色故。</p><p>门前冷落鞍马稀，老大嫁作商人妇。</p><p>商人重利轻别离，前月浮梁买茶去。</p><p>去来江口守空船，绕船月明江水寒。</p><p>夜深忽梦少年事，梦啼妆泪红阑干。</p><p>我闻琵琶已叹息，又闻此语重唧唧。</p><p>同是天涯沦落人，相逢何必曾相识！</p><p>我从去年辞帝京，谪居卧病浔阳城。</p><p>浔阳地僻无音乐，终岁不闻丝竹声。</p><p>住近湓江地低湿，黄芦苦竹绕宅生。</p><p>其间旦暮闻何物？杜鹃啼血猿哀鸣。</p><p>春江花朝秋月夜，往往取酒还独倾。</p><p>岂无山歌与村笛？呕哑嘲哳难为听。</p><p>今夜闻君琵琶语，如听仙乐耳暂明。</p><p>莫辞更坐弹一曲，为君翻作《琵琶行》。</p><p>感我此言良久立，却坐促弦弦转急。</p><p>凄凄不似向前声，满座重闻皆掩泣。</p><p>座中泣下谁最多？江州司马青衫湿。</p><p>《琵琶行》创作于元和十一年（公元816年），白居易任谏官时，直言敢谏，同情民间疾苦，写了大量的讽谕诗，触怒了唐宪宗，得罪了权贵。元和十年，宰相武元衡被藩镇李师道派人刺杀。白居易情急之中上书请捕刺客，触犯了权贵的利益，被指责越职奏事，贬为江州刺史；又进而诬陷他作《赏花》《新井》诗“甚伤名教”，再贬江州司马。他的被贬其实是一桩冤案，他连遭打击，心境凄凉，满怀郁愤。次年（既元和十一年）送客湓浦口，遇到琵琶女，创作出这首传世名篇。</p><p><br></p><div class=pgc-img><img alt=中国历代最经典的13首长诗，你还能背出几首？ onerror=errorimg.call(this); src=https://p1.pstatp.com/large/pgc-image/e6efa9b595824c32b4270f928162cd7a><p class=pgc-img-caption></p></div><p><br></p><p>7. 长恨歌 / 白居易</p><p>汉皇重色思倾国，御宇多年求不得。</p><p>杨家有女初长成，养在深闺人未识。</p><p>天生丽质难自弃，一朝选在君王侧。</p><p>回眸一笑百媚生，六宫粉黛无颜色。</p><p>春寒赐浴华清池，温泉水滑洗凝脂。</p><p>侍儿扶起娇无力，始是新承恩泽时。</p><p>云鬓花颜金步摇，芙蓉帐暖度春宵。</p><p>春宵苦短日高起，从此君王不早朝。</p><p>承欢侍宴无闲暇，春从春游夜专夜。</p><p>后宫佳丽三千人，三千宠爱在一身。</p><p>金屋妆成娇侍夜，玉楼宴罢醉和春。</p><p>姊妹弟兄皆列土，可怜光彩生门户。</p><p>遂令天下父母心，不重生男重生女。</p><p>骊宫高处入青云，仙乐风飘处处闻。</p><p>缓歌慢舞凝丝竹，尽日君王看不足。</p><p>渔阳鼙鼓动地来，惊破霓裳羽衣曲。</p><p>九重城阙烟尘生，千乘万骑西南行。</p><p>翠华摇摇行复止，西出都门百余里。</p><p>六军不发无奈何，宛转蛾眉马前死。</p><p>花钿委地无人收，翠翘金雀玉搔头。</p><p>君王掩面救不得，回看血泪相和流。</p><p>黄埃散漫风萧索，云栈萦纡登剑阁。</p><p>峨嵋山下少人行，旌旗无光日色薄。</p><p>蜀江水碧蜀山青，圣主朝朝暮暮情。</p><p>行宫见月伤心色，夜雨闻铃肠断声。</p><p>天旋地转回龙驭，到此踌躇不能去。</p><p>马嵬坡下泥土中，不见玉颜空死处。</p><p>君臣相顾尽沾衣，东望都门信马归。</p><p>归来池苑皆依旧，太液芙蓉未央柳。</p><p>芙蓉如面柳如眉，对此如何不泪垂。</p><p>春风桃李花开日，秋雨梧桐叶落时。</p><p>西宫南内多秋草，落叶满阶红不扫。</p><p>梨园弟子白发新，椒房阿监青娥老。</p><p>夕殿萤飞思悄然，孤灯挑尽未成眠。</p><p>迟迟钟鼓初长夜，耿耿星河欲曙天。</p><p>鸳鸯瓦冷霜华重，翡翠衾寒谁与共。</p><p>悠悠生死别经年，魂魄不曾来入梦。</p><p>临邛道士鸿都客，能以精诚致魂魄。</p><p>为感君王辗转思，遂教方士殷勤觅。</p><p>排空驭气奔如电，升天入地求之遍。</p><p>上穷碧落下黄泉，两处茫茫皆不见。</p><p>忽闻海上有仙山，山在虚无缥渺间。</p><p>楼阁玲珑五云起，其中绰约多仙子。</p><p>中有一人字太真，雪肤花貌参差是。</p><p>金阙西厢叩玉扃，转教小玉报双成。</p><p>闻道汉家天子使，九华帐里梦魂惊。</p><p>揽衣推枕起徘徊，珠箔银屏迤逦开。</p><p>云鬓半偏新睡觉，花冠不整下堂来。</p><p>风吹仙袂飘飘举，犹似霓裳羽衣舞。</p><p>玉容寂寞泪阑干，梨花一枝春带雨。</p><p>含情凝睇谢君王，一别音容两渺茫。</p><p>昭阳殿里恩爱绝，蓬莱宫中日月长。</p><p>回头下望人寰处，不见长安见尘雾。</p><p>惟将旧物表深情，钿合金钗寄将去。</p><p>钗留一股合一扇，钗擘黄金合分钿。</p><p>但教心似金钿坚，天上人间会相见。</p><p>临别殷勤重寄词，词中有誓两心知。</p><p>七月七日长生殿，夜半无人私语时。</p><p>在天愿作比翼鸟，在地愿为连理枝。</p><p>天长地久有时尽，此恨绵绵无绝期。</p><p>　《长恨歌》是白居易诗作中脍炙人口的名篇，作于元和元年（806），这首诗是他和友人陈鸿、王质夫同游仙游寺，有感于唐玄宗、杨贵妃的故事而创作的。在这首长篇叙事诗里，作者以精炼的语言，优美的形象，叙事和抒情结合的手法，叙述了唐玄　宗、杨贵妃在安史之乱中的爱情悲剧。</p><p>8. 饮中八仙歌 / 杜甫</p><p>知章骑马似乘船，眼花落井水底眠。</p><p>汝阳三斗始朝天，道逢曲车口流涎，恨不移封向酒泉。</p><p>左相日兴费万钱，饮如长鲸吸百川，衔杯乐圣称避贤。</p><p>宗之潇洒美少年，举觞白眼望青天，皎如玉树临风前。</p><p>苏晋长斋绣佛前，醉中往往爱逃禅。</p><p>李白斗酒诗百篇，长安市上酒家眠，</p><p>天子呼来不上船，自称臣是酒中仙。</p><p>张旭三杯草圣传，脱帽露顶王公前，挥毫落纸如云烟。</p><p>焦遂五斗方卓然，高谈雄辩惊四筵。</p><p>这首诗大约是天宝五年（746年）杜甫初到长安时所作。史称李白与贺知章、李适之、李琎、崔宗之、苏晋、张旭、焦遂八人俱善饮，称为“酒中八仙人”，都在长安生活过，在嗜酒、豪放、旷达这些方面彼此相似。杜甫此诗是为这八人写“肖像”。</p><p>9. 苦寒行 / 曹操</p><p>北上太行山，艰哉何巍巍！</p><p>羊肠阪诘屈，车轮为之摧。</p><p>树木何萧瑟，北风声正悲。</p><p>熊罴对我蹲，虎豹夹路啼。</p><p>溪谷少人民，雪落何霏霏！</p><p>延颈长叹息，远行多所怀。</p><p>我心何怫郁，思欲一东归。</p><p>水深桥梁绝，中路正徘徊。</p><p>迷惑失故路，薄暮无宿栖。</p><p>行行日已远，人马同时饥。</p><p>担囊行取薪，斧冰持作糜。</p><p>悲彼《东山》诗，悠悠使我哀。</p><p>　这首诗是建安十一年（206年）春，曹操亲征高干途中于鞍马间作成的。高干本是袁绍的外甥，又系其下属任幷州牧。建安九年（公元204年）时，因慑于曹操的武力而归降，次年又趁曹操北征乌桓之机，举兵反叛盘踞壶关口。为了平定北方，彻底铲除袁绍势力，曹操带着连年征战的疲劳，冒着北方冬春凛冽的寒风，翻越巍峨险峻的太行山，又率师北上作战。</p><p>10. 观公孙大娘弟子舞剑器行 / 杜甫</p><p>昔有佳人公孙氏，一舞剑器动四方。</p><p>观者如山色沮丧，天地为之久低昂。</p><p>霍如羿射九日落，矫如群帝骖龙翔。</p><p>来如雷霆收震怒，罢如江海凝清光。</p><p>绛唇珠袖两寂寞，晚有弟子传芬芳。</p><p>临颍美人在白帝，妙舞此曲神扬扬。</p><p>与余问答既有以，感时抚事增惋伤。</p><p>先帝侍女八千人，公孙剑器初第一。</p><p>五十年间似反掌，风尘倾动昏王室。</p><p>梨园弟子散如烟，女乐余姿映寒日。</p><p>金粟堆前木已拱，瞿唐石城草萧瑟。</p><p>玳筵急管曲复终，乐极哀来月东出。</p><p>老夫不知其所往，足茧荒山转愁疾。</p><p>诗人写此诗年已55岁，饱经忧患，却仍滞留异乡，自有不胜今昔兴衰之感，诗中借几十年前观看玄宗开元年间著名舞蹈家公孙大娘舞剑器的回忆，倾述了这种感情。</p><p>11. 离骚 / 屈原</p><p>帝高阳之苗裔兮，朕皇考曰伯庸。</p><p>摄提贞于孟陬兮，惟庚寅吾以降。</p><p>皇览揆余初度兮，肇锡余以嘉名：</p><p>名余曰正则兮，字余曰灵均。</p><p>纷吾既有此内美兮，又重之以修能。</p><p>扈江离与辟芷兮，纫秋兰以为佩。</p><p>汩余若将不及兮，恐年岁之不吾与。</p><p>朝搴阰之木兰兮，夕揽洲之宿莽。</p><p>日月忽其不淹兮，春与秋其代序。</p><p>惟草木之零落兮，恐美人之迟暮。</p><p>不抚壮而弃秽兮，何不改乎此度?</p><p>乘骐骥以驰骋兮，来吾道夫先路！</p><p>昔三后之纯粹兮，固众芳之所在。</p><p>杂申椒与菌桂兮，岂惟纫夫蕙茝！</p><p>彼尧、舜之耿介兮，既遵道而得路。</p><p>何桀纣之猖披兮，夫惟捷径以窘步。</p><p>惟夫党人之偷乐兮，路幽昧以险隘。</p><p>岂余身之殚殃兮，恐皇舆之败绩！</p><p>忽奔走以先后兮，及前王之踵武。</p><p>荃不查余之中情兮，反信谗而齌怒。</p><p>余固知謇謇之为患兮，忍而不能舍也。</p><p>指九天以为正兮，夫惟灵修之故也。</p><p>曰黄昏以为期兮，羌中道而改路！</p><p>初既与余成言兮，后悔遁而有他。</p><p>余既不难夫离别兮，伤灵修之数化。</p><p>余既滋兰之九畹兮，又树蕙之百亩。</p><p>畦留夷与揭车兮，杂杜衡与芳芷。</p><p>冀枝叶之峻茂兮，愿俟时乎吾将刈。</p><p>虽萎绝其亦何伤兮，哀众芳之芜秽。</p><p>众皆竞进以贪婪兮，凭不厌乎求索。</p><p>羌内恕己以量人兮，各兴心而嫉妒。</p><p>忽驰骛以追逐兮，非余心之所急。</p><p>老冉冉其将至兮，恐修名之不立。</p><p>朝饮木兰之坠露兮，夕餐秋菊之落英。</p><p>苟余情其信姱以练要兮，长顑颔亦何伤。</p><p>掔木根以结茝兮，贯薜荔之落蕊。</p><p>矫菌桂以纫蕙兮，索胡绳之𫄥𫄥。</p><p>謇吾法夫前修兮，非世俗之所服。</p><p>虽不周于今之人兮，愿依彭咸之遗则。</p><p>长太息以掩涕兮，哀民生之多艰。</p><p>余虽好修姱以鞿羁兮，謇朝谇而夕替。</p><p>既替余以蕙纕兮，又申之以揽茝。</p><p>亦余心之所善兮，虽九死其犹未悔。</p><p>怨灵修之浩荡兮，终不察夫民心。</p><p>众女嫉余之蛾眉兮，谣诼谓余以善淫。</p><p>固时俗之工巧兮，偭规矩而改错。</p><p>背绳墨以追曲兮，竞周容以为度。</p><p>忳郁邑余侘傺兮，吾独穷困乎此时也。</p><p>宁溘死以流亡兮，余不忍为此态也。</p><p>鸷鸟之不群兮，自前世而固然。</p><p>何方圜之能周兮，夫孰异道而相安？</p><p>屈心而抑志兮，忍尤而攘诟。</p><p>伏清白以死直兮，固前圣之所厚。</p><p>悔相道之不察兮，延伫乎吾将反。</p><p>回朕车以复路兮，及行迷之未远。</p><p>步余马于兰皋兮，驰椒丘且焉止息。</p><p>进不入以离尤兮，退将复修吾初服。</p><p>制芰荷以为衣兮，集芙蓉以为裳。</p><p>不吾知其亦已兮，苟余情其信芳。</p><p>高余冠之岌岌兮，长余佩之陆离。</p><p>芳与泽其杂糅兮，唯昭质其犹未亏。</p><p>忽反顾以游目兮，将往观乎四荒。</p><p>佩缤纷其繁饰兮，芳菲菲其弥章。</p><p>民生各有所乐兮，余独好修以为常。</p><p>虽体解吾犹未变兮，岂余心之可惩。</p><p>女媭之婵媛兮，申申其詈予，曰：</p><p>「鲧婞直以亡身兮，终然夭乎羽之野。</p><p>汝何博謇而好修兮，纷独有此姱节？</p><p>薋菉葹以盈室兮，判独离而不服。」</p><p>众不可户说兮，孰云察余之中情？</p><p>世并举而好朋兮，夫何茕独而不予听？</p><p>依前圣以节中兮，喟凭心而历兹。</p><p>济沅、湘以南征兮，就重华而敶词：</p><p>启《九辩》与《九歌》兮，夏康娱以自纵。</p><p>不顾难以图后兮，五子用失乎家衖。</p><p>羿淫游以佚畋兮，又好射夫封狐。</p><p>固乱流其鲜终兮，浞又贪夫厥家。</p><p>浇身被服强圉兮，纵欲而不忍。</p><p>日康娱而自忘兮，厥首用夫颠陨。</p><p>夏桀之常违兮，乃遂焉而逢殃。</p><p>后辛之菹醢兮，殷宗用而不长。</p><p>汤、禹俨而祗敬兮，周论道而莫差。</p><p>举贤才而授能兮，循绳墨而不颇。</p><p>皇天无私阿兮，览民德焉错辅。</p><p>夫维圣哲以茂行兮，苟得用此下土。</p><p>瞻前而顾后兮，相观民之计极。</p><p>夫孰非义而可用兮？孰非善而可服？</p><p>阽余身而危死兮，览余初其犹未悔。</p><p>不量凿而正枘兮，固前修以菹醢。</p><p>曾歔欷余郁邑兮，哀朕时之不当。</p><p>揽茹蕙以掩涕兮，沾余襟之浪浪。</p><p>跪敷衽以陈辞兮，耿吾既得此中正。</p><p>驷玉虬以桀鹥兮，溘埃风余上征。</p><p>朝发轫于苍梧兮，夕余至乎县圃。</p><p>欲少留此灵琐兮，日忽忽其将暮。</p><p>吾令羲和弭节兮，望崦嵫而勿迫。</p><p>路漫漫其修远兮，吾将上下而求索。</p><p>饮余马于咸池兮，总余辔乎扶桑。</p><p>折若木以拂日兮，聊逍遥以相羊。</p><p>前望舒使先驱兮，后飞廉使奔属。</p><p>鸾皇为余先戒兮，雷师告余以未具。</p><p>吾令凤鸟飞腾兮，继之以日夜。</p><p>飘风屯其相离兮，帅云霓而来御。</p><p>纷总总其离合兮，斑陆离其上下。</p><p>吾令帝阍开关兮，倚阊阖而望予。</p><p>时暧暧其将罢兮，结幽兰而延伫。</p><p>世溷浊而不分兮，好蔽美而嫉妒。</p><p>朝吾将济于白水兮，登阆风而绁马。</p><p>忽反顾以流涕兮，哀高丘之无女。</p><p>溘吾游此春宫兮，折琼枝以继佩。</p><p>及荣华之未落兮，相下女之可诒。</p><p>吾令丰隆乘云兮，求宓妃之所在。</p><p>解佩纕以结言兮，吾令謇修以为理。</p><p>纷总总其离合兮，忽纬繣其难迁。</p><p>夕归次于穷石兮，朝濯发乎洧盘。</p><p>保厥美以骄傲兮，日康娱以淫游。</p><p>虽信美而无礼兮，来违弃而改求。</p><p>览相观于四极兮，周流乎天余乃下。</p><p>望瑶台之偃蹇兮，见有娀之佚女。</p><p>吾令鸩为媒兮，鸩告余以不好。</p><p>雄鸠之鸣逝兮，余犹恶其佻巧。</p><p>心犹豫而狐疑兮，欲自适而不可。</p><p>凤皇既受诒兮，恐高辛之先我。</p><p>欲远集而无所止兮，聊浮游以逍遥。</p><p>及少康之未家兮，留有虞之二姚。</p><p>理弱而媒拙兮，恐导言之不固。</p><p>世溷浊而嫉贤兮，好蔽美而称恶。</p><p>闺中既以邃远兮，哲王又不寤。</p><p>怀朕情而不发兮，余焉能忍而与此终古？</p><p>索琼茅以筳篿兮，命灵氛为余占之。</p><p>曰：「两美其必合兮，孰信修而慕之？</p><p>思九州之博大兮，岂惟是其有女？」</p><p>曰：「勉远逝而无狐疑兮，孰求美而释女？</p><p>何所独无芳草兮，尔何怀乎故宇？」</p><p>世幽昧以昡曜兮，孰云察余之善恶？</p><p>民好恶其不同兮，惟此党人其独异！</p><p>户服艾以盈要兮，谓幽兰其不可佩。</p><p>览察草木其犹未得兮，岂珵美之能当？</p><p>苏粪壤以充祎兮，谓申椒其不芳。</p><p>欲从灵氛之吉占兮，心犹豫而狐疑。</p><p>巫咸将夕降兮，怀椒糈而要之。</p><p>百神翳其备降兮，九疑缤其并迎。</p><p>皇剡剡其扬灵兮，告余以吉故。</p><p>曰：「勉升降以上下兮，求矩矱之所同。</p><p>汤、禹俨而求合兮，挚、咎繇而能调。</p><p>苟中情其好修兮，又何必用夫行媒？</p><p>说操筑于傅岩兮，武丁用而不疑。</p><p>吕望之鼓刀兮，遭周文而得举。</p><p>宁戚之讴歌兮，齐桓闻以该辅。</p><p>及年岁之未晏兮，时亦犹其未央。</p><p>恐鹈𫛞之先鸣兮，使夫百草为之不芳。」</p><p>何琼佩之偃蹇兮，众𫉁然而蔽之。</p><p>惟此党人之不谅兮，恐嫉妒而折之。</p><p>时缤纷其变易兮，又何可以淹留？</p><p>兰芷变而不芳兮，荃蕙化而为茅。</p><p>何昔日之芳草兮，今直为此萧艾也？</p><p>岂其有他故兮，莫好修之害也！</p><p>余以兰为可恃兮，羌无实而容长。</p><p>委厥美以从俗兮，苟得列乎众芳。</p><p>椒专佞以慢慆兮，榝又欲充夫佩帏。</p><p>既干进而务入兮，又何芳之能祗？</p><p>固时俗之流从兮，又孰能无变化？</p><p>览椒兰其若兹兮，又况揭车与江离？</p><p>惟兹佩之可贵兮，委厥美而历兹。</p><p>芳菲菲而难亏兮，芬至今犹未沬。</p><p>和调度以自娱兮，聊浮游而求女。</p><p>及余饰之方壮兮，周流观乎上下。</p><p>灵氛既告余以吉占兮，历吉日乎吾将行。</p><p>折琼枝以为羞兮，精琼爢以为粻。</p><p>为余驾飞龙兮，杂瑶象以为车。</p><p>何离心之可同兮？吾将远逝以自疏。</p><p>邅吾道夫昆仑兮，路修远以周流。</p><p>扬云霓之晻蔼兮，鸣玉鸾之啾啾。</p><p>朝发轫于天津兮，夕余至乎西极。</p><p>凤皇翼其承旗兮，高翱翔之翼翼。</p><p>忽吾行此流沙兮，遵赤水而容与。</p><p>麾蛟龙使梁津兮，诏西皇使涉予。</p><p>路修远以多艰兮，腾众车使径待。</p><p>路不周以左转兮，指西海以为期。</p><p>屯余车其千乘兮，齐玉轪而并驰。</p><p>驾八龙之婉婉兮，载云旗之委蛇。</p><p>抑志而弭节兮，神高驰之邈邈。</p><p>奏《九歌》而舞《韶》兮，聊假日以媮乐。</p><p>陟升皇之赫戏兮，忽临睨夫旧乡。</p><p>仆伕悲余马怀兮，蜷局顾而不行。</p><p>乱曰：已矣哉！</p><p>国无人莫我知兮，又何怀乎故都！</p><p>既莫足与为美政兮，吾将从彭咸之所居！</p><p>《离骚》展现了屈原爱国主义的崇高理想和为实现这种理想而百折不挠的斗争精神。他殷切希望楚国能实行修明法度、举贤授能的“美政”，再现尧舜禹汤文武和三后那样的自己心目中的盛世。</p><p>12. 正气歌 / 文天祥</p><p>天地有正气，杂然赋流形。</p><p>下则为河岳，上则为日星。</p><p>于人曰浩然，沛乎塞苍冥。</p><p>皇路当清夷，含和吐明庭。</p><p>时穷节乃见，一一垂丹青。</p><p>在齐太史简，在晋董狐笔。</p><p>在秦张良椎，在汉苏武节。</p><p>为严将军头，为嵇侍中血。</p><p>为张睢阳齿，为颜常山舌。</p><p>或为辽东帽，清操厉冰雪。</p><p>或为出师表，鬼神泣壮烈。</p><p>或为渡江楫，慷慨吞胡羯。</p><p>或为击贼笏，逆竖头破裂。</p><p>是气所磅礴，凛烈万古存。</p><p>当其贯日月，生死安足论。</p><p>地维赖以立，天柱赖以尊。</p><p>三纲实系命，道义为之根。</p><p>嗟予遘阳九，隶也实不力。</p><p>楚囚缨其冠，传车送穷北。</p><p>鼎镬甘如饴，求之不可得。</p><p>阴房阗鬼火，春院閟天黑。</p><p>牛骥同一皂，鸡栖凤凰食。</p><p>一朝蒙雾露，分作沟中瘠。</p><p>如此再寒暑，百沴自辟易。</p><p>嗟哉沮洳场，为我安乐国。</p><p>岂有他缪巧，阴阳不能贼。</p><p>顾此耿耿在，仰视浮云白。</p><p>悠悠我心悲，苍天曷有极。</p><p>哲人日已远，典刑在夙昔。</p><p>风檐展书读，古道照颜色。</p><p>文天祥在关押三年期间，书写了几百篇诗词文章，以抒发爱国之情。1281年夏季，在暑气、腐气、秽气等七气的熏蒸中，文天祥慷慨挥毫，在牢中写就了千古流传、掷地有声的铿锵之作《正气歌》。</p><div class=pgc-img><img alt=中国历代最经典的13首长诗，你还能背出几首？ onerror=errorimg.call(this); src=https://p3.pstatp.com/large/dfic-imagehandler/849557b0-e52b-46b1-9985-df582159ba75><p class=pgc-img-caption></p></div><p><br></p><p>13. 葬花吟 / 曹雪芹</p><p>花谢花飞花满天，红消香断有谁怜？</p><p>游丝软系飘春榭，落絮轻沾扑绣帘。</p><p>闺中女儿惜春暮，愁绪满怀无释处。</p><p>手把花锄出绣帘，忍踏落花来复去。</p><p>柳丝榆荚自芳菲，不管桃飘与李飞；</p><p>桃李明年能再发，明年闺中知有谁？</p><p>三月香巢已垒成，梁间燕子太无情！</p><p>明年花发虽可啄，却不道人去梁空巢也倾。</p><p>一年三百六十日，风刀霜剑严相逼；</p><p>明媚鲜妍能几时，一朝漂泊难寻觅。</p><p>花开易见落难寻，阶前愁杀葬花人，</p><p>独倚花锄泪暗洒，洒上空枝见血痕。</p><p>杜鹃无语正黄昏，荷锄归去掩重门；</p><p>青灯照壁人初睡，冷雨敲窗被未温。</p><p>怪奴底事倍伤神？半为怜春半恼春。</p><p>怜春忽至恼忽去，至又无言去未闻。</p><p>昨宵庭外悲歌发，知是花魂与鸟魂？</p><p>花魂鸟魂总难留，鸟自无言花自羞；</p><p>愿侬此日生双翼，随花飞到天尽头。</p><p>天尽头，何处有香丘？</p><p>未若锦囊收艳骨，一抔净土掩风流。</p><p>质本洁来还洁去，强于污淖陷渠沟。</p><p>尔今死去侬收葬，未卜侬身何日丧？</p><p>侬今葬花人笑痴，他年葬侬知是谁？</p><p>试看春残花渐落，便是红颜老死时；</p><p>一朝春尽红颜老，花落人亡两不知！</p><p>　《葬花吟》是《红楼梦》中林黛玉所吟诵的一首诗。这首诗在风格上仿效初唐体的歌行体，名为咏花，实则写人。全诗血泪怨怒凝聚，通过丰富而奇特的想象，暗淡而凄清的画面，浓烈而忧伤的情调，展现了黛玉多愁善感的性格、内心的矛盾与痛苦、细微而复杂的心理活动，表达了其在生与死、爱与恨等复杂的斗争过程中所产生的一种对自身存在焦虑不安的体验和对生命迷茫的情感。</p><p><br></p><p></p><p>图文均来自网络</p></div><div class="post-meta meta-tags"><ul class=clearfix><li><a>'中国','经典','13'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>