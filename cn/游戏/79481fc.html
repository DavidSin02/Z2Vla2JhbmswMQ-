<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>（今日历史录）带解读的史记-005秦本纪 | 极客快訊</title><meta property="og:title" content="（今日历史录）带解读的史记-005秦本纪 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/dfic-imagehandler/a326493f-9bd6-48da-8331-fc553f580b9f"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/79481fc.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/79481fc.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/79481fc.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/79481fc.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/79481fc.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/79481fc.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/79481fc.html><link rel=canonical href=https://geekbank.cf/tw/%e6%b8%b8%e6%88%8f/79481fc.html><meta property="article:published_time" content="2020-10-29T20:46:19+08:00"><meta property="article:modified_time" content="2020-10-29T20:46:19+08:00"><meta name=Keywords content><meta name=description content="（今日历史录）带解读的史记-005秦本纪"><meta name=author content="极客快訊"><meta property="og:url" content="/cn/%E6%B8%B8%E6%88%8F/79481fc.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>（今日历史录）带解读的史记-005秦本纪</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><div class=pgc-img><img alt=（今日历史录）带解读的史记-005秦本纪 onerror=errorimg.call(this); src=http://p3.pstatp.com/large/dfic-imagehandler/a326493f-9bd6-48da-8331-fc553f580b9f><p class=pgc-img-caption></p></div><p><strong>史记卷五　秦本纪　第五</strong></p><pre class=ql-align-center>　　秦之先，帝颛顼之苗裔①孙曰女修。女修织，玄鸟陨卵，女修吞之，生子大业。②大业取少典之子，曰女华。女华生大费，③与禹平水土。已成，帝锡玄圭。禹受曰：“非予能成，亦大费为辅。”帝舜曰：“咨尔费，赞禹功，其赐尔皂游。④尔后嗣将大出。”⑤乃妻之姚姓之玉女。⑥大费拜受，佐舜调驯鸟兽，鸟兽多驯服，是为柏翳。舜赐姓嬴氏。 注①正义黄帝之孙，号高阳氏。 注②索隐女修，颛顼之裔女，吞鳦子而生大业。其父不着。而秦、赵以母族而祖颛顼，非生人之义也。按：左传郯国，少昊之后，而嬴姓盖其族也，则秦、赵宜祖少昊氏。正义列女传云：“陶子生五岁而佐禹。”曹大家注云：“陶子者，皋陶之子伯益也。”按此即知大业是皋陶。 注③索隐扶味反，一音秘。寻费后以为氏，则扶味反为得。此则秦、赵之祖，嬴姓之先，一名伯翳，尚书谓之“伯益”，系本、汉书谓之“伯益”是也。寻检史记上下诸文，伯翳与伯益是一人不疑。而陈□系家即□伯翳与伯益为二，未知太史公疑而未决邪？抑亦谬误尔？ 注④索隐游音旒。谓赐以皂色旌旆之旒，色与玄玉色副，言其大功成也。然其事亦当有所出。 注⑤索隐出犹生也。言尔后嗣繁昌，将大生出子孙也。故左传亦云“晋公子姬出也”。 注⑥集解徐广曰：“皇甫谧云赐之玄玉，妻以姚姓之女也。” 大费生子二人：一曰大廉，实鸟俗氏；二曰若木，实费氏。①其玄孙曰费昌，子孙或在中国，或在夷狄。②费昌当夏桀之时，去夏归商，为汤御，以败桀于鸣条。大廉玄孙曰孟戏、中衍，③鸟身人言。④帝太戊闻而卜之使御，吉，遂致使御而妻之。自太戊以下，中衍之后，遂世有功，⑤以佐殷国，故嬴姓多显，遂为诸侯。 注①索隐以仲衍鸟身人言，故为鸟俗氏。俗，一作“浴”。若木以王父字为费氏也。 注②索隐殷纣时费仲，即昌之后也。 注③索隐旧解以孟戏仲衍是一人，今以孟仲分字，当是二人名也。 注④正义身体是鸟而能人言。又云口及手足似鸟也。 注⑤正义谓费昌及仲衍。 其玄孙曰中潏，①在西戎，保西垂。生蜚廉。蜚廉生恶来。恶来有力，②蜚廉善走，父子俱以材力事殷纣。周武王之伐纣，并杀恶来。是时蜚廉为纣石北方，③还，无所报，为坛霍太山④而报，得石棺，⑤铭曰“帝令处父⑥不与殷乱，赐尔石棺以华氏”。死，遂葬于霍太山。⑦蜚廉复有子曰季胜。⑧季胜生孟增。孟增幸于周成王，是为宅皋狼。⑨皋狼生衡父，衡父生造父。造父以善御幸于周缪王，得骥、温骊、⑩骅湼、⑾𫘧耳之驷，⑿西巡狩，乐而忘归。⒀徐偃王作乱，⒁造父为缪王御，长驱归周，一日千里以救乱。⒂缪王以赵城封造父，⒃造父族由此为赵氏。自蜚廉生季胜已下五世至造父，别居赵。赵衰其后也。恶来革者，蜚廉子也，蚤死。有子曰女防。女防生旁皋，旁皋生太几，太几生大骆，大骆生非子。以造父之宠，皆蒙赵城，姓赵氏。 注①集解徐广曰：“一作‘滑’。”正义中音仲。潏音决。宋衷注世本云仲滑生飞廉。 注②集解晏子春秋曰：“手裂虎兕。” 注③集解徐广曰：“皇甫谧云作石旘于北方。”索隐“石”下无字，则不成文，意亦无所见，必是史记本脱。皇甫谧尚得其说。徐虽引之，而竟不云是脱何字，专质之甚也。正义为，于伪反。刘伯庄云：“霍太山，纣都之北也。霍太山在晋州霍邑县。”按：在韂州朝歌之西方也。 注④集解地理志霍太山在河东彘县。 注⑤正义纣既崩，无所归报，故为坛就霍太山而祭纣，报云作得石椁。 注⑥索隐蜚廉别号。 注⑦集解皇甫谧云：“去彘县十五里有頉，常祠之。”索隐言处父至忠，国灭君死而不忘臣节，故天赐石棺，以光华其族。事盖非实，谯周深所不信。 注⑧正义音升。 注⑨正义地理志云西河郡皋狼县也。按：孟增居皋狼而生衡父。 注⑩集解徐广曰：“温，一作‘盗’。”骃案：郭璞云“为马细颈。骊，黑色”。索隐温音盗。徐广亦作“盗”。邹诞生本作“駣”，音陶。刘氏音义云“盗骊，䯄骊也。䯄，浅黄色”。八骏既因色为名，䯄骊为得之也。 注⑾集解郭璞曰：“色如华而赤。今名马骠赤者为枣湼。湼，马赤也。” 注⑿集解郭璞曰：“纪年云‘北唐之君来见以一骊马，是生𫘧耳’。八骏皆因其毛色以为名号。”骃案：穆天子传穆王有八骏之乘，此纪不具者也。索隐按：穆王传曰赤骥、盗骊、白义、渠黄、骅骝、烥潌、𫘧耳、山子。正义𫘧音录。 注⒀集解郭璞曰：“纪年云穆王十七年，西征于昆仑丘，见西王母。”正义括地志云：“昆仑山在肃州酒泉县南八十里。十六国春秋云前凉张骏酒泉守马岌上言，酒泉南山即昆仑之丘也，周穆王见西王母，乐而忘归，即谓此山。有石室王母堂，珠玑镂饰，焕若神宫。”按：肃州在京西北二千九百六十里，即小昆仑也，非河源出处者。 注⒁集解地理志曰临淮有徐县，云故徐国。尸子曰：“徐偃王有筋而无骨。” 骃谓号偃由此。正义括地志云：“大徐城在泗州徐城县北三十里，古徐国也。博物志云徐君宫人有娠而生卵，以为不祥，□于水滨洲。孤独母有犬鹄苍，衔所□卵以归，覆暖之，乃成小儿。生时正偃，故以为名。宫人闻之，更取养之。 及长，袭为徐君。后鹄苍临死，生角而九尾，化为黄龙也。鹄苍或名后苍。” 括地志又云：“徐城在越州鄮县东南入海二百里。夏侯志云翁洲上有徐偃王城。 传云昔周穆王巡狩，诸侯共尊偃王，穆王闻之，令造父御，乘騕褭之马，日行千里，自还讨之。或云命楚王帅师伐之，偃王乃于此处立城以终。” 注⒂正义古史考云：“徐偃王与楚文王同时，去周穆王远矣。且王者行有周韂，岂得救乱而独长驱日行千里乎？”并言此事非实。按：年表穆王元年去楚文王元年三百一十八年矣。 注⒃集解徐广曰：“赵城在河东永安县。”正义括地志云：“赵城，今晋州赵城县是。本彘县地，后改曰永安，即造父之邑也。” 非子居犬丘，①好马及畜，②善养息之。犬丘人言之周孝王，孝王召使主马于汧渭之闲，③马大蕃息。孝王欲以为大骆适嗣。申侯之女为大骆妻，生子成为适。申侯乃言孝王曰：“昔我先郦山之女，④为戎胥轩妻，⑤生中潏，以亲故归周，保西垂，西垂以其故和睦。今我复与大骆妻，生适子成。申骆重婚，西戎皆服，所以为王。⑥王其图之。”于是孝王曰：“昔伯翳为舜主畜，畜多息，故有土，赐姓嬴。今其后世亦为朕息马，朕其分土为附庸。”邑之秦，⑦使复续嬴氏祀，号曰秦嬴。亦不废申侯之女子为骆适者，以和西戎。 注①集解徐广曰：“今槐里也。”正义括地志云：“犬丘故城一名槐里，亦曰废丘，在雍州始平县东南十里。地埋志云扶风槐里县，周曰犬丘，懿王都之，秦更名废丘，高祖三年更名槐里也。” 注②正义好，火到反。畜，许救反。 注③正义汧音牵。言于二水之闲，在陇州以东。 注④正义申侯之先，娶于郦山。 注⑤正义胥轩，仲衍曾孙也。 注⑥正义重，直龙反。言申骆重婚，西戎皆从，所以得为王。王即孝王。 注⑦集解徐广曰：“今天水陇西县秦亭也。”正义括地志云：“秦州清水县本名秦，嬴姓邑。十三州志云秦亭，秦谷是也。周太史儋云‘始周与秦国合而别’，故天子邑之秦。” 秦嬴生秦侯。秦侯立十年，卒。生公伯。公伯立三年，卒。生秦仲。 秦仲立三年，周厉王无道，诸侯或叛之。西戎反王室，灭犬丘大骆之族。周宣王即位，①乃以秦仲为大夫，诛西戎。西戎杀秦仲。秦仲立二十三年，死于戎。②有子五人，其长者曰庄公。周宣王乃召庄公昆弟五人，与兵七千人，使伐西戎，破之。于是复予秦仲后，及其先大骆地犬丘并有之，为西垂大夫。③ 注①集解徐广曰：“秦仲之十八年也。” 注②集解毛诗序曰：“秦仲始大，有车马礼乐侍御之好也。” 注③正义注水经云：“秦庄公伐西戎，破之，周宣王与大骆犬丘之地，为西垂大夫。”括地志云：“秦州上邽县西南九十里，汉陇西西县是也。” 庄公居其故西犬丘，生子三人，其长男世父。世父曰：“戎杀我大父仲，我非杀戎王则不敢入邑。”遂将击戎，让其弟襄公。襄公为太子。庄公立四十四年，卒，太子襄公代立。 襄公元年，以女弟缪嬴为丰王妻。襄公二年，①戎围犬丘，*(世父)*世父击之，为戎人所虏。岁余，复归世父。七年春，周幽王用曪姒废太子，立曪姒子为适，数欺诸侯，诸侯叛之。西戎犬戎与申侯伐周，杀幽王郦山下。而秦襄公将兵救周，战甚力，有功。周避犬戎难，东徙雒邑，②襄公以兵送周平王。 平王封襄公为诸侯，赐之岐以西之地。曰：“戎无道，侵夺我岐、丰之地，秦能攻逐戎，即有其地。”与誓，封爵之。襄公于是始国，与诸侯通使聘享之礼，乃用湼驹、③黄牛、羝羊各三，祠上帝西畤。④十二年，伐戎而至岐，卒。 生文公。 注①正义括地志云：“故汧城在陇州汧源县东南三里。帝王世纪云秦襄公二年徙都汧，即此城。” 注②正义周平王徙居王城，即雒诰云“我卜涧水东，瀍水西”者也。 注③集解徐广曰：“赤马黑髦曰湼。” 注④集解徐广曰：“年表云立西畤，祠白帝。”索隐襄公始列为诸侯，自以居西*(畤)*，西*(畤)*，县名，故作西畤，祠白帝。畤，止也，言神灵之所依止也。亦音市，谓为坛以祭天也。 文公元年，居西垂宫。①三年，文公以兵七百人东猎。四年，至汧渭之会。 曰：“昔周邑我先秦嬴于此，后卒获为诸侯。”乃卜居之，占曰吉，②即营邑之。十年，初为鄜畤，③用三牢。十三年，初有史以纪事，民多化者。十六年，文公以兵伐戎，戎败走。于是文公遂收周余民有之，地至岐，岐以东献之周。十九年，得陈宝。④二十年，法初有三族之罪。⑤二十七年，伐南山大梓，丰大特。⑥四十八年，文公太子卒，赐谥为竫公。⑦竫公之长子为太子，是文公孙也。五十年，文公卒，葬西山。⑧竫公子立，是为宁公。⑨ 注①正义即上西县是也。 注②正义括地志云：“郿县故城在岐州郿县东北十五里。毛苌云郿，地名也。 秦文公东猎汧渭之会，卜居之，乃营邑焉，即此城也。” 注③集解徐广曰：“鄜县属冯翊。”索隐音敷，亦县名。于鄜地作畤，曰鄜畤。 故封禅书曰“秦文公梦黄蛇自天下属地，其口止于鄜衍”，史敦以为神，故立畤也。正义括地志云：“三畤原在岐州雍县南二十里。封禅书云秦文公作鄜畤，襄公作西畤，灵公作吴阳上畤，并此原上，因名也。” 注④索隐按：汉书郊祀志云“文公获若石云，于陈仓北阪城祠之，其神来，若雄雉，其声殷殷云，野鸡夜鸣，以一牢祠之，号曰陈宝”。又臣瓒云“陈仓县有宝夫人祠，岁与叶君神会，祭于此者也”。苏林云“质如石，似肝”。云，语辞。正义括地志云：“宝鸡*(神)**[祠]*在岐州陈仓县东二十里故陈仓城中。晋太康地志云‘秦文公时，陈仓人猎得兽，若彘，不知名，牵以献之。逢二童子，童子曰：“此名为媦，常在地中，食死人脑。”即欲杀之，拍捶其首。媦亦语曰： “二童子名陈宝，得雄者王，得雌者霸。”陈仓人乃逐二童子，化为雉，雌上陈仓北阪，为石，秦祠之’。搜神记云其雄者飞至南阳，其后光武起于南阳，皆如其言也。” 注⑤集解张晏曰：“父母、兄弟、妻子也。”如淳曰：“父族、母族、妻族也。” 注⑥集解徐广曰：“今武都故道有怒特祠，图大牛，上生树本，有牛从木中出，后见丰水之中。”正义括地志云：“大梓树在岐州陈仓县南十里仓山上。录异传云‘秦文公时，雍南山有大梓树，文公伐之，辄有大风雨，树生合不断。时有一人病，夜往山中，闻有鬼语树神曰：“秦若使人被发，以朱丝绕树伐汝，汝得不因耶？”树神无言。明日，病人语闻，公如其言伐树，断，中有一青牛出，走入丰水中。其后牛出丰水中，使骑击之，不胜。有骑堕地复上，发解，牛畏之，入不出，故置髦头。汉、魏、晋因之。武都郡立怒特祠，是大梓牛神也’。”按：今俗画青牛障是。 注⑦集解徐广曰：“文公之四十四年，鲁隐之元年。” 注⑧集解徐广曰：“皇甫谧云葬于西山，在今陇西之西县。” 注⑨集解徐广曰：“一作‘曼’。” 宁公二年，公徙居平阳。①遣兵伐荡社。②三年，与亳战，亳王奔戎，遂灭荡社。③四年，鲁公子翚④弑其君隐公。十二年，伐荡氏，取之。宁公生十岁立，立十二年卒，葬西山。⑤生子三人，长男武公为太子。武公弟德公，同母鲁姬子。⑥生出子。宁公卒，大庶长弗忌、威垒、⑦三父废太子而立出子为君。出子六年，三父等复共令人贼杀出子。出子生五岁立，立六年卒。三父等乃复立故太子武公。 注①集解徐广曰：“郿之平阳亭。”正义帝王世纪云秦宁公都平阳。按：岐山县有阳平乡，乡内有平阳聚。括地志云：“平阳故城在岐州岐山县西四十六里，秦宁公徙都之处。” 注②集解徐广曰：“荡音汤。社，一作‘杜’。”索隐西戎之君号曰亳王，盖成汤之胤。其邑曰荡社。徐广云一作“汤杜”，言汤邑在杜县之界，故曰汤杜也。 正义括地志云：“雍州三原县有汤陵。又有汤台，在始平县西北八里。”按：其国盖在三原始平之界矣。 注③集解皇甫谧云：“亳王号汤，西夷之国也。” 注④正义音晖，即羽父也。 注⑤正义括地志云：“秦宁公墓在岐州陈仓县西北三十七里秦陵山。帝王世纪云秦宁公葬西山大麓，故号秦陵山也。”按：文公亦葬西山，盖秦陵山也。 注⑥正义德公母号鲁姬子。 注⑦正义音力追反。 武公元年，伐彭戏氏，①至于华山下，②居平阳封宫。③三年，诛三父等而夷三族，以其杀出子也。郑高渠眯杀其君昭公。④十年，伐邽﹑冀戎，初县之。⑤十一年，初县杜﹑郑。⑥灭小虢。⑦ 注①正义戏音许宜反，戎号也。盖同州彭衙故城是也。 注②正义即华岳之下也。 注③正义宫名，在岐州平阳城内也。 注④索隐春秋鲁桓公十七年左传作“高渠弥”也。 注⑤集解地理志陇西有上邽县。应劭曰：“即邽戎邑也。”冀县属天水郡。 注⑥集解地理志京兆有郑县﹑杜县也。正义括地志云：“下杜故城在雍州长安县东南九里，古杜伯国。华州郑县也。毛诗谱云郑国者，周畿内之地。宣王封其弟于咸林之地，是为郑桓公。”按：秦得皆县之。 注⑦集解班固曰西虢在雍州。正义虢音古伯反。括地志云：“故虢城在岐州陈仓县东四十里。次西十余里又有城，亦名虢城。舆地志云此虢文王母弟虢叔所封，是曰西虢。”按：此虢灭时，陕州之虢犹谓之小虢。又云，小虢，羌之别种。 十三年，齐人管至父﹑连称等杀其君襄公而立公孙无知。晋灭霍﹑魏﹑耿。①齐雍廪②杀无知﹑管至父等而立齐桓公。齐﹑晋为强国。 注①索隐春秋鲁闵公元年左传云“晋灭耿，灭魏，灭霍”此不言魏，史阙文耳。又传曰：“赐毕万魏，赐赵夙耿。”杜预注曰：“平阳皮氏县东南有耿乡，永安县东北有霍太山。三国皆姬姓。”正义括地志云：“霍，晋州霍邑县，又春秋时霍伯国。韦昭云霍，姬姓也。”括地志云：“故耿城今名耿仓城，在绛州龙门县东南十二里，故耿国也。都城记云耿，嬴姓国也。” 注②正义雍，于宫反。廪，力甚反。是雍林邑人姓名也。 十九年，晋曲沃始为晋侯。①齐桓公伯于鄄。② 注①索隐晋穆侯少子成师居曲沃，号曲沃桓叔，至武公称灭晋侯缗，始为晋君也。 注②正义伯音霸。 二十年，武公卒，葬雍平阳。初以人从死，从死者六十六人。有子一人，名曰白，白不立，封平阳。①立其弟德公。 注①正义即雍平阳也。平阳时属雍，并在岐州。解在上也。 德公元年，初居雍城①大郑宫。②以牺三百牢祠鄜畤。卜居雍。后子孙饮马于河。③梁伯﹑芮伯来朝。④二年，初伏，⑤以狗御蛊。⑥德公生三十三岁而立，立二年卒。生子三人：长子宣公，中子成公，少子穆公。长子宣公立。 注①集解徐广曰：“今县在扶风。” 注②正义括地志云：“岐州雍县南七里故雍城，秦德公大郑宫城也。” 注③正义卜居雍之后，国益广大，后代子孙得东饮马于龙门之河。 注④索隐梁，嬴姓。芮，姬姓。梁国在冯翊夏阳。芮国在冯翊临晋。正义括地志云：“南芮乡故城在同州朝邑县南三十里，又有北芮城，皆古芮伯国。郑玄云周同姓之国，在畿内，为王卿士者。左传云桓公三年，芮伯万之母芮姜恶芮伯之多垄人，故逐之，出居魏。”今按：*[陕]*州芮城县界有芮国城，盖是殷末虞芮争田之芮国是也。 注⑤集解孟康曰：“六月伏日初也。周时无，至此乃有之。”正义六月三伏之节起秦德公为之，故云初伏。伏者，隐伏避盛暑也。历忌释云：“伏者何？以金气伏藏之日也。四时代谢，皆以相生：立春，木代水，水生木；立夏，火代木，木生火；立冬，水代金，金生水；立秋，以金代火，故至庚日必伏。庚者金，故曰伏也。” 注⑥集解徐广曰：“年表云初作伏，祠社，磔狗邑四门也。”正义蛊者，热毒恶气为伤害人，故磔狗以御之。年表云“初作伏，祠社，磔狗邑四门”。按：磔，禳也。狗，阳畜也。以狗张磔于郭四门，禳却热毒气也。左传云皿虫为蛊。顾野王云谷久积变为飞蛊也。 宣公元年，韂﹑燕伐周，①出惠王，立王子颓。三年，郑伯﹑虢叔②杀子颓而入惠王。四年，作密畤。③与晋战河阳，胜之。十二年，宣公卒。生子九人，莫立，立其弟成公。 注①正义韂惠公都即今韂州也。燕，南燕也。周，天王也。括地志云：“滑州故城古南燕国。应劭云南燕，姞姓之国，黄帝之后。” 注②正义括地志云：“洛州泛水县，古东虢国，亦郑之制邑，汉之城皋，即周穆王虎牢城。左传云宫之奇曰‘虢仲虢叔，王季之穆也’。” 注③正义括地志云：“汉有五畤，在岐州雍县南，则鄜畤﹑吴阳上畤﹑下畤﹑密畤﹑北畤。秦文公梦黄蛇自天而下。属地，其口止于鄜衍，作畤，郊祭白帝，曰鄜畤。秦宣公作密畤于渭南，祭青帝。秦灵公作吴阳上畤，祭黄帝；作下畤，祠炎帝。汉高帝曰‘天有五帝，今四，何也？待我而具五’。遂立黑帝，曰北畤是也。” 成公元年，梁伯﹑①芮伯来朝。齐桓公伐山戎，次于孤竹。②。 注①正义括地志云：“同州韩城县南二十二里少梁故城，古少梁国。都城记云梁伯国，嬴姓之后，与秦同祖。秦穆公二十二年灭之。” 注②正义括地志云：“孤竹故城在平州卢龙县十二里，殷时诸侯竹国也。” 成公立四年卒。子七人，莫立，立其弟缪公。① 注①索隐秦自宣公已上皆史失其名。今按系本﹑古史考，得缪公名任好。 缪公任好元年，自将伐茅津，①胜之。四年，迎妇于晋，晋太子申生姊也。 其岁，齐桓公伐楚，至邵陵。 注①正义刘伯庄云：“戎号也。”括地志云：“茅津及茅城在陕州河北县西二十里。注水经云茅亭，茅戎号。” 五年，晋献公灭虞﹑虢，虏虞君与其大夫百里傒，以璧马赂于虞故也。既虏百里傒，以为秦缪公夫人媵于秦。百里傒亡秦走宛，①楚鄙人执之。缪公闻百里傒贤，欲重赎之，恐楚人不与，乃使人谓楚曰：“吾媵臣百里傒在焉，请以五羖羊皮赎之。”。楚人遂许与之。当是时，百里傒年已七十余。缪公释其囚，与语国事。谢曰：“臣亡国之臣，何足问！”缪公曰：“虞君不用子，故亡，非子罪也。”固问，语三日，缪公大说，授之国政，号曰五羖大夫。百里傒让曰：“臣不及臣友蹇叔，蹇叔贤而世莫知。臣常游困于齐而乞食秌人，②蹇叔收臣。 臣因而欲事齐君无知，蹇叔止臣，臣得脱齐难，遂之周。周王子颓好牛，臣以养牛干之。及颓欲用臣，蹇叔止臣，臣去，得不诛。事虞君，蹇叔止臣。臣知虞君不用臣，臣诚私利禄爵，且留。再用其言，得脱，一不用，及虞君难：是以知其贤。”于是缪公使人厚币迎蹇叔，以为上大夫。 注①集解地理志南阳有宛县。正义宛，于元反，今邓州县。 注②集解徐广曰：“秌，一作‘铚’。”正义铚音珍栗反。铚，地名，在沛县。 秋，缪公自将伐晋，战于河曲。①晋骊姬作乱，太子申生死新城，②重耳﹑夷吾出礶。③ 注①集解徐广曰：“一作‘西’。”骃按：公羊传曰“河千里而一曲也”。服虔曰“河曲，晋地”。杜预曰“河曲在蒲阪南”。正义按：河曲在华阴县界也。 注②正义韦昭云：“曲沃新为太子城。”括地志云：“绛州曲沃县有曲沃故城，土人以为晋曲沃新城。” 注③正义重耳奔翟，夷吾奔少梁也。 九年，齐桓公会诸侯于葵丘。① 注①正义括地志云：“葵丘在曹州考城县东南一里一百五十步郭内，即桓公会处。又青州临淄县有葵丘。即传连称，管至父所戍处。” 晋献公卒。立骊姬子奚齐，其臣里克杀奚齐。荀息立卓子，①克又杀卓子及荀息。夷吾使人请秦，求入晋。于是缪公许之，使百里傒将兵送夷吾。夷吾谓曰：“诚得立，请割晋之河西八城②与秦。”及至，已立，而使丕郑谢秦，背约不与河西城，而杀里克。丕郑闻之，恐，因与缪公谋曰：“晋人不欲夷吾，实欲重耳。今背秦约而杀里克，皆吕甥﹑郄芮之计也。愿君以利急召吕﹑郄，吕﹑郄至，则更入重耳便。”缪公许之，使人与丕郑归，召吕﹑郄。吕﹑郄等疑丕郑有闲，乃言夷吾杀丕郑。丕郑子丕豹奔秦，说缪公曰：“晋君无道，百姓不亲，可伐也。”缪公曰：“百姓苟不便，何故能诛其大臣？能诛其大臣，此其调也。” ③不听，而阴用豹。 注①集解徐广曰：“一作‘倬’。” 注②正义谓同﹑华等州地。 注③正义调音徒聊反。言能诛大臣丕郑，云是夷吾于百姓调和也。刘伯庄音徒吊反。按：调，选也。邪臣诛，忠臣用，是夷吾能调选。两通也。 十二年，齐管仲﹑隰朋死。 晋旱，来请粟。丕豹说缪公勿与，因其饥而伐之。缪公问公孙支，①支曰：“饥穰更事耳，不可不与。”问百里傒，傒曰：“夷吾得罪于君，其百姓何罪？”于是用百里傒﹑公孙支言，卒与之粟。以船漕车转，自雍相望至绛。② 注①集解服虔曰：“秦大夫公孙子桑。” 注②集解贾逵曰：“雍，秦国都；绛，晋国都也。” 十四年，秦饥，请粟于晋。晋君谋之髃臣。虢射曰：①“因其饥伐之，可有大功。”晋君从之。十五年，兴兵将攻秦。缪公发兵，使丕豹将，自往击之。 九月壬戌，与晋惠公夷吾合战于韩地。②晋君□其军，与秦争利，还而马騺。，③缪公与麾下驰追之，不能得晋君，反为晋军所围。晋击缪公，缪公伤。于是岐下食善马者三百人驰冒晋军，晋军解围，遂脱缪公而反生得晋君。初，缪公亡善马，岐下野人共得而食之者三百余人，④吏逐得，欲法之。缪公曰：“君子不以畜产害人。吾闻食善马肉不饮酒，伤人。”乃皆赐酒而赦之。三百人者闻秦击晋，皆求从，从而见缪公窘，亦皆推锋争死，以报食马之德。于是缪公虏晋君以归，令于国，齐宿，吾将以晋君祠上帝。周天子闻之，曰“晋我同姓”，为请晋君。夷吾姊亦为缪公夫人，夫人闻之，乃衰绖跣，曰：“妾兄弟不能相救，以辱君命。”缪公曰：“我得晋君以为功，今天子为请，夫人是忧。”乃与晋君盟，许归之，更舍上舍，而馈之七牢。⑤十一月，归晋君夷吾，夷吾献其河西地，使太子圉为质于秦。秦妻子圉以宗女。 是时秦地东至河。⑥ 注①正义射音石也。 注②正义左传云僖公十五年，秦晋战于韩原，秦获晋侯以归。括地志云：“韩原在同州韩城县西南十八里。十六国春秋云魏颗梦父结草抗秦将杜回，亦在韩原。” 注③正义騺音致，又敕利反。国语云：“晋师溃，戎马还，泞而止。”韦昭云： “泞，深泥也。” 注④正义括地志云：“野人坞在岐州雍县东北二十里。”按：野人盗马食处，因名焉。 注⑤集解贾逵曰：“诸侯雍饩七牢。牛一羊一豕一为一牢也。” 注⑥正义晋河西八城入秦，秦东境至河，即龙门河也。 十八年，齐桓公卒。二十年，秦灭梁﹑芮。① 注①正义梁﹑芮国皆在同州。秦得其地，故灭二国之君。 二十二年，晋公子圉闻晋君病，曰：“梁，我母家也，①而秦灭之。我兄弟多，即君百岁后，秦必留我，而晋轻，亦更立他子。”子圉乃亡归晋。二十三年，晋惠公卒，子圉立为君。秦怨圉亡去，乃迎晋公子重耳于楚，而妻以故子圉妻。 重耳初谢，后乃受。缪公益礼厚遇之。二十四年春，秦使人告晋大臣，欲入重耳。晋许之，于是使人送重耳。二月，重耳立为晋君，是为文公。文公使人杀子圉。子圉是为怀公。 注①正义子圉母，梁伯之女也。 其秋，周襄王弟带以翟伐王，王出居郑。①二十五年，周王使人告难于晋﹑秦。秦缪公将兵助晋文公入襄王，杀王弟带。二十八年，晋文公败楚于城濮。②三十年，缪公助晋文公围郑。③郑使人言缪公曰：“亡郑厚晋，于晋而得矣，而秦未有利。晋之强，秦之忧也。”缪公乃罢兵归。晋亦罢。三十二年冬，晋文公卒。 注①正义王居于泛邑也。 注②正义韂地也，今濮州。 注③正义左传云僖公三十年，晋侯﹑秦伯围郑。杜预云：“文公过郑，郑不礼之。” 郑人有卖郑于秦曰：“我主其城门，郑可袭也。”缪公问蹇叔﹑百里傒，对曰： “径数国千里而袭人，希有得利者。且人卖郑，庸知我国人不有以我情告郑者乎？不可。” 缪公曰：“子不知也，吾已决矣。”遂发兵，使百里傒子孟明视，蹇叔子西乞术及白乙丙将兵。行日，百里傒﹑蹇叔二人哭之。缪公闻，怒曰：“孤发兵而子沮哭吾军，何也？”①二老曰：“臣非敢沮君军。军行，臣子与往；②臣老，迟还恐不相见，故哭耳。”二老退，谓其子曰：“汝军即败，必于殽阨矣。”③三十三年春，秦兵遂东，更晋地，过周北门。周王孙满曰：“秦师无礼，④不败何待！”兵至滑，⑤郑贩卖贾人⑥弦高，⑦持十二牛将卖之周，见秦兵，恐死虏，因献其牛，曰：“闻大国将诛郑，郑君谨修守御备，使臣以牛十二劳军士。”秦三将军相谓曰：“将袭郑，郑今已觉之，往无及已。”灭滑。滑，晋之边邑也。 注①正义沮，自吕反。沮，毁也。左传云蹇叔哭之曰：“孟子，吾见师之出，不见其入也。” 注②正义与音预。 注③正义殽音胡交反。阨音厄。春秋云鲁僖公三十三年，晋人及姜戎败秦师于殽。括地志云：“三殽山又名嵚岑山，在洛州永宁县西北二十里，即古之殽道也。” 注④正义左传云：“秦师过周北门，左右免胄而下，超乘者三百乘。王孙满尚幼，观之，言于王曰：‘秦师轻而无礼，必败。’”杜预云：“王城北门也。谓过天子门不卷甲束兵。超乘，示勇也。” 注⑤正义为八反。括地志云：“缑氏故城在洛州缑氏县东二十五里，滑伯国也。 韦昭云，姬姓小国也。” 注⑥正义卖，麦卦反。贾音古。左传作“商人”也。 注⑦集解人姓名。 当是时，晋文公丧尚未葬。太子襄公怒曰：“秦侮我孤，因丧破我滑。”遂墨衰绖，发兵遮秦兵于殽，击之，大破秦军，无一人得脱者。虏秦三将以归。文公夫人，秦女也，①为秦三囚将请曰：“缪公之怨此三人入于骨髓，愿令此三人归，令我君得自快烹之。”晋君许之，归秦三将。三将至，缪公素服郊迎，向三人哭曰：“孤以不用百里傒﹑蹇叔言以辱三子，三子何罪乎？子其悉心雪耻，毋怠。”遂复三人官秩如故，愈益厚之。 注①集解服虔曰：“缪公女。” 三十四年，楚太子商臣弑其父成王代立。 缪公于是复使孟明视等将兵伐晋，战于彭衙。①秦不利，引兵归。 注①集解杜预曰：“冯翊合阳县西北有衙城。”正义括地志云：“彭衙故城在同州白水县东北六十里。” 戎王使由余①于秦。由余，其先晋人也，亡入戎，能晋言。闻缪公贤，故使由余观秦。秦缪公示以宫室﹑积聚。由余曰：“使鬼为之，则劳神矣。使人为之，亦苦民矣。”缪公怪之，问曰：“中国以诗书礼乐法度为政，然尚时乱，今戎夷无此，何以为治，不亦难乎？”由余笑曰：“此乃中国所以乱也。夫自上圣黄帝作为礼乐法度，身以先之，仅以小治。及其后世，日以骄淫。阻法度之威，以责督于下，下罢极②则以仁义怨望于上，上下交争怨而相篡弑，至于灭宗，皆以此类也。夫戎夷不然。上含淳德以遇其下，下怀忠信以事其上，一国之政犹一身之治，不知所以治，此真圣人之治也。”于是缪公退而问内史廖曰：③“孤闻邻国有圣人，敌国之忧也。今由余贤，寡人之害，将奈之何？”内史廖曰：“戎王处辟匿，未闻中国之声。君试遗其女乐，以夺其志；④为由余请，以疏其闲；留而莫遣，以失其期。戎王怪之，必疑由余。 君臣有闲，乃可虏也。且戎王好乐，必怠于政。”缪公曰：“善。”因与由余曲席而坐，⑤传器而食，问其地形与其兵势尽纵，而后令内史廖以女乐二八遗戎王。戎王受而说之，终年不还。于是秦乃归由余。由余数谏不听，缪公又数使人闲要由余，由余遂去降秦。缪公以客礼礼之，问伐戎之形。 注①正义戎人姓名。 注②正义罢音皮。 注③集解汉书百官表曰：“内史，周官也。” 注④集解徐广曰：“夺，一作‘徇’。” 注⑤正义按：黙在穆公左右，相连而坐，谓之曲席也。 三十六年，缪公复益厚孟明等，使将兵伐晋，渡河焚船，大败晋人，取王官及鄗，①以报殽之役。晋人皆城守不敢出。于是缪公乃自茅津②渡河，③封殽中尸，④为发丧，哭之三日。乃誓于军曰：“嗟士卒！听无哗，余誓告汝。古之人谋黄发番番，⑤则无所过。”以申思不用蹇叔﹑百里傒之谋，故作此誓，令后世以记余过。君子闻之，皆为垂涕，曰：“嗟乎！秦缪公之与人周也，⑥卒得孟明之庆。” 注①集解徐广曰：“左传作‘郊’。”骃案：服虔曰“皆晋地，不能有”。正义鄗音郊。左传作“郊”。杜预云：“书取，言易也。”括地志云：“王官故城在同州澄城县西北九十里。又云南郊故城在县北十七里。又有北郊故城，又有西郊古城。左传云文公三年，秦伯伐晋，济河焚舟，取王官及郊也。”括地志云：“蒲州猗氏县南二里又有王官故城，亦秦伯取者。”上文云“秦地东至河”，盖猗氏王官是也。 注②集解徐广曰：“在大阳。”正义括地志云：“茅津在陕州河北县﹑大阳县也。” 注③正义自茅津南渡河也。 注④集解贾逵曰：“封识之。”正义左传云：“秦伯伐晋，济河焚舟，晋人不出，遂自茅津济，封殽尸而还。”杜预云：“封，埋藏也。” 注⑤正义音婆。字当作“皤”。皤，白头貌。言发白而更黄，故云黄发番番，*(以申思)*谓蹇叔﹑百里奚也。 注⑥集解服虔曰：“周，备也。” 三十七年，秦用由余谋伐戎王，益国十二，开地千里，①遂霸西戎。天子使召公过贺缪公以金鼓。三十九年，缪公卒，葬雍。②从死者百七十七人，秦之良臣子舆氏三人③名曰奄息﹑仲行﹑针虎，亦在从死之中。④秦人哀之，为作歌黄鸟之诗。君子曰：“秦缪公广地益国，东服强晋，西霸戎夷，然不为诸侯盟主，亦宜哉。死而□民，收其良臣而从死。且先王崩，尚犹遗德垂法，况夺之善人良臣百姓所哀者乎？是以知秦不能复东征也。”缪公子四十人，其太子䓨代立，是为康公。 注①正义韩安国云“秦穆公都地方三百里，并国十四，辟地千里”，陇西﹑北地郡是也。 注②集解皇览曰：“秦缪公頉在橐泉宫祈年观下。”正义庙记云：“橐泉宫，秦孝公造。祈年观，德公起。盖在雍州城内。”括地志云：“秦穆公頉在岐州雍县东南二里。” 注③正义毛苌云：“良，善也，三善臣也。”左传云：“子车氏之三子。”杜预云：“子车，秦大夫也。” 注④正义行音胡郎反。针音其廉反。应劭云：“秦穆公与髃臣饮酒酣，公曰‘生共此乐，死共此哀’。于是奄息﹑仲行﹑针虎许诺。及公薨，皆从死。黄鸟诗所为作也。”杜预云：“以人葬为殉也。”括地志云：“三良頉在岐州雍县一里故城内。” 康公元年。往岁缪公之卒，晋襄公亦卒；襄公之弟名雍，秦出也，①在秦。 晋赵盾欲立之，使随会②来迎雍，秦以兵送至令狐。③晋立襄公子而反击秦师，秦师败，随会来奔。二年，秦伐晋，取武城，④报令狐之役。四年，晋伐秦，取少梁。⑤六年，秦伐晋，取羁马。⑥战于河曲，大败晋军。晋人患随会在秦为乱，乃使魏雠余⑦详反，⑧合谋会，诈而得会，会遂归晋。 康公立十二年卒，子共公立。⑨ 注①正义雍母秦女，故言秦出也。 注②正义韦昭云：“晋正卿士籒之孙，成伯之子季武子也。食采于随范，故曰随会，或曰范会。季，范子字也。” 注③集解杜预曰：“在河东。”正义令音零。括地志云：“令狐故城在蒲州猗氏县界十五里也。” 注④正义括地志云：“故武城一名武平城，在华州郑县东北十三里也。” 注⑤正义前入秦，后归晋，今秦又取之。 注⑥集解服虔曰：“晋邑也。” 注⑦集解服虔曰：“晋之魏邑大夫。”正义雠音受。又作“儏”，音同。 注⑧正义详音羊。 注⑨索隐名貑。十代至灵公，又并失名。 共公二年，晋赵穿弑其君灵公。三年，楚庄王强，北兵至雒，问周鼎。共公立五年卒，子桓公立。 桓公三年，晋败我一将。十年，楚庄王服郑，北败晋兵于河上。当是之时，楚霸，为会盟合诸侯。二十四年，晋厉公初立，与秦桓公夹河而盟。归而秦倍盟，与翟合谋击晋。二十六年，晋率诸侯伐秦，秦军败走，追至泾而还。桓公立二十七年卒，子景公立。① 注①集解徐广曰：“世本云景公名后伯车也。”索隐景公已下，名又错乱，始皇本纪作*(哀)*[僖]公。 景公四年，晋栾书弑其君厉公。十五年，救郑，败晋兵于栎。①是时晋悼公为盟主。 十八年，晋悼公强，数会诸侯，率以伐秦，败秦军。秦军走，晋兵追之，遂渡泾，至棫林而还。②二十七年，景公如晋，与平公盟，已而背之。三十六年，楚公子围弑其君而自立，是为灵王。景公母弟后子针③有宠，景公母弟富，或谮之，恐诛，乃奔晋，车重千乘。晋平公曰：“后子富如此，何以自亡？”对曰：“秦公无道，畏诛，欲待其后世乃归。”三十九年，楚灵王强，会诸侯于申，④为盟主，杀齐庆封。景公立四十年卒，子哀公立。⑤后子复来归秦。 注①集解杜预曰：“晋地也。”正义栎音历。括地志云：“洛州阳翟县，古栎邑也。” 注②集解徐广曰：“棫音域。”骃案：杜预曰“秦地也”。 注③正义音钳。 注④正义在邓州南阳县[北]三十里。 注⑤索隐始皇本纪作“爘公”。 哀公八年，楚公子□疾弑灵王而自立，是为平王。十一年，楚平王来求秦女为太子建妻。至国，女好而自娶之。十五年，楚平王欲诛建，建亡；①伍子胥奔吴。晋公室卑而六卿强，欲内相攻，是以久秦晋不相攻。三十一年，吴王阖闾与伍子胥伐楚，楚王亡奔随，吴遂入郢。楚大夫申包胥来告急，②七日不食，日夜哭泣。③于是秦乃发五百乘救楚，④败吴师。吴师归，楚昭王乃得复入郢。哀公立三十六年卒。太子夷公，夷公蚤死，不得立，立夷公子，是为惠公。 注①正义太子建亡之郑，郑杀之。 注②正义包胥姓公孙，封于申，故号申包胥。左传云：“申包胥如秦乞师，曰： ‘吴为封豕长蛇，以荐食上国，虐始于楚。寡君失守社稷，越在草莽，使下臣告急曰，夷德无厌，若邻于君，疆埸之患也。逮吴之未定，君其取分焉。若楚之遂亡，君之土也。若以君灵抚之，世以事君。’”注③正义左传云：“申包胥对秦伯曰‘寡君越在草莽，未获所伏，下臣何敢即安’。立依于庭墙而哭，日夜不绝声，勺饮不入口，七日。秦哀公为赋无衣，九顿首而坐。秦师乃出。” 注④正义左传鲁定公五年，秦子蒲﹑子虎帅车五百乘以救楚，败吴师于军祥。 惠公元年，孔子行鲁相事。五年，晋卿中行﹑范氏反晋，晋使智氏﹑赵简子攻之，范﹑中行氏亡奔齐。惠公立十年卒，子悼公立。 悼公二年，齐臣田乞弑其君孺子，立其兄阳生，是为悼公。六年，吴败齐师。 齐人弑悼公，立其子简公。九年，晋定公与吴王夫差盟，争长于黄池，卒先吴。 ①吴强，陵中国。十二年，齐田常弑简公，立其弟平公，常相之。十三年，楚灭陈。秦悼公立十四年卒，子厉共公立。孔子以悼公十二年卒。 注①集解徐广曰：“外传云吴王先歃。” 厉共公二年，蜀人来赂。十六年，爎河旁。以兵二万伐大荔，取其王城。①二十一年，初县频阳。②晋取武成。二十四年，晋乱，杀智伯，分其国与赵﹑韩﹑魏。二十五年，智开与邑人来奔。③三十三年，伐义渠，虏其王。④三十四年，日食。厉共公卒，子躁公立。 注①集解徐广曰：“今之临晋也。临晋有王城。”正义荔音戾。括地志云：“同州东三十里朝邑县东三十步故王城。大荔近王城邑。” 注②集解地理志冯翊有频阳县。正义括地志云：“频阳故城在雍州同官县界，古频阳县城也。” 注③集解徐广曰：“一本二十六年城南郑也。”正义开，智伯子。伯被赵襄子等灭其国，其子与从属来奔秦。 注④集解应劭曰：“义渠，北地也。”正义括地志云：“宁﹑庆二州，春秋及战国时为义渠戎国之地也。” 躁公二年，南郑反。①十三年，义渠来伐，至渭南。十四年，躁公卒，立其弟怀公。② 注①正义南郑，今梁州所理县也。春秋及战国时，其地属于楚也。 注②索隐厉共公子也。生昭太子，未立而卒。太子之子，是为灵公。 怀公四年，庶长□①与大臣围怀公，怀公自杀。怀公太子曰昭子，蚤死，大臣乃立太子昭子之子，是为灵公。②灵公，怀公孙也。 注①正义长，丁丈反。□，竹遥反。□，人名也。刘伯庄音潮。 注②索隐生献公也。 灵公六年，晋城少梁，秦击之。十三年，城籍姑。①灵公卒，子献公②不得立，立灵公季父悼子，是为简公。简公，昭子之弟而怀公子也。③ 注①正义括地志云：“籍姑故城在同州韩城县北三十五里。” 注②索隐名师隰。 注③索隐简公，昭之弟而怀公子。简公，怀公弟，灵公季父也。始皇本纪云灵公生简公，误也。又纪年云简公九年卒，次敬公立，十二年卒，乃立惠公。 正义刘伯庄云简公是昭子之弟，怀公之子，厉公之孙。今*(史)*[秦]记谓简公是*(厉)*[灵]公子者抄写之误。 简公六年，令吏初带剑。①爎洛。城重泉。②十六年卒，③子惠公立。 注①正义春秋官吏各得带剑。 注②集解地理志重泉县属冯翊。正义重，直龙反。括地志云：“重泉故城在同州蒲城县东南四十五里也。” 注③集解徐广曰：“表云十五年也。” 惠公十二年，子出子生。十三年，伐蜀，取南郑。惠公卒，出子立。 出子二年，庶长改迎灵公之子献公于河西而立之。①杀出子及其母，沉之渊旁。秦以往者数易君，君臣乖乱，故晋复强，夺秦河西地。② 注①正义西者，秦州西县，秦之旧地，时献公在西县，故迎立之。 注②正义夺前所上八城也。 献公元年，①止从死。二年，城栎阳。②四年正月庚寅，孝公生。十一年，周太史儋见献公曰：“周故与秦国合而别，别五百岁复合，合*(七)*十七岁而鑘王出。”十六年，桃冬花。十八年，雨金栎阳。③二十一年，与晋战于石门，④斩首六万，天子贺以𤆡㶽。⑤二十三年，与魏晋战少梁，虏其将公孙痤。 ⑥二十四年，献公卒，⑦子孝公立，⑧年已二十一岁矣。 注①集解徐广曰：“丁酉。” 注②集解徐广曰：“徙都之，今万年是也。”正义括地志云：“栎阳故城一名万年城，在雍州东北百二十里。*(栎阳)*汉七年，分栎阳城内为万年县，隋文帝开皇三年，迁都于龙首川，今京城也。改万年为大兴县。至唐武德元年，又改曰万年，置在州东七里。” 注③正义言雨金于秦国都，明金瑞见也。 注④正义括地志云：“尧门山俗名石门，在雍州三原县西北三十三里。上有路，其状若门。故老云尧凿山为门，因名之。武德年中于此山南置石门县，贞观年中改为云阳县。” 注⑤集解周礼曰：“白与黑谓之黼，黑与青谓之黻。” 注⑥正义在戈反。 注⑦集解徐广曰：“表云二十三年。” 注⑧索隐名渠梁。 孝公元年，①河山以东强国六，与齐威﹑楚宣﹑魏惠﹑燕悼﹑韩哀﹑赵成侯并。淮泗之闲②小国十余。楚﹑魏与秦接界。③魏筑长城，自郑滨洛以北，有上郡。楚自汉中，南有巴﹑黔中。周室微，诸侯力政，争相并。秦僻在雍州，不与中国诸侯之会盟，夷翟遇之。孝公于是布惠，振孤寡，招战士，明功赏。 下令国中曰：“昔我缪公自岐雍之闲，修德行武，东平晋乱，以河为界，④西霸戎翟，广地千里，天子致伯，诸侯毕贺，为后世开业，甚光美。会往者厉﹑躁﹑简公﹑出子之不宁，国家内忧，未遑外事，三晋攻夺我先君河西地，诸侯卑秦﹑丑莫大焉。献公即位，镇抚边境，徙治栎阳，且欲东伐，复缪公之故地，修缪公之政令。寡人思念先君之意，常痛于心。宾客髃臣有能出奇计强秦者，吾且尊官，与之分土。”于是乃出兵东围陕城，西斩戎之獂王。⑤ 注①集解徐广曰：“庚申也。” 注②正义并，白浪反。谓淮泗二水。 注③正义楚北及魏西与秦相接，北自梁州汉中郡，南有巴﹑渝，过江南有黔中﹑巫郡也。魏西界与秦相接，南自华州郑县，西北过渭水，滨洛水东岸，向北有上郡鄜州之地，皆筑长城以界秦境。洛即漆沮水也。 注④正义即龙门河也。 注⑤集解地理志天水有獂道县。应劭曰：“獂，戎邑，音桓。” 韂鞅闻是令下，西入秦，因景监①求见孝公。 注①正义监，甲暂反，阉人也。 二年，天子致胙。 三年，韂鞅说孝公变法修刑，内务耕稼，外劝战死之赏罚，孝公善之。甘龙﹑杜挚等弗然，相与争之。卒用鞅法，百姓苦之；居三年，百姓便之。乃拜鞅为左庶长。其事在商君语中。 七年，与魏惠王会杜平。①八年，与魏战元里，②有功。十年，韂鞅为大良造，将兵围魏安邑，降之。③十二年，作为咸阳，④筑冀阙，⑤秦徙都之。并诸小乡聚，⑥集为大县，县一令，⑦四十一县。为田开阡陌。⑧东地渡洛。十四年，初为赋。⑨十九年，天子致伯。⑩二十年，诸侯毕贺。秦使公子少官率师会诸侯逢泽，⑾朝天子。 注①正义在同州澄城县界也。 注②正义祁城在同州澄城县界。 注③集解地理志曰河东有安邑县。正义括地志云：“安邑故城在绛州夏县东北十五里，本夏之都。” 注④正义括地志云：“咸阳故城亦名渭城，在雍州咸阳县东十五里，京城北四十五里，即秦孝公徙都之者。今咸阳县，古之杜邮，白起死处。” 注⑤正义刘伯庄云：“冀犹记事，阙即象魏也。” 注⑥正义万二千五百家为乡。聚犹村落之类也。 注⑦集解汉书百官表曰：“县令长皆秦官。万户以上为令，秩千石至六百石； 减万户为长，秩五百石至三百石。皆有丞尉。” 注⑧索隐风俗通曰：“南北曰阡，东西曰陌。河东以东西为阡，南北为陌。” 注⑨集解徐广曰：“制贡赋之法也。”索隐谯周云：“初为军赋也。” 注⑩正义伯音霸，又如字。孝公十九年，天子始封爵为霸，即太史儋云“合*(七)*十七岁而霸王出”之年，故天子致伯。桓谭新论云：“夫上古称三皇﹑五帝，而次有三王﹑五伯，此天下君之冠首也。故言三皇以道理，而五帝用德化； 三王由仁义，五伯以权智。其说之曰，无制令刑罚谓之皇；有制令而无刑罚谓之帝；赏善诛恶，诸侯朝事谓之王；兴兵约盟，以信义矫世谓之伯。” 注⑾集解徐广曰：“开封东北有逢泽。”正义括地志云：“逢泽亦名逢池，在汴州浚仪县东南十四里。” 二十一年，齐败魏马陵。① 注①正义虞喜志林云：“濮州甄城县东北六十余里有马陵，涧谷深峻，可以置伏。”按：庞涓败即此也。 二十二年，韂鞅击魏，虏魏公子卬。封鞅为列侯，号商君。① 注①正义商州商洛县在州东八十九里，鞅所封也。契所封地。 二十四年，与晋战鴈门，①虏其将魏错。② 注①索隐纪年云“与魏战岸门”，此云“鴈门”，恐声误也。又下云“败韩岸门”，盖一地也。寻秦与韩﹑魏战，不当远至鴈门也。正义括地志云：“岸门在许州长社县西北二十八里，今名西武亭。” 注②正义七故反。 孝公卒，子惠文君立。①是岁，诛韂鞅。鞅之初为秦施法，②法不行，太子犯禁。鞅曰：“法之不行，自于贵戚。君必欲行法，先于太子。太子不可黥，黥其傅师。”于是法大用，秦人治。及孝公卒，太子立，宗室多怨鞅，鞅亡，因以为反，而卒车裂以徇秦国。③ 注①索隐名驷。 注②正义为，于伪反。 注③集解汉书曰：“商君为法于秦，战斩一首赐爵一级，欲为官者五十石。其爵名：一为公士，二上造，三簪褭，四不更，五大夫，六官大夫，七公大夫，八公乘，九五大夫，十左庶长，十一右庶长，十二左更，十三中更，十四右更，十五少上造，十六大上造，十七驷车庶长，十八大庶长，十九关内侯，二十彻侯。” 惠文君元年，楚﹑韩﹑赵﹑蜀人来朝。二年，天子贺。三年，王冠。①四年，天子致文武胙。齐﹑魏为王。② 注①正义冠音馆。礼记云年二十行冠礼也。 注②索隐齐威王﹑魏惠王。 五年，阴晋人犀首①为大良造。六年，魏纳阴晋，阴晋更名宁秦。②七年，公子卬与魏战，虏其将龙贾，斩首八万。八年，魏纳河西地。九年，渡河，取汾阴﹑皮氏。③与魏王会应。④围焦，降之。⑤十年，张仪相秦。魏纳上郡十五县。⑥十一年，县义渠。⑦归魏焦﹑曲沃。⑧义渠君为臣。更名少梁曰夏阳。十二年，初腊。⑨十三年四月戊午，魏君为王，韩亦为王。⑩使张仪伐取陕，出其人与魏。 注①集解犀首，官名。姓公孙，名衍。索隐官名，若虎牙之类。姓公孙，名衍，魏人也。正义犀音西。地理志云华阴县，故阴晋，秦惠王五年，更名宁秦，高祖八年更名华阴。 注②集解徐广曰：“今之华阴也。” 注③集解地理志二县属河东。正义渡河东取之。括地志云：“汾阴故城俗名殷汤城，在蒲州汾阴县北也。皮氏在绛州龙门县西一里八十步，即古皮氏城也。” 注④正义应，乙陵反。括地志云：“故应城因应山为名，古之应国，在汝州鲁山县东三十里。左传云‘邘﹑晋﹑应﹑韩，武之穆也’。” 注⑤正义括地志云：“焦城在陕州城内东北百步，因焦水为名。周同姓所封，左传云虞﹑虢﹑焦﹑滑﹑霍﹑阳﹑韩﹑魏皆姬姓也。”杜预云八国皆为晋所灭。 按：武王克商，封神农之后于焦，而后封姬姓也。 注⑥正义今鄜﹑绥等州也。魏前纳阴晋，次纳同﹑丹二州，今纳上郡，而尽河西滨洛之地矣。 注⑦正义地理志云北地郡义渠道，秦县也。括地志云：“宁﹑原﹑庆三州，秦北地郡，战国及春秋时为义渠戎国之地，周先公刘﹑不窋居之，古西戎也。” 注⑧正义括地志云：“曲沃在陕州*[陕]*县西南三十二里，因曲沃水为名。” 按：焦﹑曲沃二城相近，本魏地，适属秦，今还魏，故言归也。 注⑨正义腊，卢盍反，十二月腊日也。秦惠文王始效中国为之，故云初腊。 猎禽兽以岁终祭先祖，因立此日也。风俗通云：“礼传云‘夏曰嘉平，殷曰清祀，周曰蜡，汉改曰腊’。礼曰‘天子大蜡八，伊耆氏始为蜡’。蜡者，索也。岁十二月合聚万物而索飨之。” 注⑩正义魏襄王﹑韩宣惠王也。 十四年，更为元年。二年，张仪与齐﹑楚大臣会啮桑。三年，韩﹑魏太子来朝。 张仪相魏。五年，王游至北河。①七年，乐池②相秦。韩﹑赵﹑魏﹑燕﹑齐帅匈奴共攻秦。秦使庶长疾与战修鱼，虏其将申差，③败赵公子渴﹑韩太子奂，斩首八万二千。八年，张仪复相秦。九年，司马错伐蜀，灭之。④伐取赵中都﹑西阳⑤十年，韩太子苍来质。伐取韩石章。⑥伐败赵将泥。⑦伐取义渠二十五城。十一年，煷里疾攻魏焦，降之。败韩岸门，斩首万，其将犀首走。公子通封于蜀。⑧燕君让其臣子之。十二年，王与梁王会临晋。庶长疾攻赵，虏赵将庄。张仪相楚。十三年，庶长章击楚于丹阳，虏其将屈□，斩首八万；又攻楚汉中，取地六百里，置汉中郡。楚围雍氏，秦使庶长疾助韩而东攻齐，到满⑨助魏攻燕。十四年，伐楚，取召陵。丹﹑𠆲臣，蜀⑩相壮⑾杀蜀侯来降。 注①集解徐广曰：“戎地，在河上。”正义按：王游观北河，至灵﹑夏州之黄河也。 注②正义乐音岳。池，徒何反。裴氏音池也。 注③正义修鱼，韩邑也。年表云秦败我修鱼，得韩将军申差。 注④索隐蜀西南夷旧有君长，故昌意娶蜀山氏女也。其后有杜宇，自立为王，号曰望帝。蜀王本纪曰：“张仪伐蜀，蜀王开战不胜，为仪所灭也。” 注⑤集解地理志太原有中都县。正义括地志云：“中都故县在汾州平遥县西十二里，即西都也。西阳即中阳也，在汾州隰城县东十里。地理志云西都﹑中阳属西河郡。”此云“伐取赵中都西阳”。赵世家云“秦即取我西都及中阳”。年表云“秦惠文王后元九年，取赵中都﹑西阳﹑安邑。赵武灵王十年，秦取中都安阳”。本纪﹑世家﹑年表其县名异，年岁实同，所伐唯一处，故具录之，以示后学。 注⑥正义韩地名也。 注⑦集解徐广曰：“将，一作‘庄’。”正义赵将名也。 注⑧集解徐广曰：“是岁王赧元年。”索隐华阳国志曰：“赧王元年，秦惠王封子通国为蜀侯，以陈庄为相。”徐广所云，亦据国志而言之。 注⑨正义满，或作“蒲”。秦将姓名也。 注⑩正义二戎号也，臣伏于蜀。蜀相杀蜀侯，并丹﹑𠆲二国降秦。在蜀西南姚府管内，本西南夷，战国时蜀﹑滇国，唐初置𠆲州﹑丹州也。 注⑾集解徐广曰：“一作‘状’。” 惠王卒，子武王立。①韩﹑魏﹑齐﹑楚﹑越②皆宾从。 注①索隐名荡。 注②集解徐广曰：“一作‘赵’。” 武王元年，与魏惠王会临晋。①诛蜀相壮。张仪﹑魏章皆东出之魏。伐义渠﹑丹﹑𠆲。二年，初置丞相，②煷里疾﹑甘茂为左右丞相。张仪死于魏。三年，与韩襄王会临晋外。③南公揭卒，煷里疾相韩。武王谓甘茂曰：“寡人欲容车通三川，窥周室，死不恨矣。”其秋，使甘茂﹑庶长封伐宜阳。④四年，拔宜阳，斩首六万。涉河，城武遂。⑤魏太子来朝。武王有力好戏，力士任鄙﹑乌获﹑孟说皆至大官。王与孟说举鼎，绝膑。⑥八月，武王死。⑦族孟说。 武王取魏女为后，无子。立异母弟，是为昭襄王。⑧昭襄母楚人，姓啱氏，号宣太后。武王死时，昭襄王为质于燕，燕人送归，得立。 注①集解徐广曰：“表云哀王。”正义按：魏惠王卒已二十五年矣。 注②集解应劭曰：“丞者，承也。相，助也。” 注③正义外谓临晋城外。“外”字一作“水”。 注④正义在河南府福昌县东十四里，故韩城是也。此韩之大郡，伐取之，三川路乃通也。 注⑤集解徐广曰：“韩邑也。”正义按：此邑本属韩，近平阳。韩世家云“贞子居平阳，九世至哀侯，徙郑”。楚世家云“而韩犹服事秦者，以先王墓在平阳”。而秦之武遂去之七十里，故知近平阳。 注⑥集解徐广曰：“一作‘桩’。”正义膑音频忍反。绝，断也。膑，胫骨也。 注⑦集解皇览曰：“秦武王頉在扶风安陵县西北，毕陌中大頉是也。人以为周文王頉，非也。周文王頉在杜中。”正义括地志云：“秦悼武王陵在雍州咸阳县西北十五里也。” 注⑧索隐名则，一名稷。 昭襄王元年，严君疾为相。①甘茂出之魏。二年，彗星见。②庶长壮与大臣﹑诸侯﹑公子为逆，皆诛，及惠文后皆不得良死。③悼武王后出归魏。三年，王冠。与楚王会黄棘，④与楚上庸。⑤四年，取蒲阪。⑥彗星见。 五年，魏王来朝应亭，⑦复与魏蒲阪。六年，蜀侯辉反，⑧司马错定蜀。 庶长奂伐楚，斩首二万。泾阳君⑨质于齐。日食，昼晦。七年，拔新城。[一０]煷里子卒。八年，使将军芈戎攻楚，取新市。⑾齐使章子，魏使公孙喜，韩使暴鸢⑿共攻楚方城，取唐眛。赵破中山，其君亡，竟死齐。魏公子劲﹑韩公子长为诸侯。⒀九年，孟尝君薛文来相秦。奂攻楚，取八城，杀其将景快。十年，楚怀王入朝秦，秦留之。薛文以金受免。⒁楼缓为丞相。十一年，齐﹑韩﹑魏﹑赵﹑宋﹑中山五国共攻秦，⒂至盐氏而还。⒃秦与韩﹑魏河北及封陵以和。⒄彗星见。楚怀王走之赵，赵不受，还之秦，即死，归葬。十二年，楼缓免，穰侯⒅魏焻为相。予楚粟五万石。 注①正义盖封蜀郡严道县，因号严君。疾，名也。 注②正义彗，似岁反，又先到反。 注③集解徐广曰：“迎妇于楚者。” 注④正义棘，纪力反。盖在房﹑襄二州也。 注⑤集解地理志汉中有上庸县。正义括地志云：“上庸，今房州竹山县及金州是也。” 注⑥正义括地志云：“蒲阪故城在蒲州河东县南二里，即尧舜所都也。” 注⑦集解徐广曰：“魏世家云会临晋。”正义应音乙陵反。 注⑧索隐辉音晖。华阳国志曰：“秦封王子辉为蜀侯。蜀侯祭，归胙于王，后母疾之，加毒以进，王大怒，使司马错赐辉剑。”此辉不同也。 注⑨索隐名市。 注⑩正义楚世家云：“怀王二十九年，秦复伐楚，大破楚军，楚军死二万，杀我将军景缺。”年表云：“秦败我襄城，杀景缺。”括地志云：“许州襄城县即古新城县也。”按世家﹑年表，则“新”字误作“襄”字。 注⑾集解晋地记曰：“江夏有新市县。” 注⑿索隐韩将姓名。 注⒀索隐别封之邑，比之诸侯，犹商君﹑赵长安君然。 注⒁正义金受，秦丞相姓名。免，夺其丞相。 注⒂正义盖中山此时属赵，故云五国也。 注⒃集解徐广曰：“盐，一作‘监’。”正义括地志云：“盐故城一名司盐城，在蒲州安邑县。”按：掌盐池之官，因称氏。 注⒄正义年表云：“秦与魏封陵，与韩武遂以和。”按：河外陕﹑虢﹑曲沃等地。封陵在古蒲阪县西南河曲之中。武遂，近平阳地也。 注⒅正义括地志云：“穰，邓州所理县，□古穰侯国。” 十三年，向寿伐韩，取武始。①左更白起攻新城。②五大夫礼出亡奔魏。 任鄙为汉中守。③十四年，左更白起攻韩﹑魏于伊阙，④斩首二十四万，虏公孙喜，拔五城。十五年，大良造白起攻魏，取垣，⑤复予之。攻楚，取宛。十六年，左更错取轵及邓。⑥焻免，封公子市宛，公子悝邓，⑦魏焻陶，为诸侯。十七年，城阳君⑧入朝，及东周君来朝。秦以垣为蒲阪﹑皮氏。 ⑨王之宜阳。十八年，错攻垣﹑⑩河雍，决桥取之。⑾十九年，王为西帝，齐为东帝，皆复去之。吕礼来自归。齐破宋，宋王在魏，死温。任鄙卒。二十年，⑿王之汉中，又之上郡﹑北河。二十一年，⒀错攻魏河内。魏献安邑，秦出其人，募徙河东赐爵，赦罪人迁之。泾阳君封宛。二十二年，蒙武伐齐。河东为九县。与楚王会宛。与赵王会中阳。⒁二十三年，尉斯离⒂与三晋﹑燕伐齐，破之济西。王与魏王会宜阳，与韩王会新城。 二十四年，与楚王会鄢，⒃又会穰。秦取魏安城，⒄至大梁，燕﹑赵救之，秦军去。魏焻免相。二十五年，拔赵二城。与韩王会新城，与魏王会新明邑。二十六年，赦罪人迁之穰。侯焻复相。二十七年，错攻楚。赦罪人迁之南阳。⒅白起攻赵，取代光狼城。⒆又使司马错发陇西，因蜀攻楚黔中，[二０]拔之。 二十八年，大良造白起攻楚，取鄢﹑邓，[二一]赦罪人迁之。二十九年，大良造白起攻楚，取郢为南郡，[二二]楚王走。周君来。王与楚王会襄陵。[二三]白起为武安君。[二四]三十年，蜀守若伐楚，取巫郡，[二五]及江南为黔中郡。 [二六]三十一年，白起伐魏，取两城。楚人反我江南。[二七]三十二年，相穰侯攻魏，至大梁，破暴鸢，斩首四万，鸢走，魏入三县请和。三十三年，客卿胡*(伤)**[阳]*攻魏卷﹑[二八]蔡阳﹑长社，取之。[二九]击芒卯华阳，破之，[三０]斩首十五万。魏入南阳以和。[三一]三十四年，秦与魏﹑韩上庸地为一郡，南阳免臣迁居之。三十五年，佐韩﹑魏﹑楚伐燕。初置南阳郡。[三二]三十六年，客卿醦攻齐，取刚﹑寿，[三三]予穰侯。三十八年，中更胡*(伤)**[阳]*攻赵阏与，[三四]不能取。四十年，悼太子死魏，归葬芷阳。[三五]四十一年夏，攻魏，取邢丘﹑怀。[三六]四十二年，安国君为太子。十月，宣太后薨，[三七]葬芷阳郦山。[三八]九月，穰侯出之陶。四十三年，武安君白起攻韩，拔九城，斩首五万。四十四年，攻韩南*(郡)**[阳]*，取之。四十五年，五大夫贲[三九]攻韩，取十城。叶阳君[四０]悝出之国，未至而死。四十七年，秦攻韩上党，上党降赵，秦因攻赵，赵发兵击秦，相距。秦使武安君白起击，大破赵于长平，四十余万尽杀之。四十八年十月，韩献垣雍。[四一]秦军分为三军。武安君归。王龁将伐赵*(武安)*皮牢，拔之。司马梗北定太原，尽有韩上党。正月，兵罢，复守上党。其十月，五大夫陵攻赵邯郸。四十九年正月，益发卒佐陵。陵战不善，免，王龁代将。其十月，将军张唐攻魏，为蔡尉[四二]捐弗守，还斩之。五十年十月，武安君白起有罪，为士伍，迁阴密。[四三]张唐攻郑，拔之。十二月，益发卒军汾城旁。[四四]武安君白起有罪，死。龁攻邯郸，不拔，去，还奔汾军。二月余攻晋军，斩首六千，晋楚流死河二万人。[四五]攻汾城，□从唐拔宁[四六]新中，[四七]宁新中更名安阳。[四八]初作河桥。 [四九] 注①集解地理志魏郡有武始县。正义括地志云：“武始故城在洛州武始县西南十里。” 注②正义白起传云：“白起为左庶长，将而击韩之新城。”括地志云：“洛州伊阙县本是汉新城县，隋文帝改为伊阙，在洛州南七十里。” 注③集解汉书百官表曰：“郡守，秦官。” 注④正义括地志云：“伊阙在洛州南十九里。注水经云‘昔大禹疏龙门以通水，两山相对，望之若阙，伊水历其闲，故谓之伊阙’。”按：今洛南犹谓之龙门也。 注⑤正义垣音袁。前秦取蒲阪，复以蒲阪与魏，魏以为垣。今又取魏垣，复与之，后秦以为蒲阪皮氏。 注⑥集解地理志河内有轵县，南阳有邓县。正义括地志云：“故轵城在怀州济源县东南十三里，故邓城在怀州河阳县西三十一里，并六国时魏邑也。”按： 二城相连，故云及也。 注⑦索隐悝号高陵君，初封于彭，昭襄王弟也。 注⑧正义括地志云：“濮州雷泽县本汉郕阳县，古郕伯姬姓之国，周武王封弟季载于郕，其后迁城之阳也。” 注⑨索隐“为”当为“易”，盖字讹也。正义蒲阪，今河东县也。皮氏故城在绛州龙门县西一里八十步。 注⑩正义盖蒲阪﹑皮氏又归魏，魏复以为垣，今重攻取之也。 注⑾集解徐广曰：“汲頉纪年云魏哀王二十四年，改宜阳曰河雍，改向曰高平。向在轵之西。” 注⑿集解徐广曰：“秦地有父马生驹。” 注⒀集解徐广曰：“有牡马生牛而死。” 注⒁集解地理志西河有中阳县。 注⒂索隐尉，秦官。斯离，其姓名。正义尉，都尉。斯离，名也。 注⒃正义鄢，于建反，又音偃。括地志云：“故偃城在襄州安养县北三里，古郾子之国也。” 注⒄集解地理志汝南有安城县。正义括地志云：“安城在豫州汝阳县东南十七里。” 注⒅正义南阳及上迁之穰，皆今邓州也。 注⒆正义括地志云：“光狼故城在今泽州高平县西二十里。” 注[二０]正义今黔府也。 注[二一]正义鄢邓二城并在襄州。 注[二二]正义括地志云：“郢城在荆州江陵县东北六里，楚平王筑都之地也。” 注[二三]集解地理志河东有襄陵县。正义括地志云：“襄陵在晋州临汾县东南三十五里。阚骃十三州志云襄陵，晋大夫犨邑也。” 注[二四]正义言能抚养军士，战必克，得百姓安集，故号武安。故城在*(潞)**[洛]*州武安县西南五十里。七国时赵邑，□赵奢救阏与处也。 注[二五]正义华阳国志张若为蜀中郡守。括地志云：“巫郡在夔州东百里。” 注[二六]正义括地志云：“黔中故城在辰州沅陵县西二十里。江南，今黔府亦其地也。” 注[二七]正义黔中郡反归楚。 注[二八]集解地理志河南有卷县。正义卷音丘袁反。括地志云：“故卷城在郑州原武县西北七里，即衡雍也。” 注[二九]集解地理志颍川有长社县。正义括地志云：“蔡阳，今豫州上蔡水之阳，古城在豫州北七十里。长社故城在许州长社县西一里。皆魏邑也。” 注[三０]集解司马彪曰：“华阳，亭名，在密县。”索隐芒卯，魏将。谯周云孟卯也。正义括地志云：“故华城在郑州管城县南三十里。国语云史伯对郑桓公，虢﹑郐十邑，华其一也。华阳□此城也。”按：是时韩﹑赵聚兵于华阳攻秦，□此矣。 注[三一]集解徐广曰：“河内修武，古曰南阳，秦始皇更名河内，属魏地。荆州之南阳郡，本属韩地。”正义括地志云：“怀获嘉县□古之南阳。杜预云在晋州山南河北，故曰南阳。秦破芒卯军，斩首十五万，魏入南阳以和。” 注[三二]正义今邓州也。前已属秦，秦置南阳郡，在汉水之北。释名云：“在中国之南而居阳地，故以为名焉。”张衡南都赋云：“陪京之南，居汉之阳。” 注[三三]正义括地志云：“故刚城在兖州龚丘县界。寿，郓州之县。” 注[三四]集解孟康曰：“音焉与，邑名，在上党□县西。”正义阏，于达反。与音预。阏与聚城一名乌苏城，在潞州铜鞮县西北二十里，赵奢破秦军处。又仪州和顺县□古阏与城，亦云赵奢破秦军处。然仪州与潞州相近，二所未详。又阏与山在洺州武安县西南五十里，赵奢拒秦军于阏与，□山北也。按：阏与山在武安故城西南，又近武安故城，盖仪州是所封故地。 注[三五]集解徐广曰：“今霸陵。”正义括地志云：“芷阳在雍州蓝田县西六里。 三秦记云*[白]*鹿原东有霸川之西阪，故芷阳也。” 注[三六]集解徐广曰：“邢丘在平皋。”骃案：韩诗外传武王伐纣，到于邢丘，勒兵于宁，更名邢丘曰怀，宁曰修武。正义括地志云：“平皋故城本邢丘邑，汉置平皋县，在怀州武德县东南二十里。故怀城，周之怀邑，在怀州武陟县西十一里。” 注[三七]集解徐广曰：“芈氏。” 注[三八]正义郦，力知反，在雍州新丰县南十四里也。 注[三九]正义音奔。五大夫，官。疑贲，名也。 注[四０]集解一云“华阳”。正义叶，书涉反。 注[四一]集解司马彪曰：“河南卷县有垣雍城。” 注[四二]正义为，于伪反。蔡，姓；尉，名。 注[四三]集解如淳曰；“尝有爵而以罪夺爵，皆称士伍。”正义括地志云：“阴密故城在泾州鹑觚县西，□古密须国也。” 注[四四]正义括地志云：“临汾故城在绛州正平县东北二十五里，□古临汾县城也。”按：汾城□此城是也。 注[四五]集解徐广曰：“楚，一作‘走’。”正义按：此时无楚军，“走”字是也。 注[四六]集解徐广曰：“一作‘曼’。此赵邑也。” 注[四七]正义唐，今晋州平阳，尧都也。括地志云：“宁新中，七国时魏邑，秦昭襄王拔魏宁新中，更名安阳城，□今相州外城是也。” 注[四八]集解徐广曰：“魏郡有安阳县。”正义今相州外城古安阳城。 注[四九]正义此桥在同州临晋县东，渡河至蒲州，今蒲津桥也。 五十一年，将军摎攻韩，取阳城﹑负黍，①斩首四万。攻赵，取二十余县，首虏九万。西周君②背秦，与诸侯约从，将天下锐兵出伊阙攻秦，令秦毋得通阳城。于是秦使将军摎攻西周。西周君走来自归，顿首受罪，尽献其邑三十六城，口三万。秦王受献，归其君于周。五十二年，周民东亡，其器九鼎入秦。 ③周初亡。 注①正义今河南府县也。负黍亭在阳城县西南三十五里，本周邑，亦时属韩也。 注②正义武公。 注③正义器谓宝器。禹贡金九牧，铸鼎于荆山下，各象九州之物，故言九鼎。 历殷至周赧王十九年，秦昭王取九鼎，其一飞入泗水，余八入于秦中。 五十三年，天下来宾。魏后，秦使摎伐魏，取吴城。①韩王入朝，魏委国听令。五十四年，王郊见上帝于雍。五十六年秋，昭襄王卒，子孝文王立。②尊唐八子为唐太后，③而合其葬于先王。④韩王衰绖入吊祠，诸侯皆使其将相来吊祠，视丧事。 注①集解徐广曰：“在大阳。”正义括地志云：“虞城故城在陕州河北县东北五十里虞山之上，亦名吴山，周武王封弟虞仲于周之北故夏墟吴城，□此城也。” 注②索隐名柱，五十三而立，立一年卒，葬寿陵。子庄襄王。 注③集解徐广曰：“八子者，妾媵之号，姓唐。”正义孝文王之母也。先死，故尊之。晋灼云：“除皇后，自昭仪以下，秩至百石，凡十四等。”汉书外戚传云：“八子视千石，比中更。” 注④正义以其母唐太后与昭王合葬。 孝文王元年，赦罪人，修先王功臣，曪厚亲戚，弛苑囿。孝文王除丧，十月己亥□位，三日辛丑卒，子庄襄王立。① 注①索隐名子楚。三十二而立，立三年卒，葬阳陵。纪作“四年”。 庄襄王元年，大赦罪人，修先王功臣，施德厚骨肉而布惠于民。东周君与诸侯谋秦，秦使相国吕不韦诛之，尽入其国。秦不绝其祀，以阳人地①赐周君，奉其祭祀。使蒙骜伐韩，韩献成皋﹑巩。②秦界至大梁，初置三川郡。③二年，使蒙骜攻赵，定太原。三年，蒙骜攻魏高都﹑汲，④拔之。攻赵榆次﹑新城﹑狼孟，⑤取三十七城。⑥四月日食。*(四年)*王龁攻上党。⑦初置太原郡。⑧魏将无忌率五国兵击秦，⑨秦却于河外。⑩蒙骜败，解而去。五月丙午，庄襄王卒，子政立，是为秦始皇帝。 注①集解地理志河南梁县有阳人聚。 注②正义括地志云：“洛州泛水县古*(之)**[东]*虢国，亦郑之制邑，又名虎牢，汉之成皋。”巩，恭勇反，今洛州巩县。尔时秦灭东周，韩亦得其地，又献于秦。 注③集解韦昭曰：“有河﹑洛﹑伊，故曰三川。”骃案：地理志汉高祖更名河南郡。 注④集解徐广曰：“一作‘波’。波县亦在河内。”正义汲音急。括地志云：“高都故城今泽州是。汲故城在韂州所理汲县西南二十五里。孟康云汉波县，今郗城是也。”括地志云：“故郗城在怀州河内县西三十二里。左传云苏忿生十二邑，郗其一也。” 注⑤正义括地志云：“榆次，幷州县，□古榆次地也。新城一名小平城，在朔州善阳县西南四十七里。狼孟故城在幷州阳曲县东北二十六里。” 注⑥正义案：取三十七城，并代﹑朔三州之地矣。 注⑦正义上党又反秦，故攻之。 注⑧正义上党以北皆太原地，□上三十七城也。 注⑨正义信陵君也。率燕﹑赵﹑韩﹑楚﹑魏之兵击秦也。 注⑩正义蒙骜被五国兵败，遂解而却至于河外。河外，陕﹑华二州也。 秦王政立二十六年，初并天下为三十六郡，号为始皇帝。①始皇帝五十一年而崩，子胡亥立，是为二世皇帝。②三年，诸侯并起叛秦，赵高杀二世，立子婴。子婴立月余，诸侯诛之，遂灭秦。其语在始皇本纪中。 注①索隐十三而立，立三十七年崩，葬郦山。 注②索隐十二年立。纪云二十一。立三年，葬宜春。秦自襄公至二世，凡六百一十七岁。此实本纪而注别举之，以非本文耳。 太史公曰：秦之先为嬴姓。其后分封，以国为姓，有徐氏﹑郯氏﹑莒氏﹑终黎氏﹑①运奄氏﹑菟裘氏﹑将梁氏﹑黄氏﹑江氏﹑修鱼氏﹑白冥氏﹑蜚廉氏﹑秦氏。然秦以其先造父封赵城，为赵氏。 注①集解徐广曰：“世本作‘钟离’。”应劭曰：“氏姓注云有姓终黎者是。” 【索隐述赞】柏翳佐舜，皂斿是旌。蜚廉事纣，石旘斯营。造父善驭，封之赵城。非子息马，厥号秦嬴。礼乐射御，西垂有声。襄公救周，始命列国。金祠白帝，龙祚水德。祥应陈宝，妖除丰特。里奚致霸，韂鞅任刻。厥后吞并，卒成凶慝。 ------------------　　关注历史，热爱历史，以史为侧，正身之行。</pre></div></div><div class="post-meta meta-tags"><ul class=clearfix><li><a>'史录','带解读','史记'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>