<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>常山江宋诗之河：常山宋诗集锦之二 | 极客快訊</title><meta property="og:title" content="常山江宋诗之河：常山宋诗集锦之二 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/pgc-image/RKb4OOO33D4ZT6"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/7a99f18.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/7a99f18.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/7a99f18.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/7a99f18.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/7a99f18.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/7a99f18.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/7a99f18.html><link rel=canonical href=https://geekbank.cf/tw/%e6%b8%b8%e6%88%8f/7a99f18.html><meta property="article:published_time" content="2020-10-29T20:46:10+08:00"><meta property="article:modified_time" content="2020-10-29T20:46:10+08:00"><meta name=Keywords content><meta name=description content="常山江宋诗之河：常山宋诗集锦之二"><meta name=author content="极客快訊"><meta property="og:url" content="/cn/%E6%B8%B8%E6%88%8F/7a99f18.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>常山江宋诗之河：常山宋诗集锦之二</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p>柚都石城小磨坊，精雕细琢好文章！</p><p>关注柚石坊，回味老时光！</p><p>注：围绕打造常山江“宋诗之河”文化品牌要求，现整理推送常山宋诗内容，以供各位文友、诗友和书友分享。因个人时间能力有限，其中字词可能有误，敬请批评指正，恳请提供线索，不胜感谢。</p><p>本期作者：李处权 汪藻 王庭珪 韩驹 李纲 吕本中 赵鼎 刘鼎 曾几 向子諲 沈与求 郑刚中 释宗杲 邓肃 苏籀 崔复初 黄彦平 林季仲 张嵲 魏矼 张浚 刘才邵 胡铨 王之望 王十朋 汪应辰 韩元吉 翁蒙之 陆游 杨万里</p><img alt=常山江宋诗之河：常山宋诗集锦之二 onerror=errorimg.call(this); src=http://p3.pstatp.com/large/pgc-image/RKb4OOO33D4ZT6><p>李处权</p><p>李处权：生卒不详，字巽伯，溧阳人，约北宋末前后在世。“七虎堂”七虎之一。</p><p>梦江彦文</p><p>春寒苹末风尤劲，过雨山林都眼净。</p><p>西江天来泻明镜，劈箭孤帆飞小艇。</p><p>中有丈人若冰壶，冰为眸子玉作肤。</p><p>黄河逆流沧海枯，彷佛羡门丹丘徒。</p><p>仙风道骨何敷腴，烟霞之姿远见揖。</p><p>弭棹芳洲招我急，野人竭蹶抠衣入。</p><p>酌之瑶丹饫琼汁，荐以金桃露犹湿。</p><p>御寇衣袂方泠然，岸巾笑拍洪崖肩。</p><p>交梨火枣开心田，木钻石盘今已穿。</p><p>青鞋布袜白行缠，游戏人间五百年。</p><p>草饮招表臣才臣彦文道夫</p><p>愧匪屠门嚼，且无金屈卮。</p><p>人生难得醉，我辈不须辞。</p><p>山迥云生谷，林空鸟并枝。</p><p>前溪天欲雪，为报戴逵知。</p><p>留别范元长二十八韵</p><p>博治人为史，循良吏得师。</p><p>谋谟当启沃，出处系安危。</p><p>鹗立通丹地，龙章近赤墀。</p><p>咨询唐典故，笔削汉官仪。</p><p>结客多青眼，承家最白眉。</p><p>浩然无害气，汪若有容陂。</p><p>慎独仍三省，操危任百罹。</p><p>谁嘲玄尚白，自信涅非缁。</p><p>俯仰俱无作，幽明两偿欺。</p><p>爱君心匪石，忧国鬓成丝。</p><p>券外真毫末，樊中足坦夷。</p><p>闭门因拂袖，展卷代支颐。</p><p>远览迷千古，高怀自一时。</p><p>海非蠡可测，豹岂管能窥。</p><p>能事推天禄，威名到月支。</p><p>孔融征已晚，安石起何迟。</p><p>不待南飞雁，贪悬左顾龟。</p><p>向来鹦鹉赋，此去凤凰池。</p><p>揭揭英灵气，巍巍柱石姿。</p><p>衮衣须我补，霖雨更谁为。</p><p>贱子端何者，先生颇识之。</p><p>几年当顾盼，今日倒炉锤。</p><p>解榻徐生入，弹冠贡子知。</p><p>青蝇休点污，白璧漫瑕疵。</p><p>炼句终乖律，看书正阙疑。</p><p>地偏如有避，交淡欲无私。</p><p>瘦马终千里，寒灰待一吹。</p><p>西江如可激，皆命守轩帷。</p><p>汪藻（1079～1154）：字彦章，号浮溪，又号龙溪，江西德兴人，宋代文学家，着有《浮溪集》。</p><p>宿招贤馆</p><p>儿时客衢州，尝过招贤馆。</p><p>主人敬爱客，置驿极安便。</p><p>堂前花作屏，堂后竹成援。</p><p>人来铜步岭，路异玉山县。</p><p>回头四十载，兴废眼中见。</p><p>重寻旧馆盟，井迳无复辨。</p><p>沉吟茂林缺，怅望佳石转。</p><p>道逢里监门，难我曾识面。</p><p>白头相劳苦，语已涕双泫。</p><p>破屋为少留，天寒雨如线。</p><p>按：招贤馆，常山县招贤驿边馆。</p><p>常山道中闻诸将屡捷</p><p>一雨四十日，羲和安在哉。</p><p>路忧石头滑，云怕天心开。</p><p>隔水唤舟渡，逢人骑马来。</p><p>闻言江北好，一笑为传杯。</p><p>王庭珪（1079～1171）：字民瞻，自号泸溪老人、泸溪真逸，江西安福人，北宋诗人，着有《泸溪文集》《易解》。</p><p>江虞仲生日（正月十四日）</p><p>王春正月东风回，星桥铁锁明夜开。鳌山千仞接云汉，平地五色移蓬莱。</p><p>公家今夕果何夕，适逢间气生英才。清都虎豹失呵禁，九关转钮驱河魁（一作鬼）。</p><p>烂柯山头瑞烟起，太白之精天上来。却来人间知几载，少日声名震寰海。</p><p>太学高文擅俊场，江南刺史多遗爱。江边父老祝长年，南极年来一星在。</p><p>明年此夕从宸游，鳌山正出鳌头外。新莺百啭柳初青，龙池凤阁遥相待。</p><p>注：江少虞，字虞仲，常山县何家人。</p><p>韩驹（1080—1135）：字子苍，号牟阳，世人称陵阳先生，宋代江西诗派诗人，诗论家，四川仁寿人，着有《陵阳集》。</p><p>次范元长韵兼简郑有功博士</p><p>少年饶舌类丰干，老似鸣蝉不耐寒。</p><p>无复酒杯同设席，几思斋钵共开单。</p><p>便从此去真差易，未有生涯良独难。</p><p>樗散郑公官益冷，雪中何以继朝餐。</p><p>按：范冲，字元长，南宋初期迁居常山叠石。</p><p>李纲（1083－1140）：字伯纪，号梁溪先生，常州无锡人，两宋之际抗金名臣，着有梁溪先生文集靖康传信录梁溪词。</p><p>三衢道中</p><p>行色虚无里，人声烟霭间。</p><p>浪纹来縠水，地势逼柯山。</p><p>浅濑通舟涩，飞桥跨石弯。</p><p>风高云冉冉，滩急水潺潺。</p><p>野迥松篁秀，境幽鸡犬闲。</p><p>轻装因路险，隐耳觉言蛮。</p><p>村酿酤来薄，溪鳞买得悭。</p><p>浦晴鸣雁浴，林暝舞鸦还。</p><p>寺僻殿阁古，堂虚苔藓斑。</p><p>僧房清夜宿，幽梦到乡关。</p><p>吕本中（1084－1145）：字居仁，世称东莱先生，河南开封人，宋代诗人，着有《春秋集解》《紫微诗话》《东莱先生诗集》。</p><p>题官使赵枢密独往亭</p><p>谢公为时出，四海正仰渠。</p><p>雅志在东山，本末固不渝。</p><p>苻坚百万师，一扫谈笑余。</p><p>今公抱长策，岂止安石徒。</p><p>平生独往愿，结亭山一隅。</p><p>跻扳上修竹，已自胜巾车。</p><p>举手谢世人，不与汝同途。</p><p>出佐明天子，意欲雄万夫。</p><p>行当复中原，即日还旧都。</p><p>岂容思昔隐，更作深山居。</p><p>小人病无能，误入承明庐。</p><p>朝夕投劾归，为公先扫除。</p><p>按：赵枢密，即赵鼎。</p><p>赠魏邦达张彦素</p><p>公更深居我更衰，山林膏壤偶同时。</p><p>两年疾病略相似，二老风流应自知。</p><p>苦学养生犹有累，不知闲过是无为。</p><p>初冬寄远无他物，半夜才成一首诗。</p><p>按：魏邦达，即魏矼，南宋时期迁居常山。</p><p>赠魏邦达张彦素</p><p>橘绿冬未黄，菊老霜变紫。</p><p>不知风土佳，但觉日月驶。</p><p>闲居得养疾，调气实在此。</p><p>从今便休去，敢复为物使。</p><p>谁能明吾心，旁邑有君子。</p><p>赵鼎（1085—1147）： 字元镇，号得全居士，原籍解州闻喜，后迁居常山黄冈山，被誉为南宋“中兴贤相”， 着有《忠正德文集》《得全居士词》。</p><p>题常山草萍驿</p><p>才过常山到草萍，驿亭偏喜雨初晴。</p><p>麦畦水涨黄云重，柳絮风吹白雪轻。</p><p>身世自今忘俗虑，宦途从此快吟情。</p><p>魏公已辍江西镇，犹有甘棠颂政声。</p><p>雨夜不寐</p><p>西风吹雨夜潇潇，冷烬残香共寂寥。</p><p>要作秋江篷底睡，正宜窗外有芭蕉。</p><p>将归先寄诸幼</p><p>扰扰干戈地，悬悬父子情。</p><p>人间正多故，身外复何营</p><p>我已忘官宠，儿须办力耕。</p><p>归家休歇处，团坐话无生。</p><p>还家示诸幼</p><p>避地重遭乱，还家幸再生。</p><p>一身今见汝，寸禄敢留情。</p><p>更恐死生隔，浑疑梦寐惊。</p><p>吾今犹有愧，未遂鹿门耕。</p><p>还家</p><p>但切思家念，那知行路难。</p><p>杯盘无作具，菽水自加餐。</p><p>竹老风声劲，山深夜气寒。</p><p>肯教孤枕梦，容易到长安。</p><p>中秋醉后</p><p>顾影不成舞，披襟欲御风。</p><p>人怜经岁别，月与旧时同。</p><p>鹤警露华白，鱼潜水鉴空。</p><p>举杯还径醉，归梦广寒宫。</p><p>后数日雪再作</p><p>三见江南白，端来伴酒樽。</p><p>作寒催岁暮，流润压冬温。</p><p>云卧山容湿，天低水气昏。</p><p>东风犹有信，昨夜到前村。</p><p>九日置酒坐上呈元长</p><p>未厌山林僻，那知节序迁。</p><p>高闲爱重九，安健又今年。</p><p>物外无缰锁，樽中有圣贤。</p><p>黄花自衰晚，勿复笑华颠。</p><p>中秋呈元长</p><p>江上中秋月，天边白髪翁。</p><p>一轮还自满，千里共谁同。</p><p>扰扰干戈后，栖栖羁旅中。</p><p>持杯那复问，一釂百分空。</p><p>谁作清光伴，潇然属两翁。</p><p>他乡多病后，竟夕一樽同。</p><p>孤杵征衣泪，寒沙战角风。</p><p>何由遂心赏，幽思渺秋空。</p><p>夜坐（或题怀范元长）</p><p>寺楼钟断锁长廊，谁共萧斋一炷香。</p><p>书册自能留久坐，灯花还解劝余觞。</p><p>风回绝壑沉虚籁，雨入幽林送嫩凉。</p><p>老懒由来贪睡美，秋衾不怕夜初长。</p><p>和元长暮春</p><p>坐叹空山落景催。几时江上叶舟回。</p><p>初无妙术留春住，强觅余欢傍酒来。</p><p>体力寒多便故絮，齿牙衰甚怯新梅。</p><p>秦川洛水繁华事，白首天边共此杯。</p><p>次韵元长观梅三首</p><p>曳杖山间自探春，雨余梅意已清新。</p><p>兵戎草草伤沦落，一醉花前有几人。</p><p>种柳栽花旧惜春，不知春色为谁新。</p><p>年年青眼樽前客，只有寒梅是故人。</p><p>归来醉橪一枝春，照影凉蟾过雨新。</p><p>不似霸陵愁醉尉，穿云渡水寂无人。</p><p>用元长韵赠空老</p><p>虚怀无地着纤尘，独鹤孤云寄此身。</p><p>琴发清弹庐阜月，诗探妙意武林春。</p><p>少陵深契赞公语，惠远能知陶令真。</p><p>扰扰今谁同此趣，容车山下两闲人。</p><p>长沙倅刘元举寄示参议伯山酬唱之什因亦次韵二首</p><p>挥毫曾看妙如神，倾泻明珠百斛珍。</p><p>畴昔笑谈知寡和，后来风度绝无人。</p><p>应怜老矣纡朱绂，早约归欤岸角巾。</p><p>明镜未须羞鬓发，一樽相与永青春。</p><p>秋风泽国正鲈莼，归意长随陆海珍。</p><p>簿领穷年迷旧学，疮痍千里愧斯人。</p><p>袖中本是钓竿手，头上无非漉酒巾。</p><p>节物惊心劳梦寐，衢江西岸小梅春。</p><p>次张真君韵</p><p>闻君结屋临山涧，多种黄精与紫芝。</p><p>云气每占华盖顶，松阴长护玉津池。</p><p>溪流盘转近百里，山色清虚无一姿。</p><p>传得仙人新句法，封题遥寄五言诗。</p><p>和郑有功次范元长韵</p><p>凭陵风雪不相贷，逋客向来生事寒。</p><p>京国回头九关隔，江湖吊影一身单。</p><p>着鞭意气初非浅，唾手功名不作难。</p><p>老矣收心定何许，莼鲈聊馔腐儒餐。</p><p>次韵富季申寄示</p><p>相期念畴昔，道在敢忧贫。</p><p>分手便千里，论心复几人。</p><p>微词动招谤，烂醉可藏身。</p><p>第恐先求旧，黄麻起世臣。</p><p>赠普照监院（陕人也）</p><p>飘泊嗟何往，归来恨莫从。</p><p>师犹作秦语，我已效吴侬。</p><p>水浅长河浪，山低太华峰。</p><p>几时携手去，南北本同宗。</p><p>再用前韵示范六</p><p>举目山河往恨沉，吴霜一点鬓毛侵。</p><p>飘零顾我非前日，慷慨唯君识此心。</p><p>香散药畦花漫漫，波侵蝶沼竹阴阴。</p><p>平生载酒论文地，鸿雁归时问信音。</p><p>九日晚坐独酌一杯</p><p>木落江城风露寒，坐惊芳岁逼雕残。</p><p>晚来自爱一杯暖，老去元无九日欢。</p><p>拟借灵均兰作佩，尚余陶令菊堪餐。</p><p>平生遍插茱萸处，短梦悠悠行路难。</p><p>将至三衢杨村道中小饮</p><p>衢江波上半帆风，散发篷窗笑傲中。</p><p>晚境但深耽酒癖，穷途犹愧作诗工。</p><p>天边垅阪三秦阻，海上山川百越通。</p><p>得尽余龄安一饱，此身何敢较西东。</p><p>和元长书怀二首</p><p>神灵久愤敌尘侵，畀付经营惜寸阴。</p><p>闻道倒戈回易水，行看休战牧桃林。</p><p>宁论少壮非前日，及见升平亦本心。</p><p>乱后亲朋无恙否，试凭北雁寄归音。</p><p>孤怀讵胜百忧侵，息影由来贵处阴。</p><p>志谢长嘶走千里，身如倦翼返深林。</p><p>云山处处明双目，樽酒时时洗寸心。</p><p>更赖清诗为陶写，朱弦流水叹遗音。</p><p>黄冈薪水无忧</p><p>越土水浅易涸，而近山无木可采。故常有薪水之忧，既归黄冈遂脱此责，作诗示同舍</p><p>经年薪水困行朝，一日归来百念消。</p><p>决决溪流鸣枕下，丁丁谷响应山椒。</p><p>小安课伐犹多事，无复移居莫见招。</p><p>老矣羞为吴市隐，买田从此混渔樵。</p><p>寄黄冈亲旧</p><p>丁未冬，同陆昭中渡江，泊秦淮税亭之侧。癸丑三月，自建康移守南昌，登舟顾览，即昔年系缆之所也。时昭中亡矣，感叹存没，作诗寄黄冈亲旧</p><p>江湖南北寄飞蓬，叹息流光俛仰中。</p><p>千里月明人念远，一年春事水流东。</p><p>惊心存没风花转，阅世悲欢梦境空。</p><p>欲寄此情那可尽，相逢唯有一樽同。</p><p>雪中与洙辈饮</p><p>朝市丘园定孰优，要将闲适换深忧。</p><p>门阑终日断还往，父子一樽相劝酬。</p><p>云锁山林寒悄悄，风吹雪霰暮悠悠。</p><p>醉余身世知何许，莫向东陵觅故侯。</p><p>大雪连日不已</p><p>日日愁阴惨不开，警风和雪振穷埃。</p><p>百年未省南州见，千里应随北客来。</p><p>塞马晓悲沙上月，陇人遥恨笛中梅。</p><p>独怜寸草滋荣意，知道春从斗柄回。</p><p>东轩即事二首</p><p>投闲非避世，道引学修真。</p><p>物外元无事，壶中别有春。</p><p>水声清梦寝，山色上衣巾。</p><p>已矣将安往，乡关渺战尘。</p><p>原宪贫非病，渊明懒是真。</p><p>诗留百年债，酒占四时春。</p><p>泉石高凉地，祠官自在身。</p><p>叨蒙有如此，何以効涓尘。</p><p>雪晴东轩独坐</p><p>云山回合翠重重，不放幽人还目穷。</p><p>高竹有时催冻雪，饥禽竟日咽悲风。</p><p>悠悠事与本谋异，扰扰人谁此意同。</p><p>却坐蒲团聊袖手，更无一语可书空。</p><p>独坐东轩</p><p>云山环合户深关，中有幽人竟日闲。</p><p>好在窗前数竿竹，与君相伴老山间。</p><p>马靖国后轩</p><p>性静交游少，身闲日月长。忘言千句偈，宴坐一炉香。</p><p>世有流离苦，人趋声利场。此间亦何事，高卧傲羲皇。</p><p>趋三衢别故人时车驾幸杭州二首</p><p>其一</p><p>伧父何由习楚风，家山俱在古河东。</p><p>相逢憔悴干戈后，追数悲欢梦寐中。</p><p>掺袂又成千里别，放歌空念一尊同。</p><p>他年倘有加餐字，试问渔舟鹤发翁。</p><p>其二</p><p>飘零泽国几春风，又触惊涛泛短蓬。</p><p>四海未知栖息地，百年半在别离中。</p><p>功名元与世缘薄，兵火向来吾道穷。</p><p>独倚危楼凄望眼，青山无数浙江东。</p><p>正月十八日枕上</p><p>空笼疏幔晓寒清，小醉醒然不作酲。</p><p>攲枕谁能寻断梦，卧闻童子诵经声。</p><p>山中书事</p><p>心远身闲眼界清，潇然回首万缘轻。</p><p>更将满耳是非语，换作松风溪水声。</p><p>山居次韵止老</p><p>衣巾翠湿阴阴竹，屐齿寒生步步云。</p><p>莫向清流还洗耳，世间言语不曾闻。</p><p>再用花字韵示止老二首</p><p>灵龙夜吠千年木，丹鼎光腾九转砂。</p><p>鹤驭云骈竟何许，岩前老尽碧桃花。</p><p>寻师杳隔蓬莱水，炼药长怀勾漏砂。</p><p>闻道高人犹笑此，春风无处不开花。</p><p>次韵止老见赠</p><p>谁是幡经清净侣，毋烦杖履过前溪。</p><p>不如多置葫芦酒，直使渊明醉后归。</p><p>老媪折山樱一枝观观其开落</p><p>坐看余香作雪飞，春风犹恋折来枝。</p><p>何如就赏芳丛下，留到丹丸结实时。</p><p>有送生鸠者放之使去</p><p>山林是处有依栖，及此秋晴唤妇归。</p><p>随分谋生何厌拙，莫因饮啄傍人飞。</p><p>三衢多碧轩</p><p>平生爱山心不足，寸碧已复明双眸。</p><p>暮年得此幽栖地，枕上烟岚万叠秋。</p><p>将至常山先寄诸幼</p><p>经年游宦叹离群，相见提携数候门。</p><p>一笑相看即无事，径须归办酒盈樽。</p><p>元长谒仲长彦文赠以樽酒</p><p>杖头挑取一壶春，要使朱颜日日新。</p><p>何必稽山寻贺老，风流俱是谪仙人。</p><p>彦文携玉友见过出示致道小诗因次其韵三首</p><p>其一</p><p>一壶春色玉生光，最爱霏霏绕鼻香。</p><p>浅醉不禁衣袖冷，幽林风雨夜苍凉。</p><p>其二</p><p>仙官新拜旧词臣，林下相逢又一人。</p><p>勿谓沧浪清可濯，此心原自绝纤尘。</p><p>其三</p><p>于世无功懒据鞍，诛茅种竹老空山。</p><p>不应天与静中趣，自是人容拙者闲。</p><p>范元长寄示刘野夫满庭芳曲因用其语戏呈</p><p>暮年身计酒葫芦，定是前身刘野夫。</p><p>他日烂柯山下见，俨然一部黒髭须。</p><p>建康德家书寄元长观梅诗因次其韵</p><p>东风一纸平安信，闻道黄岗春已来。</p><p>传语吴生好看客，梅花应似去年开。</p><p>醉和颜美中元夕绝句</p><p>年年人月喜团圆，好在诗边又酒边。</p><p>莫道玄风只渔钓，也随世俗夜无眠。</p><p>道堂</p><p>疏松怪石水泠泠，白葛乌纱晚醉醒。</p><p>想见眼前无俗物，一炉沉水写黄庭。</p><p>独往亭</p><p>亭前旧种碧琅玕，别后何人着眼看。</p><p>山下溪流接潮水，时凭双鲤报平安。</p><p>泊盈川步头舟中酌酒五首</p><p>其一</p><p>那知乱后年光促，但觉春来酒味长。</p><p>炯炯新蟾照人白，恨无只竹请孙郎。</p><p>其二</p><p>空笼影照琉璃滑，鸿洞声传钏鼓长。</p><p>便买扁舟作家宅，风流千载谢三郎。</p><p>其三</p><p>飞扬跋扈今安取，放浪酣歌亦所长。</p><p>曾醉西湖春色否，传声江上问诸郎。</p><p>其四</p><p>苍苍烟画千岩秀，泛泛花流一水长。</p><p>会向武陵寻避世，此身已是捕鱼郎。</p><p>其五</p><p>收功不在干戈众，和议元非计策长。</p><p>闻道搜贤徧南国，要令四裔识周郎。</p><p>谢人惠麦穗</p><p>愚轩卧病空瓶储，市米不得如求珠。</p><p>邻翁馈麦穗盈筥，或揉或簸喧庭除。</p><p>磨雷隐隐破霜瓣，家童执爨烟生厨。</p><p>须臾粥成劝我食，齐眉举案烦妻孥。</p><p>病余聊复润喉吻，软滑盈盈如膏酥。</p><p>宛然长粳欲争长，加以白豆为参舆。</p><p>童儿作颦若不足，老夫大笑为有余。</p><p>虎头食肉非不美，回视利害为何如。</p><p>平生不耕啖此物，垄头汗滴惭耕夫。</p><p>淡中有味足养福，为君努力餐一盂。</p><p>好事近•雪中携酒过元长</p><p>春色遍天涯，寒谷未知消息。且共一尊芳酒，看东风飞雪。太平遗老洞霄翁，相对两华发。一任醉魂飞去，访琼瑶宫阙。</p><p>好事近•再和</p><p>羁旅转飞蓬，投老未知休息。却念故园春事，舞残红飞雪。危楼高处望天涯，云海寄穷发。只有旧时凉月，照清伊双阙。</p><p>好事近•再和</p><p>一炷鼻端香，方寸浪平风息。汲取玉池春水，点红炉微雪。年来都以酒相妨，进退只毫发。却道醉乡深处，是三山神阙。</p><p>好事近•再和</p><p>烟雾锁青冥，直上九关一息。姑射有人相挽，莹肌肤冰雪。骑鲸却下大荒来，天风乱吹发。慨念故人非是，漫尘埃城阙。</p><p>醉蓬莱•庆寿</p><p>破新正春到，五叶尧蓂，弄芳初秀。剪彩然膏，灿华筵如昼。家庆图中，老莱堂上，竞祝翁遐寿。喜气欢容，光生玉斝，香霏金兽。</p><p>谁会高情，淡然声利，一笑尘寰，万缘何有。解组归来，访渔樵朋友。华发苍颜，任从老去，但此情依旧。岁岁年年，花前月下，一尊芳酒。</p><p>浣溪沙•建康次韵范元长送邢子方</p><p>惜别怀归老不禁。一年春事柳阴阴。日下长安何处是，碧云深。</p><p>已恨梅花疏远信，休传桃叶怨遗音。一醉东风分首去，两惊心。</p><p>刘鼎：生卒不详，籍贯不详，南宋官员，曾任海南县令，为赵鼎收葬。</p><p>祭赵鼎公</p><p>中原沦落此中孤，千载防丘镇海隅。</p><p>冢穴离云天阴暗，碑横降雨影模糊。</p><p>苦力争谏驱胡虏，气作山河壮版图。</p><p>仝悼俏像伤往事，铜驼荆棘有鹈鹕。</p><p>曾几（1085--1166）：字吉甫，自号茶山居士，原籍江西赣县，南宋诗人，着有《茶山集》。</p><p>三衢道中</p><p>梅子黄时日日晴，小溪泛尽却山行。</p><p>绿阴不减来时路，添得黄鹂四五声。</p><p>吕郎治先以听事至常山县不敢越境以书致雨郡酒日铸茶</p><p>子到常山县，饶阳有敝庐。</p><p>相望百里地，空得数行书。</p><p>睡思茶料理，愁怀酒破除。</p><p>新秋即在眼，过我定何如。</p><p>向子諲（1085-1152）：字伯恭，号芗林居士，江西樟树人，南宋诗人，着有《酒边词》。</p><p>西江月•得意穿云度水</p><p>绍兴丁巳，遍走浙东诸郡，遂作天台、雁荡之游，政黄柑江鳐时，足慰平生。时拜御书芗林之赐，因成长短句，寄朱子发、范元长、陈去非翰林三学士，以资玉堂中一笑。</p><p>得意穿云度水，及时斫玉分金。兹游了却未来心。怪我归迟一任。 居士何如学士，翰林休笑芗林。个中真味少知音。不是清狂太甚。</p><p>按：范元长，即范冲。</p><p>沈与求（1086—1137）：字必先，号龟溪，浙江德清人，南宋知枢密院事，着有《龟溪集》。</p><p>题赵丞相独往亭</p><p>林下何人伴岁寒？亭前相对小檀栾。</p><p>年来闻道烟梢长，乞与衰翁把钓竿。</p><p>按：赵丞相，即赵鼎，独往亭在常山县何家黄冈山。</p><p>次韵江元寿题宁境寺湖光亭</p><p>客行终日厌区区，暂借晴光照坐隅。</p><p>水漾龙鳞浮窣堵，莼开雉尾供伊蒲。</p><p>欲随渔子飞双桨，似与仙翁在一壶。</p><p>目乱风埃知有几，肯来幽处濯缨无。</p><p>注：江跻，字元寿，常山县源口人。</p><p>还憩湖光亭复次江元寿韵</p><p>羊酪莼羹本异区，江湖随俗语娵隅。</p><p>紫鳞拨刺冲文荇，翠羽翩翾过绿蒲。</p><p>舴艋兴饶青络马，笭箵自当紫微壶。</p><p>丛书校罢频搔首，天末孤帆去欲无。</p><p>郑刚中</p><p>郑刚中（1088—1154）：字亨仲，号北山，婺州金华人，宋代诗人，着有《北山集》。</p><p>和江虞仲华山二绝</p><p>其一 仙人掌</p><p>意象轩轩势入云，为谁出手若经纶。</p><p>夜扶星斗朝擎日，气力何知几万钧。</p><p>其二 陈希夷无忧木</p><p>世累都忘春复秋，婆娑槐木亦无忧。</p><p>不知千古云间梦，梦见山前虏马不。</p><p>按：江少虞，字虞仲，常山县何家人。</p><p>答江虞仲机宜归语</p><p>侯公说行高祖迎，赵璧在怀出秦庭。</p><p>白首属国还汉旌，印绶累累妻嫂惊。</p><p>疏家叔侄辞公卿，彭泽柳外陶渊明。</p><p>又如长铗成悲鸣，沂浴既罢风舞轻。</p><p>斐然成章孔不称，浩然之志孟岂平。</p><p>登山临水赋有情，回船上马诗句精。</p><p>又如虏营之气已见，华山之马将逸。</p><p>丘园之梦欲成，天际之舟可识。</p><p>其在今兹则还报王事，秣马脂车与离长安之日。</p><p>释宗杲（1089—1163）：字昙晦，俗姓奚，法名妙喜，赐号“大慧普觉禅师”，临济宗僧人，宋代禅宗史上“看话禅”派的创始人。</p><p>魏侍郎净心阁（邦达）</p><p>注：释宗杲，大慧普觉禅师，绍兴十五年作。</p><p>伟哉广大寂灭心，譬如虚空不分别。</p><p>拟心求净即染污，况复比伦诸佛土。</p><p>又如梦中所见物，所见虽有不可取。</p><p>如是通达无有疑，净心心义炳然现。</p><p>是义现矣难测量，超诸色相离言说。</p><p>过去未来现在世，佛及菩萨与声闻。</p><p>一切含识有情类，平等于义如实了。</p><p>善哉奇特过量人，只以此阁演是义。</p><p>演已便息随所缘，亦与梦中无差别。</p><p>我以父母所生口，说此无上妙伽陀。</p><p>庄严广大寂灭心，为诸来者作饶益。</p><p>按：魏侍郎，即魏矼，字邦达，曾任吏部侍郎。</p><p>汪状元燕坐轩</p><p>不于三界现身意，棹举何如愦愦时。</p><p>寄语轩中燕坐者，好看新月下前溪。</p><p>按：汪状元即汪应辰，南宋吏部尚书，葬于常山县球川。</p><p>苏籀（1091？—1164？）：字仲滋，四川眉山人，苏辙之孙，着有《栾城遗言》。</p><p>韩簿之常山送行一首</p><p>苍隼卑飞亦将击，素琴不拟贵高张。</p><p>勾稽俛首亲朱墨，甘旨役心谋稻粱。</p><p>吏干能称追伯仲，朝端近例寘周行。</p><p>题名塔庙经坊市，俯瞷烟云越涧冈。</p><p>相勉三余牵着拟，助栽九畹待芬芳。</p><p>絷维骐骥初从轭，强劲蒹葭要饱霜。</p><p>县小官闲无甚责，秩卑俸薄又何伤。</p><p>公田私亩工夫遍，世阀前修在激昂。</p><p>崔复初：生卒不详，宋代诗人。</p><p>三衢道中</p><p>一客在他乡，行程一月强。</p><p>云寒山欲暗，日短道偏长。</p><p>枫叶嫣如醉，梅花谢亦香。</p><p>谁家砧杵急，回首感征裳。</p><p>黄彦平：生卒不详，字季岑，号次山，江西丰城人。北宋宣和二年 (1121)进士，宋代诗人。</p><p>感事寄怀王彦舟侍郎苏景谟大夫四首</p><p>其一</p><p>藨衮年仍恶，耕桑命亦微。</p><p>原头买茶去，江口换鱼归。</p><p>顾影行犹畏，全生计已非。</p><p>五陵游陕客，裘马本轻肥。</p><p>其二</p><p>绝壑惭怀宝，清时自贡珍。</p><p>光芒殷地发，斤斧响山臻。</p><p>经画烦才吏，余赢逮细民。</p><p>尚应来汉使，金碧傥能神。</p><p>其三</p><p>燕市人初去，辽城鹤共飞。</p><p>兵戈虽向息，闾井已云非。</p><p>险阻千山路，艰难百口归。</p><p>扶携兼老幼，吾见亦依依。</p><p>其四</p><p>明月人千里，青阳岁又除。</p><p>曲江行有债，幸舍出无舆。</p><p>细写蝇头字，遥看雁足书。</p><p>长江不可历，幽意若为摅。</p><p>按：王彦舟，即王涣之。</p><p>赵丞相黄冈独往亭</p><p>土生涉道有深浅，时来行身随近远。</p><p>飞云邂逅作霖雨，雨足云归自舒卷。</p><p>南阳躬耕心不悔，东山忽起颜犹腆。</p><p>威行巾帼喜折屐，得倍古人谋盖鲜。</p><p>杨颙恸哭野王筝，欢息成言那及践。</p><p>关中丞相富丘壑，掩鼻功名聊不免。</p><p>前年一战靖江浒，今年再战开淮甸。</p><p>心期绿野园林胜，梦想黄冈松桧晚。</p><p>渊明孤往欲问津，赤松从游非从愿。</p><p>凭虚或喜凌云赋，还游请续离骚传。</p><p>按：赵丞相，即赵鼎，独往亭在常山县何家黄冈山。</p><p>林季仲：生卒不详，字懿成，自号芦山老人，浙江永嘉人，南宋官员、诗人，着有《竹轩杂着》。</p><p>题赵丞相独往亭诗</p><p>海内英豪还有谁，宁容丘壑着皋夔。</p><p>欲知今日中兴业，已定黄冈独往时。</p><p>谢傅本无朱组愿，留侯应念赤松期。</p><p>更须整顿乾坤了，我亦芒鞵随所之。</p><p>按：赵丞相，即赵鼎，独往亭在常山县何家黄冈山。</p><p>张嵲（1096—1148）：字巨山，湖北襄樊人，宋代诗人，曾任衢州知州，着有《紫微集》。</p><p>寄题赵丞相独往亭</p><p>留侯佐汉日，结志已离群。</p><p>唐乐闲退年，陟险勤邦君。</p><p>区中岂所慕，物外良作论。</p><p>上宰曩侨寓，新亭初目存。</p><p>绯怀杖策时，风衣自翻翻。</p><p>□□□□□，□□□□□。</p><p>竹密径迷远，孤游遗世纷。</p><p>憩松玩碧草，临流睇归云。</p><p>山晚落花积，溪深啼鸟喧。</p><p>揽物觉意适，依风嗟世屯。</p><p>虽安吴越胜，讵忘河洛尊。</p><p>毕辅中兴业，终回西北辕。</p><p>扈跸归庙社，角巾反丘樊。</p><p>游瞩河华郊，往来鄠杜村。</p><p>规摹王粲宅，仿佛辟疆园。</p><p>斯亭回首地，应为闾里言。</p><p>按：赵丞相，即赵鼎，独往亭在常山县何家黄冈山。</p><p>魏矼（1097-1151）：字邦达，原籍安徽历阳，南宋时迁居常山上埠，曾任常山知县。</p><p>次韵赠了空</p><p>山河大地等微尘，岂向尘中认色身。</p><p>沤没沤生俱是妄，花开花落几经春。</p><p>鸣琴对客意何古，破衲蒙头乐最真。</p><p>平日远公能贳酒，不妨去作社中人。</p><p>即景</p><p>落日溪桥少立时，溪云归尽月生迟。</p><p>溪声漏泄春消息，借问溪翁却不知。</p><p>闲居</p><p>一壑萧然万里间，此身落得似云闲。</p><p>蹁跹野鹤身同逸，来往樵人语不关。</p><p>瑶草茂时春不断，乱溪交处水潺湲。</p><p>偶怀知己携琴去，十里松风未出山。</p><p>按：宋诗录入的郑魏珽题松风馆与之雷同。据查证，郑魏珽为衢州江山人，南宋嘉定七年（1214）进士，相比魏矼的北宋宣和三年（1121）进士晚了93年，而傥溪魏氏宗谱明确记载，该诗为“绍兴庚午（1150）春仲，历阳魏邦达书于常山松壑轩”，可见此诗应为魏矼所作无疑。</p><p>张浚（1097—1164）：字德远，世称紫岩先生，四川绵竹人，南宋名相、抗金名将，着有《紫岩易传》。</p><p>和独往亭</p><p>九州何日生烟尘，聊结新亭契我心。</p><p>只恐马头关陇去，却辜风月伴高吟。</p><p>按：独往亭在常山县何家黄冈山，由赵鼎建。</p><p>刘才邵（？—1155）：字美中，吉州庐陵人，宋代官员，着有《檄溪居士集》。</p><p>送江虞仲</p><p>烜赫家声四海闻，材猷超绝出凡伦。</p><p>清规映物无尘隔，实德临民蒙惠均。</p><p>器远自应当要路，政成还合觐严宸。</p><p>禁途虚位须贤俊，伫庆登崇宠渥新。</p><p>按：江虞仲，即江少虞，常山县何家人。</p><p>胡铨（1102—1180）：字邦衡，号澹庵，江西青原人，南宋爱国名臣、文学家，与李纲、赵鼎、李光并称“南宋四名臣”，着有《澹庵集》。</p><p>哭赵鼎</p><p>以身去国故求死，抗疏犯颜今独难。</p><p>阁下特书三姓在，海南惟见两翁还。</p><p>一坵孤冢寄琼岛，千古高名屹太山。</p><p>天地祗因悭一老，中原何日复三关？</p><p>过三衢呈刘共父</p><p>别离如许每引领，邂逅几何还着鞭。</p><p>微服过宋我何敢，大国赐秦公不然。</p><p>衰鬓雕零已子后，高名崒嵂方丁年。</p><p>即看手握天下砥，山中宰相从云眠。</p><p>王之望</p><p>王之望（1102—1170），字瞻叔，湖北谷城人，南宋著名诗人、书法名家，系魏矼之子魏钦弼的岳父，着有《汉滨集》。</p><p>《登第后投魏侍郎》</p><p>空山学仙子，旧识安期生。青霄许相接，凡骨难为轻。</p><p>一朝行业满，九转丹砂成。安期忽东来，从帝游玉京。</p><p>下视一笑莞，依然有余情。借我白云车，导以虹蜺旌。</p><p>摄身出尘土，随君凌紫清。机会倘一失，千载何由丁。</p><p>汪应辰（1118－1176）：初名洋，字圣锡，江西玉山人，南宋状元，吏部尚书，系赵鼎学生，曾隐居黄冈山永年寺，后葬于常山球川，着有《文定集》。</p><p>题常山孔坞碧照阁</p><p>门前尘土暗衣冠，池馆无多意已宽。</p><p>试问主人闲适味，冰蚕正自不知寒。</p><p>归云台</p><p>浮云本无心，人心逐云去。</p><p>更作归云台，云归竟何处？</p><p>送冲公谒六祖道场</p><p>直指岭头路，宁论几日回。</p><p>寻春有消息，寄我一枝梅。</p><p>暮春</p><p>闭门听风雨，不知门外春。</p><p>兹辰聊散步，霁色如相亲。</p><p>日月不吾与，花柳随时新。</p><p>悠悠竟何事，悚然怀故人。</p><p>壬辰立春</p><p>春雪正纷纷，荒山昼掩门。</p><p>羡君筋力健，策杖过前村。</p><p>蕨初生</p><p>一拳打破地皮穿，拿住春风不放拳。</p><p>直待子规啼夜月，放开青掌始朝天。</p><p>牵牛花</p><p>叶细枝柔独立难，谁人抬起傍阑干。</p><p>一朝引上檐楹去，不许时人眼下看。</p><p>送陈德润赴惠州</p><p>山行五日到崇安，欲往从之尚阻艰。</p><p>闻说惠州天样远，几时音问落人间。</p><p>注：陈德润，即陈伯玉，东鲁人。</p><p>祭赵忠简公文</p><p>维公两登上宰，俱值阽危之时，一斥南荒，遂为生死之别，莫非命也，岂有他哉？事既定于盖棺，恩特容于归骨，仅脱鲸波之险，获至于斯，孰为马鬣之封，未知所向。昔任昉无渍酒之彦，而刘峻广绝交之书，吁嗟，此风何独今日。念尝游于幕府，忍自比于路人。奠以告哀，言不尽意。</p><p>密阁学士、权吏部侍郎魏公墓志铭</p><p>唐有贤相，遗爱遗直；公虽远矣，实有其德；其在朝也，身任言责；献可替否，不遗余力；其为郡守，洞然黑白；强豪退听，鳏寡存恤；诸有不合，退而家食；其退固宜，胡寿之啬；惟其不朽，追配侨肸；公家历阳，来自陆泽；今兹三衢，愈远乡邑；簪缨之传，非有南北；子子孙孙，其永无斁。</p><p>韩元吉 (1118—1187)，字无咎，号南涧，河南开封人，南宋官员，着有《南涧甲乙稿》《南涧诗余》。</p><p>同翁子功之平江午憩涵山净慈寺</p><p>苹花吹尽藕花香，日落风生水面凉。</p><p>净洗扁舟载明月，共君长啸饮湖光。</p><p>按：翁子功，即翁蒙之，曾任常山尉，常山人将其与赵鼎、范冲、魏矼合称“四贤”。</p><p>翁蒙之 (1123—1174)，字子功，福建崇安人，曾任常山尉，为人正直，义救过赵鼎后代，人们将其与赵鼎、范冲、魏矼一同列为“四贤”。</p><p>华胜寺题壁</p><p>高阁登临佛国春，逍遥聊复话前因。</p><p>老来白业渐欲近，兴到青山相与新。</p><p>扰扰簿书抛旧梦，迢迢钟磬着闲身。</p><p>笑他车马临官道，不及朝耕暮读人。</p><p>陆游（1125—1210）：字务观，号放翁，浙江绍兴人，南宋文学家、史学家、爱国诗人，着有《剑南诗稿》《渭南文集》。</p><p>晚过招贤渡</p><p>老马骨巉然，虺尵不受鞭。</p><p>行人争晚渡，归鸟破秋烟。</p><p>湖海凄凉地，风霜摇落天。</p><p>吾生半行路，搔首送流年。</p><p>按：招贤渡，在常山县招贤。</p><p>杨万里（1127—1206）：字廷秀，号诚斋，江西吉水人，南宋文学家、爱国诗人，与陆游、尤袤、范成大并称“南宋四大家”，着有《诚斋集》。</p><p>招贤渡四首</p><p>其一</p><p>归舟曾被此滩留，说着招贤梦亦愁。</p><p>五月雪飞人不信，一来滩下看涛头。</p><p>其二</p><p>一江故作两江分，立杀呼船隔岸人。</p><p>柳上青虫宁许劣，垂丝到地却回身。</p><p>其三</p><p>倦游客子日无聊，不是江山景不饶。</p><p>危岸崩沙新改路，断渠横石自成桥。</p><p>其四</p><p>岸上行人莫叹劳，长年三老正呼号。</p><p>也知滩恶船难上，仰踏桅竿卧着篙。</p><p>按：招贤渡，在常山县招贤。</p><p>过招贤渡</p><p>归船旧掠招贤渡，恶滩横将船阁住。</p><p>风吹日炙衣满沙，妪牵儿啼投店家。</p><p>一生憎杀招贤柳，一生爱杀招贤酒。</p><p>柳曾为我碍归舟，酒曾为我消诗愁。</p><p>宿徐元达小楼</p><p>楼迥眠曾着，秋寒夜更加。</p><p>市声先晓动，窗月傍人斜。</p><p>役役名和利，憧憧马又车。</p><p>如何泉石耳，禁得许喧哗。</p><p>按：一说徐元达小楼系在常山。</p><p>宿查濑</p><p>寒流一带槛前横，落日诸峰霞外明。</p><p>水断新洲添五里，客寻旧路却重行。</p><p>江车自转非人踏，沙碓常舂彻夜鸣。</p><p>畴昔稚桑今秃树，如何白发不教生。</p><p>按：查濑，即今常山县紫港街道渣濑湾，附近有滩。</p><p>过查濑</p><p>眼底常山一武中，上滩更得半帆风。</p><p>青天以水为铜镜，白鹭前身是钓翁。</p><p>旧日岸头浑改尽，数尖山觜忽搀空。</p><p>老夫只费五六日，行尽浙山西复东。</p><p>明发三衢三首</p><p>其一</p><p>拔尽新秧插尽田，出城一眼翠无边。</p><p>不关雨水愁行客，政是年年雨水天。</p><p>其二</p><p>冲风破雨正愁人，愁得心情没半分。</p><p>何处吹来好消息，诸风放散夜来云。</p><p>其三</p><p>云欲开时又不开，问天觅阵好风吹。</p><p>雨无多落泥偏滑，溪不胜深岸故颓。</p><p>题汪圣锡坟庵真如轩在玉山常山之间</p><p>东吴南垂楚北际，中央不合大如砺。</p><p>百滩千嶂自一川，清空不是人间世。</p><p>玉山先生携老禅，把茅结庵开小轩。</p><p>身前身后来醉眠，一醉不醒三千年。</p><p>先生杖屦半宇宙，每到此轩去还又。</p><p>为怜雪立孤竹君，月骨风箸如许瘦。</p><p>向来种笋今排天，先生手痕故依然。</p><p>骑龙帝旁为飞仙，玉棺寂寞空寒烟。</p><p>蒋莲店有书柳子厚寄吴武陵琴诗三读敬哦五言</p><p>秋晴得凉行，壁阅遇佳读。</p><p>巳咽犹余滋，将烬忽剩馥。</p><p>语妙古未多，听难今良独。</p><p>追诵惜去眼，信步遑拟足。</p><p>惊心一鸟鸣，隔溪两峰绿。</p><p>按：蒋莲店即为今金川蒋连铺</p><p>栟楮江滨，芙蓉一株发红白二色，走笔记之二首</p><p>其一</p><p>芙蓉照水弄娇斜，白白红红各一家。</p><p>近日司花出新巧，一枝能着两般花。</p><p>其二</p><p>司花手法我能知，说破当知未大奇。</p><p>乱剪素罗装一树，略将数朵蘸燕支。</p><p>入常山界二首</p><p>其一</p><p>昨日愁霖今喜晴，好山夹路玉亭亭。</p><p>一峰忽被云偷去，留得峥嵘半截青。</p><p>其二</p><p>老随千骑赴毗陵，骑吏朝来有喜声。</p><p>未到常山三十里，此身已在浙中行。</p><p>小憩栟楮</p><p>筝舆放下倦腾腾，睡倚胡床撼不应。</p><p>榉柳细花吹面落，误挥团扇扑飞蝇。</p><p>过上湖岭，望招贤江南北山四首</p><p>其一</p><p>岭下看山似伏涛，见人上岭旋争豪。</p><p>一登一陟一回顾，我脚高时他更高。</p><p>其二</p><p>远山高绝近山低，未必低山肯下伊。</p><p>定是远山矜狡狯，跳青涌碧角幽奇。</p><p>其三</p><p>一水横拖两岸峰，千痕万折碧重重。</p><p>谁言老子经行处，身在江山障子中。</p><p>其四</p><p>晓日秋山破格奇，青红明来舞清漪。</p><p>画工着色饶渠巧，便有此容无此姿。</p><p>三衢登舟午睡</p><p>午思昏昏不肯醒，倦投竹枕睡难成。</p><p>晓然有梦疑非梦，听得人声及水声。</p><p>上元夜</p><p>注：上元夜，里俗粉米为茧丝，书古语置其中，以占一岁之福祸，谓之茧卜。</p><p>去年上元客三衢，冲雨看灯强作娱。</p><p>今年上元家里住，村落无灯惟有雨。</p><p>隔溪业祠稍萧鼓，不知还有游人否？</p><p>儿女炊玉作茧丝，中藏吉语默有祈。</p><p>小儿祝身取官早，小女只求蚕事好。</p><p>先生平生笑儿痴，逢场亦复作见嬉。</p><p>不愿着脚金毕殿，不愿增巢上林苑。</p><p>只哦少陵七字诗，但得长年饱吃饭。</p><p>心知茧卜未必然，醉中得卜喜欲癫。</p><p>四月一日三衢阻雨二首</p><p>其一</p><p>无朝无夕雨翻盆，村北村南水接天。</p><p>断却市桥君莫笑，前头野渡更无船。</p><p>其二</p><p>小诗苦雨当云笺，寄似南风一问天。</p><p>漏得银河干见底，却将什么作丰年。</p><p>衢州近城果园</p><p>未到衢州五里时，果林一望蔽江湄。</p><p>黄柑绿橘深红柿，树树无风缒脱枝。</p><p>晨炊江山县驿</p><p>闻道常山水壮哉，问途何惜小纡回。</p><p>平生不到江山县，临老须教作一来。</p><p>题汪季路太丞魏野草堂图二首</p><p>其一</p><p>汾阴西祀告升平，四海无波镜样清。</p><p>乞与幽人好风月，万山里许听泉声。</p><p>其二</p><p>奉常夫子半钱无，不问田园况室庐。</p><p>闻道买来新宅子，借看却是草堂图。</p><p>按：汪季路，为汪应辰次子，官到南宋吏部尚书。</p><p>题汪季路所藏李伯时飞骑斫鬃射杨枝及绣毬图二首</p><p>其一</p><p>虎夫驰射殿西偏，一箭穿毬不再弯。</p><p>飞骑新图天上本，龙眠偷得到人间。</p><p>其二</p><p>君王将幸宝津园，刷洗天驹尚未干。</p><p>禁地何缘有阑入，考官应奉得来看。</p></div><div class="post-meta meta-tags"><ul class=clearfix><li><a>'常山','江宋','诗之河'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/184283ec.html alt=常山江宋诗之河：常山宋诗集锦之三 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RKfTsmPFo496X style=border-radius:25px></a>
<a href=../../cn/%E7%A7%91%E5%AD%A6/184283ec.html title=常山江宋诗之河：常山宋诗集锦之三>常山江宋诗之河：常山宋诗集锦之三</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>