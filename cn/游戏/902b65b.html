<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>“励志”古诗词70篇：只解沙场为国死，何须马革裹尸还 | 极客快訊</title><meta property="og:title" content="“励志”古诗词70篇：只解沙场为国死，何须马革裹尸还 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p9.pstatp.com/large/pgc-image/59811a1aef744062821f6838d38e918e"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/902b65b.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/902b65b.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/902b65b.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/902b65b.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/902b65b.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/902b65b.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/902b65b.html><link rel=canonical href=https://geekbank.cf/tw/%e6%b8%b8%e6%88%8f/902b65b.html><meta property="article:published_time" content="2020-10-29T20:47:19+08:00"><meta property="article:modified_time" content="2020-10-29T20:47:19+08:00"><meta name=Keywords content><meta name=description content="“励志”古诗词70篇：只解沙场为国死，何须马革裹尸还"><meta name=author content="极客快訊"><meta property="og:url" content="/cn/%E6%B8%B8%E6%88%8F/902b65b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>“励志”古诗词70篇：只解沙场为国死，何须马革裹尸还</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p9.pstatp.com/large/pgc-image/59811a1aef744062821f6838d38e918e></div><h1>满江红·写怀</h1><p>宋代：岳飞</p><p>怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！(栏 通：阑)</p><p>靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。(壮志 一作：壮士；兰山缺 一作：兰山阙)</p><h1>茅屋为秋风所破歌</h1><p>唐代：杜甫</p><p>八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。</p><p>南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。</p><p>俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?</p><p>安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）</p><h1>过零丁洋</h1><p>宋代：文天祥</p><p>辛苦遭逢起一经，干戈寥落四周星。</p><p>山河破碎风飘絮，身世浮沉雨打萍。</p><p>惶恐滩头说惶恐，零丁洋里叹零丁。</p><p>人生自古谁无死？留取丹心照汗青。</p><h1>滕王阁序</h1><p>唐代：王勃</p><p>豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电清霜，王将军之武库。家君作宰，路出名区；童子何知，躬逢胜饯。(豫章故郡 一作：南昌故郡)</p><p>时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。（层峦 一作：层台；即冈 一作：列冈；仙人 一作：天人；飞阁流丹 一作：飞阁翔丹）</p><p>披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。(轴 通：舳；迷津 一作：弥津；云销雨霁，彩彻区明 一作：虹销雨霁，彩彻云衢)</p><p>遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？(遥襟甫畅 一作：遥吟俯畅)</p><p>嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！(见机 一作：安贫)</p><p>勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？</p><p>呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔：</p><p>滕王高阁临江渚，佩玉鸣鸾罢歌舞。</p><p>画栋朝飞南浦云，珠帘暮卷西山雨。</p><p>闲云潭影日悠悠，物换星移几度秋。</p><p>阁中帝子今何在？槛外长江空自流。</p><h1>行路难·其一</h1><p>唐代：李白</p><p>金樽清酒斗十千，玉盘珍羞直万钱。(羞 通：馐；直 通：值)</p><p>停杯投箸不能食，拔剑四顾心茫然。</p><p>欲渡黄河冰塞川，将登太行雪满山。(雪满山 一作：雪暗天)</p><p>闲来垂钓碧溪上，忽复乘舟梦日边。(碧 一作：坐)</p><p>行路难！行路难！多歧路，今安在？</p><p>长风破浪会有时，直挂云帆济沧海。</p><h1>望岳</h1><p>唐代：杜甫</p><p>岱宗夫如何？齐鲁青未了。</p><p>造化钟神秀，阴阳割昏晓。</p><p>荡胸生曾云，决眦入归鸟。( 曾 通：层)</p><p>会当凌绝顶，一览众山小。</p><h1>出师表 / 前出师表</h1><p>两汉：诸葛亮</p><p>先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。</p><p>宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。</p><p>侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下：愚以为宫中之事，事无大小，悉以咨之，然后施行，必能裨补阙漏，有所广益。</p><p>将军向宠，性行淑均，晓畅军事，试用于昔日，先帝称之曰“能”，是以众议举宠为督：愚以为营中之事，悉以咨之，必能使行阵和睦，优劣得所。</p><p>亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之、信之，则汉室之隆，可计日而待也。</p><p>臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。</p><p>先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。</p><p>愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。</p><p>今当远离，临表涕零，不知所言。</p><h1>长歌行</h1><p>两汉：佚名</p><p>青青园中葵，朝露待日晞。</p><p>阳春布德泽，万物生光辉。</p><p>常恐秋节至，焜黄华叶衰。</p><p>百川东到海，何时复西归？</p><p>少壮不努力，老大徒伤悲。</p><h1>酬乐天扬州初逢席上见赠</h1><p>唐代：刘禹锡</p><p>巴山楚水凄凉地，二十三年弃置身。</p><p>怀旧空吟闻笛赋，到乡翻似烂柯人。</p><p>沉舟侧畔千帆过，病树前头万木春。</p><p>今日听君歌一曲，暂凭杯酒长精神。</p><h1>离骚</h1><p>先秦：屈原</p><p>帝高阳之苗裔兮，朕皇考曰伯庸。</p><p>摄提贞于孟陬兮，惟庚寅吾以降。</p><p>皇览揆余初度兮，肇锡余以嘉名：</p><p>名余曰正则兮，字余曰灵均。</p><p>纷吾既有此内美兮，又重之以修能。</p><p>扈江离与辟芷兮，纫秋兰以为佩。</p><p>汩余若将不及兮，恐年岁之不吾与。</p><p>朝搴阰之木兰兮，夕揽洲之宿莽。</p><p>日月忽其不淹兮，春与秋其代序。</p><p>惟草木之零落兮，恐美人之迟暮。(惟 通：唯)</p><p>不抚壮而弃秽兮，何不改乎此度？</p><p>乘骐骥以驰骋兮，来吾道夫先路！</p><p>昔三后之纯粹兮，固众芳之所在。</p><p>杂申椒与菌桂兮，岂惟纫夫蕙茝！</p><p>彼尧、舜之耿介兮，既遵道而得路。</p><p>何桀纣之猖披兮，夫惟捷径以窘步。</p><p>惟夫党人之偷乐兮，路幽昧以险隘。</p><p>岂余身之殚殃兮，恐皇舆之败绩！</p><p>忽奔走以先后兮，及前王之踵武。</p><p>荃不查余之中情兮，反信谗而齌怒。</p><p>余固知謇謇之为患兮，忍而不能舍也。</p><p>指九天以为正兮，夫惟灵修之故也。</p><p>曰黄昏以为期兮，羌中道而改路！</p><p>初既与余成言兮，后悔遁而有他。</p><p>余既不难夫离别兮，伤灵修之数化。</p><p>余既滋兰之九畹兮，又树蕙之百亩。</p><p>畦留夷与揭车兮，杂杜衡与芳芷。</p><p>冀枝叶之峻茂兮，愿俟时乎吾将刈。</p><p>虽萎绝其亦何伤兮，哀众芳之芜秽。</p><p>众皆竞进以贪婪兮，凭不厌乎求索。</p><p>羌内恕己以量人兮，各兴心而嫉妒。</p><p>忽驰骛以追逐兮，非余心之所急。</p><p>老冉冉其将至兮，恐修名之不立。</p><p>朝饮木兰之坠露兮，夕餐秋菊之落英。</p><p>苟余情其信姱以练要兮，长顑颔亦何伤。</p><p>掔木根以结茝兮，贯薜荔之落蕊。</p><p>矫菌桂以纫蕙兮，索胡绳之𫄥𫄥。</p><p>謇吾法夫前修兮，非世俗之所服。</p><p>虽不周于今之人兮，愿依彭咸之遗则。</p><p>长太息以掩涕兮，哀民生之多艰。</p><p>余虽好修姱以鞿羁兮，謇朝谇而夕替。</p><p>既替余以蕙纕兮，又申之以揽茝。</p><p>亦余心之所善兮，虽九死其犹未悔。</p><p>怨灵修之浩荡兮，终不察夫民心。</p><p>众女嫉余之蛾眉兮，谣诼谓余以善淫。</p><p>固时俗之工巧兮，偭规矩而改错。</p><p>背绳墨以追曲兮，竞周容以为度。</p><p>忳郁邑余侘傺兮，吾独穷困乎此时也。</p><p>宁溘死以流亡兮，余不忍为此态也。</p><p>鸷鸟之不群兮，自前世而固然。</p><p>何方圜之能周兮，夫孰异道而相安？</p><p>屈心而抑志兮，忍尤而攘诟。</p><p>伏清白以死直兮，固前圣之所厚。</p><p>悔相道之不察兮，延伫乎吾将反。</p><p>回朕车以复路兮，及行迷之未远。</p><p>步余马于兰皋兮，驰椒丘且焉止息。</p><p>进不入以离尤兮，退将复修吾初服。</p><p>制芰荷以为衣兮，集芙蓉以为裳。</p><p>不吾知其亦已兮，苟余情其信芳。</p><p>高余冠之岌岌兮，长余佩之陆离。</p><p>芳与泽其杂糅兮，唯昭质其犹未亏。</p><p>忽反顾以游目兮，将往观乎四荒。</p><p>佩缤纷其繁饰兮，芳菲菲其弥章。</p><p>民生各有所乐兮，余独好修以为常。</p><p>虽体解吾犹未变兮，岂余心之可惩。</p><p>女媭之婵媛兮，申申其詈予，曰：</p><p>「鲧婞直以亡身兮，终然夭乎羽之野。</p><p>汝何博謇而好修兮，纷独有此姱节？</p><p>薋菉葹以盈室兮，判独离而不服。」</p><p>众不可户说兮，孰云察余之中情？</p><p>世并举而好朋兮，夫何茕独而不予听？</p><p>依前圣以节中兮，喟凭心而历兹。</p><p>济沅、湘以南征兮，就重华而敶词：</p><p>启《九辩》与《九歌》兮，夏康娱以自纵。</p><p>不顾难以图后兮，五子用失乎家衖。</p><p>羿淫游以佚畋兮，又好射夫封狐。</p><p>固乱流其鲜终兮，浞又贪夫厥家。</p><p>浇身被服强圉兮，纵欲而不忍。</p><p>日康娱而自忘兮，厥首用夫颠陨。</p><p>夏桀之常违兮，乃遂焉而逢殃。</p><p>后辛之菹醢兮，殷宗用而不长。</p><p>汤、禹俨而祗敬兮，周论道而莫差。</p><p>举贤才而授能兮，循绳墨而不颇。</p><p>皇天无私阿兮，览民德焉错辅。</p><p>夫维圣哲以茂行兮，苟得用此下土。</p><p>瞻前而顾后兮，相观民之计极。</p><p>夫孰非义而可用兮？孰非善而可服？</p><p>阽余身而危死兮，览余初其犹未悔。</p><p>不量凿而正枘兮，固前修以菹醢。</p><p>曾歔欷余郁邑兮，哀朕时之不当。</p><p>揽茹蕙以掩涕兮，沾余襟之浪浪。</p><p>跪敷衽以陈辞兮，耿吾既得此中正。</p><p>驷玉虬以桀鹥兮，溘埃风余上征。</p><p>朝发轫于苍梧兮，夕余至乎县圃。</p><p>欲少留此灵琐兮，日忽忽其将暮。</p><p>吾令羲和弭节兮，望崦嵫而勿迫。</p><p>路漫漫其修远兮，吾将上下而求索。</p><p>饮余马于咸池兮，总余辔乎扶桑。</p><p>折若木以拂日兮，聊逍遥以相羊。</p><p>前望舒使先驱兮，后飞廉使奔属。</p><p>鸾皇为余先戒兮，雷师告余以未具。</p><p>吾令凤鸟飞腾兮，继之以日夜。</p><p>飘风屯其相离兮，帅云霓而来御。</p><p>纷总总其离合兮，斑陆离其上下。</p><p>吾令帝阍开关兮，倚阊阖而望予。</p><p>时暧暧其将罢兮，结幽兰而延伫。</p><p>世溷浊而不分兮，好蔽美而嫉妒。</p><p>朝吾将济于白水兮，登阆风而绁马。</p><p>忽反顾以流涕兮，哀高丘之无女。</p><p>溘吾游此春宫兮，折琼枝以继佩。</p><p>及荣华之未落兮，相下女之可诒。</p><p>吾令丰隆乘云兮，求宓妃之所在。</p><p>解佩纕以结言兮，吾令謇修以为理。</p><p>纷总总其离合兮，忽纬繣其难迁。</p><p>夕归次于穷石兮，朝濯发乎洧盘。</p><p>保厥美以骄傲兮，日康娱以淫游。</p><p>虽信美而无礼兮，来违弃而改求。</p><p>览相观于四极兮，周流乎天余乃下。</p><p>望瑶台之偃蹇兮，见有娀之佚女。</p><p>吾令鸩为媒兮，鸩告余以不好。</p><p>雄鸠之鸣逝兮，余犹恶其佻巧。</p><p>心犹豫而狐疑兮，欲自适而不可。</p><p>凤皇既受诒兮，恐高辛之先我。</p><p>欲远集而无所止兮，聊浮游以逍遥。</p><p>及少康之未家兮，留有虞之二姚。</p><p>理弱而媒拙兮，恐导言之不固。</p><p>世溷浊而嫉贤兮，好蔽美而称恶。</p><p>闺中既以邃远兮，哲王又不寤。</p><p>怀朕情而不发兮，余焉能忍而与此终古？</p><p>索琼茅以筳篿兮，命灵氛为余占之。</p><p>曰：「两美其必合兮，孰信修而慕之？</p><p>思九州之博大兮，岂惟是其有女？」</p><p>曰：「勉远逝而无狐疑兮，孰求美而释女？</p><p>何所独无芳草兮，尔何怀乎故宇？」</p><p>世幽昧以昡曜兮，孰云察余之善恶？</p><p>民好恶其不同兮，惟此党人其独异！</p><p>户服艾以盈要兮，谓幽兰其不可佩。</p><p>览察草木其犹未得兮，岂珵美之能当？</p><p>苏粪壤以充祎兮，谓申椒其不芳。</p><p>欲从灵氛之吉占兮，心犹豫而狐疑。</p><p>巫咸将夕降兮，怀椒糈而要之。</p><p>百神翳其备降兮，九疑缤其并迎。</p><p>皇剡剡其扬灵兮，告余以吉故。</p><p>曰：「勉升降以上下兮，求矩矱之所同。</p><p>汤、禹俨而求合兮，挚、咎繇而能调。</p><p>苟中情其好修兮，又何必用夫行媒？</p><p>说操筑于傅岩兮，武丁用而不疑。</p><p>吕望之鼓刀兮，遭周文而得举。</p><p>宁戚之讴歌兮，齐桓闻以该辅。</p><p>及年岁之未晏兮，时亦犹其未央。</p><p>恐鹈𫛞之先鸣兮，使夫百草为之不芳。」</p><p>何琼佩之偃蹇兮，众𫉁然而蔽之。</p><p>惟此党人之不谅兮，恐嫉妒而折之。</p><p>时缤纷其变易兮，又何可以淹留？</p><p>兰芷变而不芳兮，荃蕙化而为茅。</p><p>何昔日之芳草兮，今直为此萧艾也？</p><p>岂其有他故兮，莫好修之害也！</p><p>余以兰为可恃兮，羌无实而容长。</p><p>委厥美以从俗兮，苟得列乎众芳。</p><p>椒专佞以慢慆兮，榝又欲充夫佩帏。</p><p>既干进而务入兮，又何芳之能祗？</p><p>固时俗之流从兮，又孰能无变化？</p><p>览椒兰其若兹兮，又况揭车与江离？</p><p>惟兹佩之可贵兮，委厥美而历兹。</p><p>芳菲菲而难亏兮，芬至今犹未沬。</p><p>和调度以自娱兮，聊浮游而求女。</p><p>及余饰之方壮兮，周流观乎上下。</p><p>灵氛既告余以吉占兮，历吉日乎吾将行。</p><p>折琼枝以为羞兮，精琼爢以为粻。</p><p>为余驾飞龙兮，杂瑶象以为车。</p><p>何离心之可同兮？吾将远逝以自疏。</p><p>邅吾道夫昆仑兮，路修远以周流。</p><p>扬云霓之晻蔼兮，鸣玉鸾之啾啾。</p><p>朝发轫于天津兮，夕余至乎西极。</p><p>凤皇翼其承旗兮，高翱翔之翼翼。</p><p>忽吾行此流沙兮，遵赤水而容与。</p><p>麾蛟龙使梁津兮，诏西皇使涉予。</p><p>路修远以多艰兮，腾众车使径待。</p><p>路不周以左转兮，指西海以为期。</p><p>屯余车其千乘兮，齐玉轪而并驰。</p><p>驾八龙之婉婉兮，载云旗之委蛇。</p><p>抑志而弭节兮，神高驰之邈邈。</p><p>奏《九歌》而舞《韶》兮，聊假日以媮乐。</p><p>陟升皇之赫戏兮，忽临睨夫旧乡。</p><p>仆伕悲余马怀兮，蜷局顾而不行。</p><p>乱曰：已矣哉！</p><p>国无人莫我知兮，又何怀乎故都！</p><p>既莫足与为美政兮，吾将从彭咸之所居！</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/519ca0265da54fdea9bd8c2c7d4300bb></div><h1>竹石</h1><p>清代：郑燮</p><p>咬定青山不放松，立根原在破岩中。</p><p>千磨万击还坚劲，任尔东西南北风。(坚劲 一作：韧)</p><h1>雪梅·其一</h1><p>宋代：卢梅坡</p><p>梅雪争春未肯降，骚人搁笔费评章。</p><p>梅须逊雪三分白，雪却输梅一段香。</p><h1>冬夜读书示子聿</h1><p>宋代：陆游</p><p>古人学问无遗力，少壮工夫老始成。</p><p>纸上得来终觉浅，绝知此事要躬行。</p><h1>登鹳雀楼</h1><p>唐代：王之涣</p><p>白日依山尽，黄河入海流。</p><p>欲穷千里目，更上一层楼。</p><h1>风</h1><p>唐代：李峤</p><p>解落三秋叶，能开二月花。</p><p>过江千尺浪，入竹万竿斜。</p><h1>劝学</h1><p>唐代：颜真卿</p><p>三更灯火五更鸡，正是男儿读书时。</p><p>黑发不知勤学早，白首方悔读书迟。</p><h1>从军行</h1><p>唐代：杨炯</p><p>烽火照西京，心中自不平。</p><p>牙璋辞凤阙，铁骑绕龙城。</p><p>雪暗凋旗画，风多杂鼓声。</p><p>宁为百夫长，胜作一书生。</p><h1>送东阳马生序</h1><p>明代：宋濂</p><p>余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道 ，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。</p><p>当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。</p><p>今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？</p><p>今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵《诗》《书》，无奔走之劳矣；有司业、博士为之师，未有问而不告，求而不得者也；凡所宜有之书，皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉！</p><p>东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达，与之论辩，言和而色夷。自谓少时用心于学甚劳，是可谓善学者矣！其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知余者哉！</p><h1>劝学诗 / 偶成</h1><p>宋代：朱熹</p><p>少年易老学难成，一寸光阴不可轻。</p><p>未觉池塘春草梦，阶前梧叶已秋声。</p><h1>金缕衣</h1><p>唐代：佚名</p><p>劝君莫惜金缕衣，劝君惜取少年时。(惜取 一作：须取)</p><p>花开堪折直须折，莫待无花空折枝。(花开 一作：有花)</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/87ff3cba208c4b65aeab14098bd29115></div><h1>行路难三首</h1><p>唐代：李白</p><p>一</p><p>金樽清酒斗十千，玉盘珍羞直万钱。</p><p>停杯投箸不能食，拔剑四顾心茫然。</p><p>欲渡黄河冰塞川，将登太行雪满山。</p><p>闲来垂钓碧溪上，忽复乘舟梦日边。</p><p>行路难！行路难！多歧路，今安在？</p><p>长风破浪会有时，直挂云帆济沧海。</p><p>二</p><p>大道如青天，我独不得出。</p><p>羞逐长安社中儿，赤鸡白雉赌梨栗。</p><p>弹剑作歌奏苦声，曳裾王门不称情。</p><p>淮阴市井笑韩信，汉朝公卿忌贾生。</p><p>君不见昔时燕家重郭隗，拥篲折节无嫌猜。</p><p>剧辛乐毅感恩分，输肝剖胆效英才。</p><p>昭王白骨萦蔓草，谁人更扫黄金台？</p><p>行路难，归去来！</p><p>三</p><p>有耳莫洗颍川水，有口莫食首阳蕨。</p><p>含光混世贵无名，何用孤高比云月？</p><p>吾观自古贤达人，功成不退皆殒身。</p><p>子胥既弃吴江上，屈原终投湘水滨。</p><p>陆机雄才岂自保？李斯税驾苦不早。</p><p>华亭鹤唳讵可闻？上蔡苍鹰何足道？</p><p>君不见吴中张翰称达生，秋风忽忆江东行。</p><p>且乐生前一杯酒，何须身后千载名？</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/105b8685939f4c75b4f889efe87c9a7e></div><h1>南园十三首·其五</h1><p>唐代：李贺</p><p>男儿何不带吴钩，收取关山五十州。</p><p>请君暂上凌烟阁，若个书生万户侯？</p><h1>题乌江亭</h1><p>唐代：杜牧</p><p>胜败兵家事不期，包羞忍耻是男儿。</p><p>江东子弟多才俊，卷土重来未可知。</p><h1>病起书怀</h1><p>宋代：陆游</p><p>病骨支离纱帽宽，孤臣万里客江干。</p><p>位卑未敢忘忧国，事定犹须待阖棺。</p><p>天地神灵扶庙社，京华父老望和銮。</p><p>出师一表通今古，夜半挑灯更细看。</p><h1>少年行四首</h1><p>唐代：王维</p><p>一</p><p>新丰美酒斗十千，咸阳游侠多少年。</p><p>相逢意气为君饮，系马高楼垂柳边。</p><p>二</p><p>出身仕汉羽林郎，初随骠骑战渔阳。</p><p>孰知不向边庭苦，纵死犹闻侠骨香。</p><p>三</p><p>一身能擘两雕弧，虏骑千重只似无。</p><p>偏坐金鞍调白羽，纷纷射杀五单于。</p><p>四</p><p>汉家君臣欢宴终，高议云台论战功。</p><p>天子临轩赐侯印，将军佩出明光宫。</p><h1>劝学</h1><p>唐代：孟郊</p><p>击石乃有火，不击元无烟。</p><p>人学始知道，不学非自然。</p><p>万事须己运，他得非我贤。</p><p>青春须早为，岂能长少年。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/8fa4669458f54050b9992e5032de179b></div><h1>论诗五首·其二</h1><p>清代：赵翼</p><p>李杜诗篇万口传，至今已觉不新鲜。</p><p>江山代有才人出，各领风骚数百年。</p><h1>自嘲</h1><p>近现代：鲁迅</p><p>运交华盖欲何求，未敢翻身已碰头。</p><p>破帽遮颜过闹市，漏船载酒泛中流。</p><p>横眉冷对千夫指，俯首甘为孺子牛。</p><p>躲进小楼成一统，管他冬夏与春秋。</p><h1>白鹿洞二首·其一</h1><p>唐代：王贞白</p><p>读书不觉已春深，一寸光阴一寸金。(已春深 一作：春已深)</p><p>不是道人来引笑，周情孔思正追寻。</p><h1>小松</h1><p>唐代：杜荀鹤</p><p>自小刺头深草里，而今渐觉出蓬蒿。</p><p>时人不识凌云木，直待凌云始道高。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/35b8c10f354943bdae40a1245dc7bae3></div><h1>扬子江</h1><p>宋代：文天祥</p><p>几日随风北海游，回从扬子大江头。</p><p>臣心一片磁针石，不指南方不肯休。</p><h1>铁杵磨针</h1><p>明代：郑之珍</p><p>磨针溪，在眉州象耳山下。世传李太白读书山中，未成，弃去。过小溪，逢老媪方磨铁杵，问之，曰：“欲作针。”太白感其意，还卒业。媪自言姓武。今溪旁有武氏岩。</p><h1>赴戍登程口占示家人二首</h1><p>清代：林则徐</p><p>出门一笑莫心哀，浩荡襟怀到处开。</p><p>时事难从无过立，达官非自有生来。</p><p>风涛回首空三岛，尘壤从头数九垓。</p><p>休信儿童轻薄语，嗤他赵老送灯台。</p><p>力微任重久神疲，再竭衰庸定不支。</p><p>苟利国家生死以，岂因祸福避趋之。</p><p>谪居正是君恩厚，养拙刚于戍卒宜。</p><p>戏与山妻谈故事，试吟断送老头皮。</p><h1>苔</h1><p>清代：袁枚</p><p>白日不到处，青春恰自来。</p><p>苔花如米小，也学牡丹开。(也学 一作：亦)</p><h1>出塞</h1><p>清代：徐锡麟</p><p>军歌应唱大刀环，誓灭胡奴出玉关。</p><p>只解沙场为国死，何须马革裹尸还。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/17bbd86a387f482890359e4b55ff8b81></div><h1>戏为六绝句·其二</h1><p>唐代：杜甫</p><p>王杨卢骆当时体，轻薄为文哂未休。</p><p>尔曹身与名俱灭，不废江河万古流。</p><h1>酬乐天咏老见示</h1><p>唐代：刘禹锡</p><p>人谁不顾老，老去有谁怜。</p><p>身瘦带频减，发稀冠自偏。</p><p>废书缘惜眼，多灸为随年。</p><p>经事还谙事，阅人如阅川。</p><p>细思皆幸矣，下此便翛然。</p><p>莫道桑榆晚，为霞尚满天。</p><h1>上堂开示颂</h1><p>唐代：黄蘖禅师</p><p>尘劳迥脱事非常，紧把绳头做一场。</p><p>不经一番寒彻骨，怎得梅花扑鼻香。</p><h1>卜居</h1><p>先秦：屈原</p><p>屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”</p><p>屈原曰：“吾宁悃悃款款，朴以忠乎，将送往劳来，斯无穷乎？</p><p>“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？</p><p>“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？</p><p>“此孰吉孰凶？何去何从？</p><p>“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”</p><p>詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。”</p><h1>自题小像</h1><p>近现代：鲁迅</p><p>灵台无计逃神矢，风雨如磐暗故园。</p><p>寄意寒星荃不察，我以我血荐轩辕。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/844cedbfe2a94857b2cb1455ac509801></div><h1>自题小像</h1><p>近现代：鲁迅</p><p>灵台无计逃神矢，风雨如磐暗故园。</p><p>寄意寒星荃不察，我以我血荐轩辕。</p><h1>漫感</h1><p>清代：龚自珍</p><p>绝域从军计惘然，东南幽恨满词笺。</p><p>一箫一剑平生意，负尽狂名十五年。</p><h1>望阙台</h1><p>明代：戚继光</p><p>十年驱驰海色寒，孤臣于此望宸銮。</p><p>繁霜尽是心头血，洒向千峰秋叶丹。</p><h1>王冕好学</h1><p>明代：宋濂</p><p>王冕者，诸暨人。七八岁时，父命牧牛陇上，窃入学舍，听诸生诵书；听已，辄默记。暮归，忘其牛。或牵牛来责蹊田者。父怒，挞之，已而复如初。母曰：“儿痴如此，曷不听其所为？”冕因去，依僧寺以居。夜潜出，坐佛膝上，执策映长明灯读之，琅琅达旦。佛像多土偶，狞恶可怖；冕小儿，恬若不见。</p><p>安阳韩性闻而异之,录为弟子,学遂为通儒。 性卒，门人事冕如事性。时冕父已卒，即迎母入越城就养。久之，母思还故里，冕买白牛驾母车，自被古冠服随车后。乡里儿竞遮道讪笑，冕亦笑。选自《元史·王冕传》</p><h1>冬日归旧山</h1><p>唐代：李白</p><p><strong>未洗染尘缨，归来芳草平。一条藤径绿，万点雪峰晴。</strong></p><p><strong>地冷叶先尽，谷寒云不行。嫩篁侵舍密，古树倒江横。</strong></p><p><strong>白犬离村吠，苍苔壁上生。穿厨孤雉过，临屋旧猿鸣。</strong></p><p><strong>木落禽巢在，篱疏兽路成。拂床苍鼠走，倒箧素鱼惊。</strong></p><p><strong>洗砚修良策，敲松拟素贞。此时重一去，去合到三清。</strong></p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/3c9f854bb606455dbebee69290ee5e31></div><h1>贺新郎·寄辛幼安和见怀韵</h1><p>宋代：陈亮</p><p>老去凭谁说。看几番、神奇臭腐，夏裘冬葛。父老长安今余几，后死无仇可雪。犹未燥、当时生发。二十五弦多少恨，算世间、那有平分月。胡妇弄，汉宫瑟。</p><p>树犹如此堪重别。只使君、从来与我，话头多合。行矣置之无足问，谁换妍皮痴骨。但莫使、伯牙弦绝。九转丹砂牢拾取，管精金、只是寻常铁。龙共虎，应声裂。</p><h1>鹅赠鹤</h1><p>唐代：白居易</p><p>君因风送入青云，我被人驱向鸭群。</p><p>雪颈霜毛红网掌，请看何处不如君？</p><h1>代出自蓟北门行</h1><p>南北朝：鲍照</p><p>羽檄起边亭，烽火入咸阳。</p><p>征师屯广武，分兵救朔方。(征师 一作：征骑)</p><p>严秋筋竿劲，虏阵精且强。</p><p>天子按剑怒，使者遥相望。</p><p>雁行缘石径，鱼贯度飞梁。</p><p>箫鼓流汉思，旌甲被胡霜。</p><p>疾风冲塞起，沙砾自飘扬。</p><p>马毛缩如猬，角弓不可张。</p><p>时危见臣节，世乱识忠良。</p><p>投躯报明主，身死为国殇。</p><h1>二翁登泰山</h1><p>未知：佚名</p><p>昔有二翁，同邑(里）而居。甲翁之妻子去乡，唯叟一人而已。一日，叟携酒至乙翁第，二人对酌，不亦乐乎！乙翁曰：“向吾远游冀﹑雍，然（但）未尝登泰山，君有意同行乎？”甲翁曰：“是山余亦未登，然老矣，恐力不胜。”乙翁曰：“差矣，汝之言！曩者愚公年且九十而移山，今吾辈方逾六旬，何老之有！”甲翁曰：“甚善！”翌日，二翁偕往，越钱塘，绝长江，而至泰阴。夜宿，凌晨上山。乙翁欲扶之，甲翁曰：“吾力尚可，无需相扶。”自日出至薄暮，已至半山矣。</p><h1>酹江月·驿中言别</h1><p>宋代：邓剡</p><p>水天空阔，恨东风不惜世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪？堂堂剑气，斗牛空认奇杰。</p><p>那信江海余生，南行万里，属扁舟齐发。正为鸥盟留醉眼，细看涛生云灭。睨柱吞嬴，回旗走懿，千古冲冠发。伴人无寐，秦淮应是孤月。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/2ccfdfb9a72641c798481eebf91be010></div><h1>始闻秋风</h1><p>唐代：刘禹锡</p><p>昔看黄菊与君别，今听玄蝉我却回。</p><p>五夜飕飗枕前觉，一年颜状镜中来。</p><p>马思边草拳毛动，雕眄青云睡眼开。</p><p>天地肃清堪四望，为君扶病上高台。</p><h1>蟋蟀</h1><p>先秦：佚名</p><p>蟋蟀在堂，岁聿其莫。今我不乐，日月其除。无已大康，职思其居。好乐无荒，良士瞿瞿。</p><p>蟋蟀在堂，岁聿其逝。今我不乐，日月其迈。无已大康，职思其外。好乐无荒，良士蹶蹶。</p><p>蟋蟀在堂，役车其休。今我不乐，日月其慆。无以大康，职思其忧。好乐无荒，良士休休。</p><h1>二砺</h1><p>宋代：郑思肖</p><p>愁里高歌梁父吟，犹如金玉戛商音。</p><p>十年勾践亡吴计，七日包胥哭楚心。</p><p>秋送新鸿哀破国，昼行饥虎啮空林。</p><p>胸中有誓深于海，肯使神州竟陆沉？</p><h1>勤学</h1><p>宋代：汪洙</p><p>学向勤中得，萤窗万卷书。</p><p>三冬今足用，谁笑腹空虚。</p><h1>自嘲</h1><p>宋代：陆游</p><p>少读诗书陋汉唐，莫年身世寄农桑。</p><p>骑驴两脚欲到地，爱酒一樽常在旁。</p><p>老去形容虽变改，醉来意气尚轩昂。</p><p>太行王屋何由动，堪笑愚公不自量。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p9.pstatp.com/large/pgc-image/164eff54ad2646a3b356d8c7106cabc6></div><h1>画鹰</h1><p>唐代：杜甫</p><p>素练风霜起，苍鹰画作殊。</p><p>㧐身思狡兔，侧目似愁胡。</p><p>绦镟光堪擿，轩楹势可呼。</p><p>何当击凡鸟，毛血洒平芜。</p><h1>定风波·次高左藏使君韵</h1><p>宋代：黄庭坚</p><p>万里黔中一漏天，屋居终日似乘船。及至重阳天也霁，催醉，鬼门关外蜀江前。</p><p>莫笑老翁犹气岸，君看，几人黄菊上华颠？戏马台南追两谢，驰射，风流犹拍古人肩。</p><h1>壮士篇</h1><p>魏晋：张华</p><p>天地相震荡，回薄不知穷。</p><p>人物禀常格，有始必有终。</p><p>年时俯仰过，功名宜速崇。</p><p>壮士怀愤激，安能守虚冲？</p><p>乘我大宛马，抚我繁弱弓。</p><p>长剑横九野，高冠拂玄穹。</p><p>慷慨成素霓，啸咤起清风。</p><p>震响骇八荒，奋威曜四戎。</p><p>濯鳞沧海畔，驰骋大漠中。</p><p>独步圣明世，四海称英雄。</p><h1>赠梁任父同年</h1><p>清代：黄遵宪</p><p>寸寸山河寸寸金，侉离分裂力谁任，</p><p>杜鹃再拜忧天泪，精卫无穷填海心。</p><h1>答章孝标</h1><p>唐代：李绅</p><p>假金方用真金镀，若是真金不镀金。</p><p>十载长安得一第，何须空腹用高心。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/4ec8f49665a94e7585407ca7a2e8d58f></div><h1>倪庄中秋</h1><p>金朝：元好问</p><p>强饭日逾瘦，狭衣秋已寒。</p><p>儿童漫相忆，行路岂知难。</p><p>露气入茅屋，溪声喧石滩。</p><p>山中夜来月，到晓不曾看。</p><h1>碛西头送李判官入京</h1><p>唐代：岑参</p><p>一身从远使，万里向安西。</p><p>汉月垂乡泪，胡沙费马蹄。</p><p>寻河愁地尽，过碛觉天低。</p><p>送子军中饮，家书醉里题。</p><h1>勾践灭吴</h1><p>先秦：佚名</p><p>越王勾践栖于会稽之上，乃号令于三军曰：“凡我父兄昆弟及国子姓，有能助寡人谋而退吴者，吾与之共知越国之政。”大夫种进对曰：“臣闻之，贾人夏则资皮，冬则资𫄨，旱则资舟，水则资车，以待乏也。夫虽无四方之忧，然谋臣与爪牙之士，不可不养而择也。譬如蓑笠，时雨既至，必求之。今君王既栖于会稽之上，然后乃求谋臣，无乃后乎？”勾践曰：“苟得闻子大夫之言，何后之有？”执其手而与之谋。</p><p>遂使之行成于吴，曰：“寡君勾践乏无所使，使其下臣种，不敢彻声闻于大王，私于下执事曰：寡君之师徒不足以辱君矣；愿以金玉、子女赂君之辱。请勾践女女于王，大夫女女于大夫，士女女于士；越国之宝器毕从！寡君帅越国之众以从君之师徒。唯君左右之，若以越国之罪为不可赦也，将焚宗庙，系妻孥，沈金玉于江；有带甲五千人，将以致死，乃必有偶，是以带甲万人事君也，无乃即伤君王之所爱乎？与其杀是人也，宁其得此国也，其孰利乎？”</p><p>夫差将欲听，与之成。子胥谏曰：“不可！夫吴之与越也，仇雠敌战之国也；三江环之，民无所移。有吴则无越，有越则无吴。将不可改于是矣！员闻之：陆人居陆，水人居水，夫上党之国，我攻而胜之，吾不能居其地，不能乘其车；夫越国，吾攻而胜之，吾能居其地，吾能乘其舟。此其利也，不可失也已。君必灭之！失此利也，虽悔之，必无及已。</p><p>越人饰美女八人，纳之太宰嚭，曰：“子苟赦越国之罪，又有美于此者将进之。”太宰嚭谏曰：“嚭闻古之伐国者，服之而已；今已服矣，又何求焉？”夫差与之成而去之。</p><p>勾践说于国人曰：“寡人不知其力之不足也，而又与大国执仇，以暴露百姓之骨于中原，此则寡人之罪也。寡人请更。”于是葬死者，问伤者，养生者；吊有忧，贺有喜；送往者，迎来者；去民之所恶，补民之不足。然后卑事夫差，宦士三百人于吴，其身亲为夫差前马。</p><p>勾践之地，南至于句无，北至于御儿，东至于鄞，西至于姑蔑，广运百里，乃致其父母昆弟而誓之，曰：“寡人闻，古之贤君，四方之民归之，若水之归下也。今寡人不能，将帅二三子夫妇以蕃。”令壮者无取老妇，令老者无取壮妻；女子十七不嫁，其父母有罪；丈夫二十不取，其父母有罪。将免者以告，公令医守之。生丈夫，二壶酒，一犬；生女子，二壶酒，一豚；生三人，公与之母；生二子，公与之饩。当室者死，三年释其政；支子死，三月释其政；必哭泣葬埋之如其子。令孤子、寡妇、疾疹、贫病者，纳宦其子。其达士，洁其居，美其服，饱其食，而摩厉之于义。四方之士来者，必庙礼之。勾践载稻与脂于舟以行。国之孺子之游者，无不哺（有的哺为“饣”偏旁）也，无不歠也：必问其名。非其身之所种则不食，非其夫人之所织则不衣。十年不收于国，民俱有三年之食。</p><p>国之父兄请曰：“昔者夫差耻吾君于诸侯之国，今越国亦节矣，请报之。”勾践辞曰：“昔者之战也，非二三子之罪也，寡人之罪也。如寡人者，安与知耻？请姑无庸战。”父兄又请曰：“越四封之内，亲吾君也，犹父母也。子而思报父母之仇，臣而思报君之仇，其有敢不尽力者乎？请复战！”勾践既许之，乃致其众而誓之，曰：“寡人闻古之贤君，不患其众之不足也，而患其志行之少耻也。今夫差衣水犀之甲者亿有三千，不患其志行之少耻也，而患其众之不足也。今寡人将助天灭之。吾不欲匹夫之勇也，欲其旅进旅退。进则思赏，退则思刑；如此，则有常赏。进不用命，退则无耻；如此，则有常刑。”</p><p>果行，国人皆劝。父勉其子，兄勉其弟，妇勉其夫，曰：“孰是君也，而可无死乎？”是故败吴于囿，又败之于没，又郊败之。</p><p>夫差行成，曰；“寡人之师徒，不足以辱君矣，请以金玉、子女赂君之辱！”勾践对曰：“昔天以越予吴，而吴不受命；今天以吴予越，越可以无听天之命，而听君之令乎！吾请达王甬、句东，吾与君为二君乎！”夫差对曰：“寡人礼先壹饭矣，君若不忘周室而为敝邑宸宇，亦寡人之愿也。君若曰：『吾将残汝社稷，灭汝宗庙。』寡人请死，余何面目以视于天下乎？越君其次也！”遂灭吴。</p><h1>赠韦侍御黄裳二首</h1><p>唐代：李白</p><p>一</p><p>太华生长松，亭亭凌霜雪。</p><p>天与百尺高，岂为微飙折？</p><p>桃李卖阳艳，路人行且迷。</p><p>春光扫地尽，碧叶成黄泥。</p><p>愿君学长松，慎勿作桃李。</p><p>受屈不改心，然后知君子。</p><p>二</p><p>见君乘骢马，知上太行道。</p><p>此地果摧轮，全身以为宝。</p><p>我如丰年玉，弃置秋田草。</p><p>但勖冰壶心，无为叹衰老。</p><h1>岭南江行</h1><p>唐代：柳宗元</p><p>瘴江南去入云烟，望尽黄茆是海边。</p><p>山腹雨晴添象迹，潭心日暖长蛟涎。</p><p>射工巧伺游人影，飓母偏惊旅客船。</p><p>从此忧来非一事，岂容华发待流年。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/502f4fb914f541c38c8ad2950b56b2e2></div><h1>松</h1><p>宋代：成彦雄</p><p>大夫名价古今闻，盘屈孤贞更出群。</p><p>将谓岭头闲得了，夕阳犹挂数枝云。</p><h1>赠韦秘书子春二首</h1><p>唐代：李白</p><p>一</p><p>谷口郑子真，躬耕在岩石。</p><p>高名动京师，天下皆籍籍。</p><p>斯人竟不起，云卧从所适。</p><p>苟无济代心，独善亦何益。</p><p>惟君家世者，偃息逢休明。</p><p>谈天信浩荡，说剑纷纵横。</p><p>谢公不徒然，起来为苍生。</p><p>秘书何寂寂，无乃羁豪英。</p><p>且复归碧山，安能恋金阙。</p><p>旧宅樵渔地，蓬蒿已应没。</p><p>却顾女几峰，胡颜见云月。</p><p>二</p><p>徒为风尘苦，一官已白须。</p><p>气同万里合，访我来琼都。</p><p>披云睹青天，扪虱话良图。</p><p>留侯将绮里，出处未云殊。</p><p>终与安社稷，功成去五湖。</p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/5b80e3cce5bd453d96d7b078a80b2390></div><h1>命子</h1><p>魏晋：陶渊明</p><p><strong>悠悠我祖，爰自陶唐。</strong></p><p><strong>邈焉虞宾，历世重光。</strong></p><p><strong>御龙勤夏，豕韦翼商。</strong></p><p><strong>穆穆司徒，厥族以昌。</strong></p><p><strong>纷纷战国，漠漠衰周。</strong></p><p><strong>凤隐于林，幽人在丘。</strong></p><p><strong>逸虬绕云，奔鲸骇流。</strong></p><p><strong>天集有汉，眷予愍侯。</strong></p><p><strong>于赫愍侯，运当攀龙。</strong></p><p><strong>抚剑风迈，显兹武功。</strong></p><p><strong>书誓河山，启土开封。</strong></p><p><strong>亹亹丞相，允迪前踪。</strong></p><p><strong>浑浑长源，蔚蔚洪柯。</strong></p><p><strong>群川载导，众条载罗。</strong></p><p><strong>时有语默，运因隆寙。</strong></p><p><strong>在我中晋，业融长沙。</strong></p><p><strong>桓桓长沙，伊勋伊德。</strong></p><p><strong>天子畴我，专征南国。</strong></p><p><strong>功遂辞归，临宠不忒。</strong></p><p><strong>孰谓斯心，而近可得。</strong></p><p><strong>肃矣我祖，慎终如始。</strong></p><p><strong>直方二台，惠和千里。</strong></p><p><strong>于皇仁考，淡焉虚止。</strong></p><p><strong>寄迹风云，冥兹愠喜。</strong></p><p><strong>嗟余寡陋，瞻望弗及。</strong></p><p><strong>顾惭华鬓，负影只立。</strong></p><p><strong>三千之罪，无后为急。</strong></p><p><strong>我诚念哉，呱闻尔泣。</strong></p><p><strong>卜云嘉日，占亦良时。</strong></p><p><strong>名汝曰俨，字汝求思。</strong></p><p><strong>温恭朝夕，念兹在兹。</strong></p><p><strong>尚想孔伋，庶其企而！</strong></p><p><strong>厉夜生子，遽而求火。</strong></p><p><strong>凡百有心，奚特于我！</strong></p><p><strong>既见其生，实欲其可。</strong></p><p><strong>人亦有言，斯情无假。</strong></p><p><strong>日居月诸，渐免子孩。</strong></p><p><strong>福不虚至，祸亦易来。</strong></p><p><strong>夙兴夜寐，愿尔斯才。</strong></p><p><strong>尔之不才，亦已焉哉！</strong></p><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/de18fdade56e4ba4a309272e2047bf91></div><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/c4b53d59dbda43f78866f6409d125936></div><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p3.pstatp.com/large/pgc-image/608ca362ca5d4c85bdfd02b2b10c25f2></div><div class=pgc-img><img alt=“励志”古诗词70篇：只解沙场为国死，何须马革裹尸还 onerror=errorimg.call(this); src=http://p1.pstatp.com/large/pgc-image/b337963ee0c34b48997eeafad6583cd6></div></div></div><div class="post-meta meta-tags"><ul class=clearfix><li><a>'励志','古诗词','70'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>