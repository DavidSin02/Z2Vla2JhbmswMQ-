<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>常山宋诗一百首（沙孟海奖全浙书法篆刻展专用） | 极客快訊</title><meta property="og:title" content="常山宋诗一百首（沙孟海奖全浙书法篆刻展专用） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/RT13ui21Xn1WCA"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/90a9f84.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/90a9f84.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/90a9f84.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/90a9f84.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/90a9f84.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/90a9f84.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/90a9f84.html><link rel=canonical href=https://geekbank.cf/tw/%e6%b8%b8%e6%88%8f/90a9f84.html><meta property="article:published_time" content="2020-10-29T20:46:10+08:00"><meta property="article:modified_time" content="2020-10-29T20:46:10+08:00"><meta name=Keywords content><meta name=description content="常山宋诗一百首（沙孟海奖全浙书法篆刻展专用）"><meta name=author content="极客快訊"><meta property="og:url" content="/cn/%E6%B8%B8%E6%88%8F/90a9f84.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>常山宋诗一百首（沙孟海奖全浙书法篆刻展专用）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p>柚都石城小磨坊，精雕细琢好文章！</p><p>关注柚石坊，回味老时光！</p><table><tbody><tr><td><p>序号</p></td><td><p>作者</p></td><td><p>诗作</p></td></tr><tr><td><p>1</p></td><td><p>江景房</p></td><td><p>保安寺</p></td></tr><tr><td><p>2</p></td><td><p>汪韶</p></td><td><p>读史</p></td></tr><tr><td><p>3</p></td><td><p>胡宿</p></td><td><p>三衢道中马上口占</p></td></tr><tr><td><p>4</p></td><td><p>胡宿</p></td><td><p>仲春三衢道中</p></td></tr><tr><td><p>5</p></td><td><p>赵抃</p></td><td><p>元日偶成</p></td></tr><tr><td><p>6</p></td><td><p>赵抃</p></td><td><p>常山县令姚存哀词</p></td></tr><tr><td><p>7</p></td><td><p>王介</p></td><td><p>郑张君宰吴江</p></td></tr><tr><td><p>8</p></td><td><p>王介</p></td><td><p>出知湖州</p></td></tr><tr><td><p>9</p></td><td><p>刘攽</p></td><td><p>山阳送王中甫</p></td></tr><tr><td><p>10</p></td><td><p>王安石</p></td><td><p>和中甫兄春日有感</p></td></tr><tr><td><p>11</p></td><td><p>王安石</p></td><td><p>钟山绝句</p></td></tr><tr><td><p>12</p></td><td><p>王安石</p></td><td><p>王中甫学士挽辞</p></td></tr><tr><td><p>13</p></td><td><p>释净端</p></td><td><p>送客之三衢</p></td></tr><tr><td><p>14</p></td><td><p>苏轼</p></td><td><p>同年王中甫挽词</p></td></tr><tr><td><p>15</p></td><td><p>苏辙</p></td><td><p>过王介同年墓</p></td></tr><tr><td><p>16</p></td><td><p>刘跂</p></td><td><p>次王彦昭寄苏景谟青社园亭韵</p></td></tr><tr><td><p>17</p></td><td><p>江纬</p></td><td><p>向湖边·江纬读书堂</p></td></tr><tr><td><p>18</p></td><td><p>赵鼎臣</p></td><td><p>胜非许以家酿饷我，久而不至</p></td></tr><tr><td><p>19</p></td><td><p>赵鼎臣</p></td><td><p>彦文饷酒前依韵戏之</p></td></tr><tr><td><p>20</p></td><td><p>米芾</p></td><td><p>送王涣之彦舟</p></td></tr><tr><td><p>21</p></td><td><p>米芾</p></td><td><p>将行戏呈彦楚彦昭彦舟</p></td></tr><tr><td><p>22</p></td><td><p>米芾</p></td><td><p>呈王彦舟</p></td></tr><tr><td><p>23</p></td><td><p>张耒</p></td><td><p>次韵和王彦昭九日湖园会饮</p></td></tr><tr><td><p>24</p></td><td><p>毛滂</p></td><td><p>常山孙令见过仆未起孙题壁而去作绝句寄之</p></td></tr><tr><td><p>25</p></td><td><p>毛滂</p></td><td><p>罢官次常山寄郑叔祥</p></td></tr><tr><td><p>26</p></td><td><p>王沔之</p></td><td><p>刘阮洞</p></td></tr><tr><td><p>27</p></td><td><p>王汉之</p></td><td><p>刘阮洞</p></td></tr><tr><td><p>28</p></td><td><p>王汉之</p></td><td><p>题湖山立石</p></td></tr><tr><td><p>29</p></td><td><p>范冲</p></td><td><p>次韵元镇相思</p></td></tr><tr><td><p>30</p></td><td><p>范冲</p></td><td><p>赠龙华院了空</p></td></tr><tr><td><p>31</p></td><td><p>范冲</p></td><td><p>石桥</p></td></tr><tr><td><p>32</p></td><td><p>江袤</p></td><td><p>灵峰寺</p></td></tr><tr><td><p>33</p></td><td><p>江袤</p></td><td><p>蝶恋花</p></td></tr><tr><td><p>34</p></td><td><p>李光</p></td><td><p>次韵赵丞相海鸣</p></td></tr><tr><td><p>35</p></td><td><p>程俱</p></td><td><p>再和寄彦文</p></td></tr><tr><td><p>36</p></td><td><p>程俱</p></td><td><p>江仲嘉行邑将归见寄绝句次韵</p></td></tr><tr><td><p>37</p></td><td><p>程俱</p></td><td><p>谢源道中</p></td></tr><tr><td><p>38</p></td><td><p>程俱</p></td><td><p>戏赠江仲嘉司兵</p></td></tr><tr><td><p>39</p></td><td><p>程俱</p></td><td><p>仲嘉分题得诗分韵得经字是日仲嘉以事先归代作一首</p></td></tr><tr><td><p>40</p></td><td><p>程俱</p></td><td><p>同赵叔问江仲嘉游法华之胜为曲水会有客先焉还饮舟中分韵赋诗得山字一首</p></td></tr><tr><td><p>41</p></td><td><p>程俱</p></td><td><p>寄菱湖江仲长袤</p></td></tr><tr><td><p>42</p></td><td><p>李处权</p></td><td><p>草饮招表臣才臣彦文道夫</p></td></tr><tr><td><p>43</p></td><td><p>汪藻</p></td><td><p>宿招贤馆</p></td></tr><tr><td><p>44</p></td><td><p>汪藻</p></td><td><p>常山道中闻诸将屡捷</p></td></tr><tr><td><p>45</p></td><td><p>李纲</p></td><td><p>三衢道中</p></td></tr><tr><td><p>46</p></td><td><p>吕本中</p></td><td><p>题官使赵枢密独往亭</p></td></tr><tr><td><p>47</p></td><td><p>赵鼎</p></td><td><p>题草萍驿</p></td></tr><tr><td><p>48</p></td><td><p>赵鼎</p></td><td><p>雨夜不寐</p></td></tr><tr><td><p>49</p></td><td><p>赵鼎</p></td><td><p>还家示诸幼</p></td></tr><tr><td><p>50</p></td><td><p>赵鼎</p></td><td><p>次韵元长观梅</p></td></tr><tr><td><p>51</p></td><td><p>赵鼎</p></td><td><p>再用前韵示范六</p></td></tr><tr><td><p>52</p></td><td><p>赵鼎</p></td><td><p>和元长书怀</p></td></tr><tr><td><p>53</p></td><td><p>赵鼎</p></td><td><p>黄冈薪水无忧</p></td></tr><tr><td><p>54</p></td><td><p>赵鼎</p></td><td><p>寄黄冈亲旧</p></td></tr><tr><td><p>55</p></td><td><p>赵鼎</p></td><td><p>趋三衢别故人时车驾幸杭州</p></td></tr><tr><td><p>56</p></td><td><p>赵鼎</p></td><td><p>三衢多碧轩</p></td></tr><tr><td><p>57</p></td><td><p>赵鼎</p></td><td><p>元长谒仲长彦文赠以樽酒</p></td></tr><tr><br><td><p>赵鼎</p></td><td><p>独往亭</p></td></tr><tr><td><p>58</p></td><td><p>刘鼎</p></td><td><p>祭赵鼎公</p></td></tr><tr><td><p>59</p></td><td><p>曾几</p></td><td><p>三衢道中</p></td></tr><tr><td><p>60</p></td><td><p>曾几</p></td><td><p>吕郎治先以听事至常山县不敢越境以书致雨郡酒日铸茶</p></td></tr><tr><td><p>61</p></td><td><p>沈与求</p></td><td><p>题赵丞相独往亭</p></td></tr><tr><td><p>62</p></td><td><p>崔复初</p></td><td><p>三衢道中</p></td></tr><tr><td><p>63</p></td><td><p>黄彦平</p></td><td><p>感事寄怀王彦舟侍郎苏景谟大夫</p></td></tr><tr><td><p>64</p></td><td><p>林季仲</p></td><td><p>题赵丞相独往亭诗</p></td></tr><tr><td><p>65</p></td><td><p>魏矼</p></td><td><p>次韵赠了空</p></td></tr><tr><td><p>66</p></td><td><p>魏矼</p></td><td><p>即景</p></td></tr><tr><td><p>67</p></td><td><p>魏矼</p></td><td><p>闲居</p></td></tr><tr><td><p>68</p></td><td><p>张浚</p></td><td><p>和独往亭</p></td></tr><tr><td><p>69</p></td><td><p>胡铨</p></td><td><p>哭赵鼎</p></td></tr><tr><td><p>70</p></td><td><p>汪应辰</p></td><td><p>题常山孔坞碧照阁</p></td></tr><tr><td><p>71</p></td><td><p>汪应辰</p></td><td><p>蕨初生</p></td></tr><tr><td><p>72</p></td><td><p>汪应辰</p></td><td><p>牵牛花</p></td></tr><tr><td><p>73</p></td><td><p>翁蒙之</p></td><td><p>华胜寺题壁</p></td></tr><tr><td><p>74</p></td><td><p>陆游</p></td><td><p>晚过招贤渡</p></td></tr><tr><td><p>75</p></td><td><p>杨万里</p></td><td><p>过招贤渡</p></td></tr><tr><td><p>76</p></td><td><p>杨万里</p></td><td><p>宿徐元达小楼</p></td></tr><tr><td><p>77</p></td><td><p>杨万里</p></td><td><p>宿查濑</p></td></tr><tr><td><p>78</p></td><td><p>杨万里</p></td><td><p>过查濑</p></td></tr><tr><td><p>79</p></td><td><p>杨万里</p></td><td><p>蒋莲店有书柳子厚寄吴武陵琴诗三读敬哦五言</p></td></tr><tr><td><p>80</p></td><td><p>杨万里</p></td><td><p>栟楮江滨，芙蓉一株发红白二色</p></td></tr><tr><td><p>81</p></td><td><p>杨万里</p></td><td><p>入常山界</p></td></tr><tr><td><p>82</p></td><td><p>杨万里</p></td><td><p>过上湖岭，望招贤江南北山</p></td></tr><tr><td><p>83</p></td><td><p>范成大</p></td><td><p>玉山道中</p></td></tr><tr><td><p>84</p></td><td><p>项安世</p></td><td><p>常山县</p></td></tr><tr><td><p>85</p></td><td><p>朱熹</p></td><td><p>熹次延之年兄韵敬题绍德庵真如轩写呈伯时季路二兄</p></td></tr><tr><td><p>86</p></td><td><p>袁采</p></td><td><p>县厅书事</p></td></tr><tr><td><p>87</p></td><td><p>辛弃疾</p></td><td><p>浣溪沙·常山道中即事</p></td></tr><tr><td><p>88</p></td><td><p>徐似道</p></td><td><p>白龙洞</p></td></tr><tr><td><p>89</p></td><td><p>许及之</p></td><td><p>过常山村店中见菊</p></td></tr><tr><td><p>90</p></td><td><p>曾丰</p></td><td><p>常山道中</p></td></tr><tr><td><p>91</p></td><td><p>赵蕃</p></td><td><p>常山道中</p></td></tr><tr><td><p>92</p></td><td><p>赵师侠</p></td><td><p>谒金门·常山道中</p></td></tr><tr><td><p>93</p></td><td><p>赵师侠</p></td><td><p>霜天晓角·三衢道中</p></td></tr><tr><td><p>94</p></td><td><p>赵汝鐩</p></td><td><p>招贤渡溪阁晚望</p></td></tr><tr><td><p>95</p></td><td><p>郑会</p></td><td><p>题邸间壁</p></td></tr><tr><td><p>96</p></td><td><p>吴昌裔</p></td><td><p>九吟诗之九锁</p></td></tr><tr><td><p>97</p></td><td><p>岳珂</p></td><td><p>范元长观梅诗帖赞</p></td></tr><tr><td><p>98</p></td><td><p>华岳</p></td><td><p>三衢道中</p></td></tr><tr><td><p>99</p></td><td><p>白玉蟾</p></td><td><p>常山道中</p></td></tr><tr><td><p>100</p></td><td><p>萧澥</p></td><td><p>常山舟中</p></td></tr></tbody></table><p>江景房（915—987）：字汉臣，衢州常山人，五代十国时吴越国人，后归宋，任吴越镇海军节度判官。</p><p>保安寺</p><p>扰扰尘埃日日忙，偶然来谒赞公房。</p><p>行登峻岭跻攀倦，坐俯清泉笑傲凉。</p><p>林静鸟声融客语，风来花气逐人香。</p><p>此时已觉凡尘断，分得高僧兴味长。</p><p>汪韶：生卒不详，字舜成，江西婺源大畈人，系常山宋畈汪氏始迁祖，北宋淳化五年甲午（994）进士。</p><p>读史</p><p>南北几离合，江山一古今。</p><p>秋风驼卧棘，春雨燕巢林。</p><p>家国兴亡梦，英雄胜败心。</p><p>九疑呼不起，愁绝暮云深。</p><p>胡宿（995—1067）：字武平，江苏常州人，北宋官员，着有《胡文恭集》。</p><p>三衢道中马上口占</p><p>短亭疏柳映秋千，马上人家谷雨前。</p><p>几树枪旗茶靃靡，一溪鳞甲水潺湲。</p><p>莺期别后闻余哢，蚕候归来见小眠。</p><p>可惜西湖湖上月，夜来虚过十分圆。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p1.pstatp.com/large/pgc-image/RT13ui21Xn1WCA><p>仲春三衢道中</p><p>隔闰年芳早，天风泛暖晖。</p><p>酒香迎社重，村语向蚕稀。</p><p>林际新莺出，楹间故燕归。</p><p>湖头春在否，人去柳花飞。</p><p>赵抃（1008—1084）： 字阅道，号知非子，衢州西安人，北宋名臣，着有《赵清献公集》。</p><p>元日偶成</p><p>人生七十古云稀，加我新年复过期。</p><p>住在三衢山好处，望中还赋式微诗。</p><p>按：三衢山在常山县辉埠镇，三衢一般代指常山或衢州。</p><p>常山县令姚存哀词二首（其二）</p><p>威惠三年邑政优，平生志业未经酬。</p><p>嗟嗟故里松楸老，先陇归陪地下游。</p><p>王介（1015-1076）：字中甫、中父，常山县芙蓉章舍（今芳村镇）人，北宋诗人，与王安石、苏轼、苏辙有同年之谊，着有《王中甫诗集》。</p><p>送张君宰吴江</p><p>乍被轩绥宠，新辞计省繁。</p><p>三江吴故国，百里汉郎官。</p><p>烟水莼芽紫，霜天橘颗丹。</p><p>优游民政外，风月即清欢。</p><p>出知湖州</p><p>吴兴太守美如何，太守从来恶祝鮀。</p><p>生若不为上柱国，死时犹合替阎罗。</p><p>刘攽（1023—1089）：字贡夫、贡父、赣父，号公非，北宋史学家，刘敞之弟，临江新喻（今江西新余）人，一说江西樟树人，着有《东汉刊误》等。</p><p>山阳送王中甫</p><p>弱扇避风澜，卑飞岁复单。</p><p>君行反阊阖，人望接鹓鸾。</p><p>斋日容台峻，书签策府寒。</p><p>谁言今昔异，王贡本弹冠。</p><p>按：王中甫，即王介，北宋官员，常山县芙蓉章舍（今芳村镇）人。</p><p>王安石（1021－1086）：字介甫，号半山，汉族，江西临川人，北宋名臣，与常山人王介为同学挚友，着有《王临川集》《临川集拾遗》。</p><p>和中甫兄春日有感</p><p>雪释沙轻马蹄疾，北城可游今暇日。</p><p>溅溅溪谷水乱流，漠漠郊原草争出。</p><p>娇梅过雨吹烂熳，幽鸟迎阳语啾唧。</p><p>分香欲满锦树园，剪彩休开宝刀室。</p><p>胡为我辈坐自苦，不念兹时去如失。</p><p>饱闻高迳动车轮，甘卧空堂守经帙。</p><p>淮蝗蔽天农久饿，越卒围城盗少逸。</p><p>至尊深拱罢箫韶，元老相看进刀笔。</p><p>盲风生物尚有意，壮士忧民岂无术。</p><p>不成欢醉但悲歌，回首功名古难必。</p><p>松间</p><p>偶向松间觅旧题，野人休诵北山移。</p><p>丈夫出处非无意，猿鹤从来自不知。</p><p>按：此诗为回应王介“草庐三顾动幽蛰，蕙帐一空生晓寒”句。（叶梦得《石林诗话》记载了王安石《松间》之创作背景。初，王安石屡被召而不起，熙宁（1068—1077）间受命。王介作诗寄之，诗云“草庐三顾动幽蛰，蕙帐一空生晓寒”，诗中含讽刺意，“荆公得之大笑。他日作诗，有‘丈夫出处非无意，猿鹤从来自不知’之句，盖为介发也”。以诗寄云用蕙帐事。）</p><p>王中甫学士挽辞</p><p>同学金陵最少年，奏书曾用牍三千。</p><p>盛名非复居人后，壮岁如何弃我先。</p><p>种橘园林无旧业，采苹洲渚有新篇。</p><p>蒜山东路春风绿，埋没谁知太守阡。</p><p>释净端（1032—1103）：俗姓邱，字表明，自号安闲和尚，浙江吴兴人，着有《吴山集》。</p><p>送客之三衢</p><p>今日忽相见，俄然又相别。</p><p>三衢山水清，好赏中秋月。</p><p>苏轼（1037—1101）：字子瞻，号东坡居士，四川眉山人，北宋文学家，着有《东坡七集》《东坡易传》《东坡乐府》等，曾与常山人王介同登制科。</p><p>同年王中甫挽词</p><p>先帝亲收十五人，四方争看击鹏鹍。</p><p>如君才业真堪用，顾我衰迟不足论。</p><p>出处升沉十年后，死生契阔几人存。</p><p>他时京口寻遗迹，宿草犹应有泪痕。</p><p>自注：仁宗朝贤良十五人，今惟富郑公、张宣徽、钱纯老及余与舍弟在耳。</p><p>苏辙（1039—1112）：字子由，四川眉山人，苏轼弟，北宋文学家，着有《栾城集》，曾与常山人王介同登制科。</p><p>过王介同年墓</p><p>平生使气坐生风，徐叩方知学有功。</p><p>应奉读书无复忘，虞翻忤物自甘穷。</p><p>埋根射策久弥奋，投老为邦悍莫攻。</p><p>坟木未须惊已拱，少年我亦作衰翁。</p><p>自注：昔与中甫同登制科，仆年最少，今已老矣。</p><p>刘跂：生卒不详，字斯立，河北东光人，神宗元丰二年（1079）进士，北宋诗人，着有《学易集》。</p><p>次王彦昭寄苏景谟青社园亭韵二首（其二）</p><p>谁道前贤迹已尘，园林气象迩来新。</p><p>高山流水有深意，翠竹黄花如故人。</p><p>小队郊坰时访客，后堂歌吹独留宾。</p><p>汶阳寂寞无佳赏，卧阁萧然过一春。</p><p>按：王彦昭，即王汉之，王介三子，北宋官员。</p><p>江纬：生卒不详，字彦文，常山何家人，宋治平四年（1067）迁居开化，创建有“七虎堂”讲学。</p><p>向湖边•江纬读书堂</p><p>退处乡关，幽栖林薮，舍宇第须茅盖。翠𪩘清泉，启轩窗遥对。遇等闲、邻里过从，亲朋临顾，草草便成幽会。策杖携壶，向湖边柳外。 旋买溪鱼，便斫银丝脍。谁复欲痛饮，如长鲸吞海。共惜醺酣，恐欢娱难再。矧清风明月非钱买。休追念、金马玉堂心胆碎。</p><p>且斗尊前，有阿谁身在。</p><p>赵鼎臣：生卒不详，字承之，号苇溪翁，河南滑县人，工诗，才气飘逸，记问精博，着有《竹隐畸士集》。</p><p>顷官会稽，与江彦文、赵胜非为僚，盖二十余年于今矣，前日相会，于庭中道旧乐，胜非许以家酿饷我，久而不至，尝请为后堂之客屡矣，辄复未果，意者殆余，请之未坚也，因以诗戏之，并约彦文同赋。（把上述文字的标点都去掉）</p><p>天上王孙驰誉早，江南官舍结交深。</p><p>举头共惜湖山隔，屈指空惊岁月侵。</p><p>青社欲颁从事酒，绨袍尤见故人心。</p><p>绝闻列屋皆倾国，何日纤纤手自斟。</p><p>彦文饷酒依前韵戏之</p><p>既以诗乞酒于胜非，而彦文云吾酒殆不减，渠当以饷子。九日绕菊独对空樽，而彦文使至，因次前韵戏之。</p><p>雨里黄花愁正绝，篱边白酒意殊深。</p><p>曲拳自觉我无用，然诺谁知公不侵。</p><p>便许𫗦糟真好事，独令染指亦何心。</p><p>小哉正恨鸱夷腹，倾倒聊堪一再斟。</p><p>米芾（1051-1107）：初名黻，字元章，湖北襄阳人，能诗文，擅书画，与王涣之有深交，着有《宝晋英光集》《宝章待访录》等。</p><p>送王涣之彦舟</p><p>集英春殿鸣梢歇，神武天临光下澈。</p><p>鸿胪初唱第一声，白面王郎年十八。</p><p>神武乐育天下造，不使敲枰使传道。</p><p>衣锦东南第一州，棘壁湖山两清照。</p><p>襄阳野老渔竿客，不爱纷华爱泉石。</p><p>相逢不约约无逆，舆握古书同岸帻。</p><p>淫朋嬖党初相慕，濯发洒心求易虑。</p><p>翩翩辽鹤云中侣，土苴尫鸱那一顾。</p><p>迩来器业何深至，湛湛具区无底沚。</p><p>可怜一点终不易，枉驾殷勤寻漫仕。</p><p>漫仕平生四方走，多与英才并肩肘。</p><p>少有俳辞能骂鬼，老学鸱夷漫存口。</p><p>一官聊具三径资，取舍殊涂莫回首。</p><p>按：王涣之，字彦舟，王介四子，北宋官员。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p1.pstatp.com/large/pgc-image/RT13uiRDk8OLmP><p>将行戏呈彦楚彦昭彦舟</p><p>沉沉静境在人寰，楼殿苍峦指顾间。</p><p>弃汝又成朝北阙，杜门安得老西山。</p><p>金珠有命趋时拙，穷达忘怀枉道难。</p><p>主相圣贤公路启，长裾重曳旧青毡。</p><p>呈王彦舟</p><p>吏日虽云冗，逢休乐有余。</p><p>山林三面胜，图史一斋虚。</p><p>炼药惊衰早，逢人话索居。</p><p>倾囊收剡楮，待着鹿门书。</p><p>张耒（1054—1114）：字文潜，号柯山，江苏淮安人，苏门四学士之一，着有《柯山集》《宛邱集》。</p><p>次韵和王彦昭九日湖园会饮</p><p>故人怜寂寞，九日共登临。</p><p>天地客行远，山河秋已深。</p><p>狂来能醉舞，兴罢独悲吟。</p><p>莫怪凄凉甚，多忧损壮心。</p><p>按：王彦昭，即王汉之，王介三子，北宋官员。</p><p>毛滂（1056—约1124）：字泽民，浙江江山人，北宋官员，着有《东堂集》《东堂词》。</p><p>常山孙令见过仆未起孙题壁而去作绝句寄之三首（其三）</p><p>夹道老槐分晓色，出楼寒鼓报衙声。</p><p>解牛敏手仍投暇，梦蝶闲身尚未惊。</p><p>罢官次常山寄郑叔祥</p><p>闲身已置参军帻，归路仍推处士车。</p><p>石室散仙当醉起，试传消息过烟霞。</p><p>王沔之：生卒不详，字彦楚，北宋官员，曾任州判，王介二子。</p><p>刘阮洞</p><p>流传晨肇隐无踪，搜发仙源属郑公。</p><p>百尺灵泉清澈底，千寻苍玉势凌空。</p><p>飘香故迹人虽到，采药巅崖路不通。</p><p>二女深沉断消息，桃花依旧笑春风。</p><p>王汉之（1054—1123）：字彦昭，号朝宗、默齐，别号石湖居士，王介三子，常山芙蓉人。</p><p>刘阮洞</p><p>洞府门闲白日赊，碧潭清影照云霞。</p><p>弄珠人捧江皋佩，刻玉岩开阆苑花。</p><p>风月有情回俗驾，尘埃无处问仙家。</p><p>归来怅望金桥处，露滴桃源一径斜。</p><p>题湖山立石</p><p>如碑卓水滨，磊落未名闻。</p><p>藓駮琼姿出，蜗行篆字分。</p><p>器浑犹抱璞，势迥已凌云。</p><p>幸免随金锻，宁忧与玉焚。</p><p>螭形徒岌岌，鸟迹欠云云。</p><p>若使昌黎见，应擒逐鳄文。</p><p>按：湖山，又名常山、长山，位于常山县青石镇。</p><p>范冲（1066-1141）：字元长，原籍四川华阳，南宋初期迁居常山叠石，为高宗、孝宗老师，着有《神宗实录》。</p><p>次韵元镇相思</p><p>陨叶琤琤夜响廊，飘来桂子得余香。</p><p>生涯何日成三径，世味而今付一觞。</p><p>时雨不妨惊梦断，秋风又喜着新凉。</p><p>期公剩费七百斛，且乐人间意味长。</p><p>赠龙华院了空</p><p>几回飞锡入红尘，一任随缘自在身。</p><p>琢句不妨踏明月，援琴谁与听阳春。</p><p>扬眉抚目如相委，捧腹狂歌即是真。</p><p>汤饼藜羹奉朝供，自怜担绿小乘人。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p9.pstatp.com/large/pgc-image/RT13uip3Gqp4jm><p>石桥</p><p>石梁杰出望南州，登览从公破旅愁。</p><p>棋罢未应消一日，人归无奈已千秋。</p><p>尘缨自喜临流濯，车辖仍逢好事投。</p><p>莫怪神仙近如许，当年此地绝深幽。</p><p>江袤：生卒不详，字仲长，号嵓谷、严谷山人，隐居于常山严谷山，系江仲举、江仲嘉之弟，着有《江袤集》。</p><p>灵峰寺</p><p>雁荡林泉天下奇，谢公不到未逢时。</p><p>碧云万壑千岩好，今日来游尽得之。</p><p>蝶恋花</p><p>身世谁人知觉梦。阳焰空花，尽被三彭弄。可但运机畦上瓮。由来不了轻根重。 休要寻文披大洞。丹鼎屯蒙，养取元珠动。意马此时何用鞚。长生自与天齐共。</p><p>李光（1078—1159）：字泰发，号转物老人，浙江上虞人，南宋名臣，与李纲、赵鼎、胡铨并称“南宋四名臣”，曾任开化县令。</p><p>次韵赵丞相海鸣</p><p>幽人一枕梦魂清，风鼓寒潮夜有声。</p><p>海色天容本澄静，年来应为不平鸣。</p><p>程俱（1078—1144）：字致道，号北山，北宋官员、诗人，衢州开化人，“七虎堂”七虎之一，着有《北山小集》。</p><p>再和寄彦文</p><p>踵息庵中老，看书不蠹书。</p><p>青灯对编简，秋气入郊墟。</p><p>农圃从争席，笙歌载后车。</p><p>风流倾一座，谁复似相如。</p><p>江仲嘉行邑将归见寄绝句次韵八首（其七）</p><p>闻说人间有阆风，飞霞无路欲谁从。</p><p>只今华发惊衰态，却羡苍松独耐冬。</p><p>谢源道中</p><p>江仲嘉书称：去常山灵真洞半里许，得林壑殊胜。余记昔过谢源道中，乱峰峭壁间，竹树荟蘙。今仲嘉所称，得非此耶？因寄百二十字。</p><p>闻说灵真路，旁开小洞天。</p><p>苍峦閟清境，陆地接飞仙。</p><p>壁立惊猿挂，松枯老蔓缠。</p><p>攒空永亭石，漱壑定林泉。</p><p>烟磴盘三径，玄窗属五便。</p><p>武陵迷汉魏，妙喜断山川。</p><p>胜绝端如此，经营欲老焉。</p><p>烹鱼防折屐，命驾拟加鞭。</p><p>易秃三千丈，宁辞四万钱。</p><p>把茅应早计，拱木叹流年。</p><p>鸿鹄须尘外，鹓鸾自日边。</p><p>人生各有在，雅志共超然。</p><p>戏赠江仲嘉司兵</p><p>君不见谢公栖迟乐东土，起作司马征西府。</p><p>莫年谈笑有穰孙，鹤唳风声走强虏。</p><p>又不见子猷剡川高兴阑，肯随鹤书落人间。</p><p>不知骑曹底官职，朝来拄颊看西山。</p><p>平生清真翠岩老，泉石膏肓偶同调。</p><p>岁寒落落见孤松，不忍低眉宁枯槁。</p><p>年来无米继朝炊，闻说吴兴富鱼稻。</p><p>不妨来作古司兵，士卒投醪止凫藻。</p><p>美哉洋洋霅溪水，秋塘百里荷花绕。</p><p>当年钓徒放浪处，醉目悠然送归鸟。</p><p>斯人不死世不识，往往凌波弄瑶草。</p><p>君方参同构龙虎，我欲治荒种梨枣。</p><p>会当月夜见庞眉，一笑超然凌八表。</p><p>仲嘉分题得诗分韵得经字是日仲嘉以事先归代作一首</p><p>六义出秦火，至今如日星。</p><p>人言三百篇，圣手昔所经。</p><p>我疑东家丘，削迹不自惩。</p><p>羁臣与孽子，中有怨刺情。</p><p>胡为不删去，被彼弦歌声。</p><p>遂令甫白辈，不识至道精。</p><p>昔为人所重，今为时所轻①。</p><p>① 自注：时禁作诗。</p><p>同赵叔问江仲嘉游法华法华之胜为曲水会有客先焉还饮舟中分韵赋诗得山字一首</p><p>乖龙忽起华阳天，东来御雨鸣空山。</p><p>丰隆轰空光照地，怒髯抉石翻云烟。</p><p>蜿蜒遗迹尚如昨，势若九曲来河源。</p><p>纷纷火齐散林莽，至今璀璨青霞端。</p><p>我来夏木正森寂，万箨篵篵抽琅玕。</p><p>冰渠逗玉转清浅，爽气五月生秋寒。</p><p>安知引胜独无处，双凫径度飞帆前。</p><p>强寻幽径俯东涧，一笑却棹稽山船。</p><p>如闻神物家近岫①，雪色千丈明山川。</p><p>谁能遗我太平酒，戏追玉斧希林巅②。</p><p>① 自注：白龙洞。</p><p>② 自注：杨羲梦天中白龙长数千丈，光彩耀空，云侍帝晨宫龙也，以待许玉斧诸人。太平酒、希林宫，并见《真诰》。</p><p>寄菱湖江仲长袤</p><p>急涧无止水，秋兰无故丛。</p><p>别来今几年，坐阅毗岚风。</p><p>交亲半鬼录，生者仍衰穷。</p><p>及兹过君家，樽酒一笑同。</p><p>知我厌鼙鼓，烦君韵丝桐。</p><p>相携步林壑，暂觉万虑空。</p><p>樗社寄庄叟，醉乡着无功。</p><p>醒来百忧集，尚寐期无聪。</p><p>李处权：生卒不详，字巽伯，溧阳人，约北宋末前后在世。“七虎堂”七虎之一。</p><p>草饮招表臣才臣彦文道夫</p><p>愧匪屠门嚼，且无金屈卮。</p><p>人生难得醉，我辈不须辞。</p><p>山迥云生谷，林空鸟并枝。</p><p>前溪天欲雪，为报戴逵知。</p><p>汪藻（1079～1154）：字彦章，号浮溪，又号龙溪，江西德兴人，宋代文学家，着有《浮溪集》。</p><p>宿招贤馆</p><p>儿时客衢州，尝过招贤馆。</p><p>主人敬爱客，置驿极安便。</p><p>堂前花作屏，堂后竹成援。</p><p>人来铜步岭，路异玉山县。</p><p>回头四十载，兴废眼中见。</p><p>重寻旧馆盟，井迳无复辨。</p><p>沉吟茂林缺，怅望佳石转。</p><p>道逢里监门，难我曾识面。</p><p>白头相劳苦，语已涕双泫。</p><p>破屋为少留，天寒雨如线。</p><p>按：招贤馆，常山县招贤驿边馆。</p><p>常山道中闻诸将屡捷</p><p>一雨四十日，羲和安在哉。</p><p>路忧石头滑，云怕天心开。</p><p>隔水唤舟渡，逢人骑马来。</p><p>闻言江北好，一笑为传杯。</p><p>李纲（1083－1140）：字伯纪，号梁溪先生，常州无锡人，两宋之际抗金名臣，着有《梁溪先生文集》《靖康传信录》《梁溪词》。</p><p>三衢道中</p><p>行色虚无里，人声烟霭间。</p><p>浪纹来縠水，地势逼柯山。</p><p>浅濑通舟涩，飞桥跨石弯。</p><p>风高云冉冉，滩急水潺潺。</p><p>野迥松篁秀，境幽鸡犬闲。</p><p>轻装因路险，隐耳觉言蛮。</p><p>村酿酤来薄，溪鳞买得悭。</p><p>浦晴鸣雁浴，林暝舞鸦还。</p><p>寺僻殿阁古，堂虚苔藓斑。</p><p>僧房清夜宿，幽梦到乡关。</p><p>吕本中（1084－1145）：字居仁，世称东莱先生，河南开封人，宋代诗人，着有《春秋集解》《紫微诗话》《东莱先生诗集》。</p><p>题官使赵枢密独往亭</p><p>谢公为时出，四海正仰渠。</p><p>雅志在东山，本末固不渝。</p><p>苻坚百万师，一扫谈笑余。</p><p>今公抱长策，岂止安石徒。</p><p>平生独往愿，结亭山一隅。</p><p>跻扳上修竹，已自胜巾车。</p><p>举手谢世人，不与汝同途。</p><p>出佐明天子，意欲雄万夫。</p><p>行当复中原，即日还旧都。</p><p>岂容思昔隐，更作深山居。</p><p>小人病无能，误入承明庐。</p><p>朝夕投劾归，为公先扫除。</p><p>按：赵枢密，即赵鼎。</p><p>赵鼎（1085—1147）：字元镇，号得全居士，原籍解州闻喜，后迁居常山黄冈山，被誉为南宋“中兴贤相”， 着有《忠正德文集》《得全居士词》。</p><p>题常山草萍驿</p><p>才过常山到草萍，驿亭偏喜雨初晴。</p><p>麦畦水涨黄云重，柳絮风吹白雪轻。</p><p>身世自今忘俗虑，宦途从此快吟情。</p><p>魏公已辍江西镇，犹有甘棠颂政声。</p><p>雨夜不寐</p><p>西风吹雨夜潇潇，冷烬残香共寂寥。</p><p>要作秋江篷底睡，正宜窗外有芭蕉。</p><p>还家示诸幼</p><p>避地重遭乱，还家幸再生。</p><p>一身今见汝，寸禄敢留情。</p><p>更恐死生隔，浑疑梦寐惊。</p><p>吾今犹有愧，未遂鹿门耕。</p><p>次韵元长观梅三首（其二）</p><p>种柳栽花旧惜春，不知春色为谁新。</p><p>年年青眼樽前客，只有寒梅是故人。</p><p>再用前韵示范六</p><p>举目山河往恨沉，吴霜一点鬓毛侵。</p><p>飘零顾我非前日，慷慨唯君识此心。</p><p>香散药畦花漫漫，波侵蝶沼竹阴阴。</p><p>平生载酒论文地，鸿雁归时问信音。</p><p>和元长书怀二首（其一）</p><p>神灵久愤敌尘侵，畀付经营惜寸阴。</p><p>闻道倒戈回易水，行看休战牧桃林。</p><p>宁论少壮非前日，及见升平亦本心。</p><p>乱后亲朋无恙否，试凭北雁寄归音。</p><p>越土水浅易涸，而近山无木可采。故常有薪水之忧，既归黄冈遂脱此责，作诗示同舍（上述文字标题全部去掉）</p><p>经年薪水困行朝，一日归来百念消。</p><p>决决溪流鸣枕下，丁丁谷响应山椒。</p><p>小安课伐犹多事，无复移居莫见招。</p><p>老矣羞为吴市隐，买田从此混渔樵。</p><p>丁未冬，同陆昭中渡江，泊秦淮税亭之侧。癸丑三月，自建康移守南昌，登舟顾览，即昔年系缆之所也。时昭中亡矣，感叹存没，作诗寄黄冈亲旧（上述文字标点全部去掉）</p><p>江湖南北寄飞蓬，叹息流光俛仰中。</p><p>千里月明人念远，一年春事水流东。</p><p>惊心存没风花转，阅世悲欢梦境空。</p><p>欲寄此情那可尽，相逢唯有一樽同。</p><p>趋三衢别故人时车驾幸杭州二首（其二）</p><p>飘零泽国几春风，又触惊涛泛短蓬。</p><p>四海未知栖息地，百年半在别离中。</p><p>功名元与世缘薄，兵火向来吾道穷。</p><p>独倚危楼凄望眼，青山无数浙江东。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p3.pstatp.com/large/pgc-image/RT13uj61S4xVw1><p>三衢多碧轩</p><p>平生爱山心不足，寸碧已复明双眸。</p><p>暮年得此幽栖地，枕上烟岚万叠秋。</p><p>元长谒仲长彦文赠以樽酒</p><p>杖头挑取一壶春，要使朱颜日日新。</p><p>何必稽山寻贺老，风流俱是谪仙人。</p><p>独往亭</p><p>亭前旧种碧琅玕，别后何人着眼看。</p><p>山下溪流接潮水，时凭双鲤报平安。</p><p>按：赵鼎臣《竹隐畸士集》载此诗，《全宋诗》亦于赵鼎臣下载此诗。按之雍正《浙江通志》卷四八《古迹•衢州府》及沈与求、张嵲等人诗作，独往亭为赵鼎所建，此诗为赵鼎自题之作。</p><p>刘鼎：生卒不详，籍贯不详，南宋官员，曾任海南昌化县令，为赵鼎收葬。</p><p>祭赵鼎公</p><p>中原沦落此中孤，千载防丘镇海隅。</p><p>冢穴离云天阴暗，碑横降雨影模糊。</p><p>苦力争谏驱胡虏，气作山河壮版图。</p><p>仝悼俏像伤往事，铜驼荆棘有鹈鹕。</p><p>曾几（1085--1166）：字吉甫，自号茶山居士，原籍江西赣县，南宋诗人，着有《茶山集》。</p><p>三衢道中</p><p>梅子黄时日日晴，小溪泛尽却山行。</p><p>绿阴不减来时路，添得黄鹂四五声。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p3.pstatp.com/large/pgc-image/RT13ujKEKzN7O0><p>吕郎治先以听事至常山县不敢越境以书致雨郡酒日铸茶</p><p>子到常山县，饶阳有敝庐。</p><p>相望百里地，空得数行书。</p><p>睡思茶料理，愁怀酒破除。</p><p>新秋即在眼，过我定何如。</p><p>按：吕治先，即吕祖谦父亲吕大器。</p><p>沈与求（1086—1137）：字必先，号龟溪，浙江德清人，南宋知枢密院事，着有《龟溪集》。</p><p>题赵丞相独往亭</p><p>林下何人伴岁寒？亭前相对小檀栾。</p><p>年来闻道烟梢长，乞与衰翁把钓竿。</p><p>按：赵丞相，即赵鼎，独往亭在常山县何家黄冈山。</p><p>崔复初：生卒不详，宋代诗人。</p><p>三衢道中</p><p>一客在他乡，行程一月强。</p><p>云寒山欲暗，日短道偏长。</p><p>枫叶嫣如醉，梅花谢亦香。</p><p>谁家砧杵急，回首感征裳。</p><p>黄彦平：生卒不详，字季岑，号次山，江西丰城人。北宋宣和二年 (1121)进士，宋代诗人。</p><p>感事寄怀王彦舟侍郎苏景谟大夫</p><p>燕市人初去，辽城鹤共飞。</p><p>兵戈虽向息，闾井已云非。</p><p>险阻千山路，艰难百口归。</p><p>扶携兼老幼，吾见亦依依。</p><p>林季仲：生卒不详，字懿成，自号芦山老人，浙江永嘉人，南宋官员、诗人，着有《竹轩杂着》。</p><p>题赵丞相独往亭诗</p><p>海内英豪还有谁，宁容丘壑着皋夔。</p><p>欲知今日中兴业，已定黄冈独往时。</p><p>谢傅本无朱组愿，留侯应念赤松期。</p><p>更须整顿乾坤了，我亦芒鞵随所之。</p><p>按：赵丞相，即赵鼎，独往亭在常山县何家黄冈山。</p><p>魏矼（1097-1151）：字邦达，原籍安徽历阳，南宋时迁居常山上埠，曾任常山知县。</p><p>次韵赠了空</p><p>山河大地等微尘，岂向尘中认色身。</p><p>沤没沤生俱是妄，花开花落几经春。</p><p>鸣琴对客意何古，破衲蒙头乐最真。</p><p>平日远公能贳酒，不妨去作社中人。</p><p>即景</p><p>落日溪桥少立时，溪云归尽月生迟。</p><p>溪声漏泄春消息，借问溪翁却不知。</p><p>闲居</p><p>一壑萧然万里间，此身（心）落得似云闲。</p><p>蹁跹野鹤身同逸，来往樵人语不关。</p><p>瑶草茂时春不断（淡荡），乱溪交处水潺湲。</p><p>偶怀知己携琴去，十里松风未出山。</p><p>按：宋诗录入的郑魏珽题松风馆与之雷同。据查证，郑魏珽为衢州江山人，南宋嘉定七年（1214）进士，相比魏矼的北宋宣和三年（1121）进士晚了93年，而傥溪魏氏宗谱明确记载，该诗为“绍兴庚午（1150）春仲，历阳魏邦达书于常山松壑轩”，可见此诗为魏矼所作的可能性更高。</p><p>张浚（1097—1164）：字德远，世称紫岩先生，四川绵竹人，南宋名相、抗金名将，着有《紫岩易传》。</p><p>和独往亭</p><p>九州何日生烟尘，聊结新亭契我心。</p><p>只恐马头关陇去，却辜风月伴高吟。</p><p>按：独往亭在常山县何家黄冈山，由赵鼎建。</p><p>胡铨（1102—1180）：字邦衡，号澹庵，江西青原人，南宋爱国名臣、文学家，与李纲、赵鼎、李光并称“南宋四名臣”，着有《澹庵集》。</p><p>哭赵鼎</p><p>以身去国故求死，抗疏犯颜今独难。</p><p>阁下特书三姓在，海南惟见两翁还。</p><p>一坵孤冢寄琼岛，千古高名屹太山。</p><p>天地祗因悭一老，中原何日复三关？</p><p>汪应辰（1118－1176）：初名洋，字圣锡，江西玉山人，南宋状元，吏部尚书，系赵鼎学生，曾隐居黄冈山永年寺，后葬于常山球川，着有《文定集》。</p><p>题常山孔坞碧照阁</p><p>门前尘土暗衣冠，池馆无多意已宽。</p><p>试问主人闲适味，冰蚕正自不知寒。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p1.pstatp.com/large/pgc-image/RT13uvkFdzFXZu><p>蕨初生</p><p>一拳打破地皮穿，拿住春风不放拳。</p><p>直待子规啼夜月，放开青掌始朝天。</p><p>牵牛花</p><p>叶细枝柔独立难，谁人抬起傍阑干。</p><p>一朝引上檐楹去，不许时人眼下看。</p><p>翁蒙之 (1123—1174)，字子功，福建崇安人，曾任常山尉，为人正直，义救过赵鼎后代，人们将其与赵鼎、范冲、魏矼一同列为“四贤”。</p><p>华胜寺题壁</p><p>高阁登临佛国春，逍遥聊复话前因。</p><p>老来白业渐欲近，兴到青山相与新。</p><p>扰扰簿书抛旧梦，迢迢钟磬着闲身。</p><p>笑他车马临官道，不及朝耕暮读人。</p><p>陆游（1125—1210）：字务观，号放翁，浙江绍兴人，南宋文学家、史学家、爱国诗人，着有《剑南诗稿》《渭南文集》。</p><p>晚过招贤渡</p><p>老马骨巉然，虺尵不受鞭。</p><p>行人争晚渡，归鸟破秋烟。</p><p>湖海凄凉地，风霜摇落天。</p><p>吾生半行路，搔首送流年。</p><p>按：招贤渡，在常山县招贤。</p><p>杨万里（1127—1206）：字廷秀，号诚斋，江西吉水人，南宋文学家、爱国诗人，与陆游、尤袤、范成大并称“南宋四大家”，着有《诚斋集》。</p><p>过招贤渡</p><p>归船旧掠招贤渡，恶滩横将船阁住。</p><p>风吹日炙衣满沙，妪牵儿啼投店家。</p><p>一生憎杀招贤柳，一生爱杀招贤酒。</p><p>柳曾为我碍归舟，酒曾为我消诗愁。</p><p>宿徐元达小楼</p><p>楼迥眠曾着，秋寒夜更加。</p><p>市声先晓动，窗月傍人斜。</p><p>役役名和利，憧憧马又车。</p><p>如何泉石耳，禁得许喧哗。</p><p>宿查濑</p><p>寒流一带槛前横，落日诸峰霞外明。</p><p>水断新洲添五里，客寻旧路却重行。</p><p>江车自转非人踏，沙碓常舂彻夜鸣。</p><p>畴昔稚桑今秃树，如何白发不教生。</p><p>按：查濑，即今常山县紫港街道渣濑湾，附近有滩。</p><p>过查濑</p><p>眼底常山一武中，上滩更得半帆风。</p><p>青天以水为铜镜，白鹭前身是钓翁。</p><p>旧日岸头浑改尽，数尖山觜忽搀空。</p><p>老夫只费五六日，行尽浙山西复东。</p><p>蒋莲店有书柳子厚寄吴武陵琴诗三读敬哦五言</p><p>秋晴得凉行，壁阅遇佳读。</p><p>已咽犹余滋，将烬忽剩馥。</p><p>语妙古未多，听难今良独。</p><p>追诵惜去眼，信步遑拟足。</p><p>惊心一鸟鸣，隔溪两峰绿。</p><p>按：蒋莲店即为今白石镇蒋连铺村。</p><p>栟楮江滨，芙蓉一株发红白二色，走笔记之二首（其一）</p><p>芙蓉照水弄娇斜，白白红红各一家。</p><p>近日司花出新巧，一枝能着两般花。</p><p>入常山界二首（其一）</p><p>昨日愁霖今喜晴，好山夹路玉亭亭。</p><p>一峰忽被云偷去，留得峥嵘半截青。</p><p>过上湖岭，望招贤江南北山四首（其二）</p><p>远山高绝近山低，未必低山肯下伊。</p><p>定是远山矜狡狯，跳青涌碧角幽奇。</p><p>范成大（1126—1193）：字至能、幼元，号石湖居士，江苏苏州人，南宋四大家之一，着有《石湖集》《揽辔录》等。</p><p>玉山道中</p><p>常山多清溪，玉山富乔木。</p><p>行色郁苍然，颇亦慰愁目。</p><p>梅花隔篱见，珑璁照茅屋。</p><p>晚来风刮地，想见飘香玉。</p><p>项安世，（1129—1208）：字平父、平甫，号平庵，浙江丽水人，着有《周易玩辞》《项氏家说》《平庵悔稿》。</p><p>常山县</p><p>常山县东足可惜，山光半紫溪全碧。</p><p>柳屿阴中轧轧车，桑畴径里青青麦。</p><p>溪流终日伴人行，隔岸青山唤得应。</p><p>石季伦家新步障，李将军画小园屏。</p><p>多情小艇招贤渡，载我溪南看山去。</p><p>黄昏我宿溪自行，只有青山伴人住。</p><p>朱熹（1130—1200）：字元晦，又字仲晦，号晦庵，晚称晦翁，世称朱文公。祖籍江西省婺源，南宋理学家、诗人，着有《四书章句集注》等。</p><p>熹次延之年兄韵敬题绍德庵真如轩写呈伯时季路二兄</p><p>先生可是爱吾庐，来往邻庵几闰余。</p><p>柏下竟开千岁室，竹间犹插万签书。</p><p>悲凉共识临风处，游戏谁知落笔初。</p><p>寄语山灵勤守护，莫将题柱比相如。</p><p>按：绍德庵，在常山县球川，为汪应辰为母守孝之庐。</p><p>袁采（？—1195）：字君载，常山人，南宋官员，着有《袁氏世范》。</p><p>县厅书事</p><p>庭下幽花照眼醒，绿阴成幄晚风清。</p><p>何时抛掷铜章去，小艇烟波弄月明。</p><p>按：清锡荣同治萍乡县志卷六</p><p>辛弃疾（1140－1207）：原字坦夫，后改字幼安，号稼轩，山东历城人，南宋豪放派词人，着有《稼轩长短句》。</p><p>浣溪沙•常山道中即事</p><p>北陇田高踏水频，西溪禾早已尝新。隔墙沽酒煮纤鳞。</p><p>忽有微凉何处雨，更无留影霎时云。卖瓜人过竹边村。</p><p>徐似道：生卒不详，字渊子，号竹隐，浙江温岭人，宋乾道二年（1166）进士，着有《竹隐集》《检验尸格》等。</p><p>白龙洞</p><p>灵仙窟宅不多见，车马往来成再游。</p><p>后洞白云前洞出，上池红叶下池流</p><p>水光照眼明金鲫，石发藏春护玉虬。</p><p>邂逅尚青游子眼，栖迟应白老僧头。</p><p>按：白龙洞在常山县城西门。</p><p>许及之（？—1209）：字深甫，浙江永嘉人，南宋官员，着有《涉斋集》。</p><p>过常山村店中见菊</p><p>黄菊娟娟媚晚秋，等闲野店亦藏幽。</p><p>国香何恨成沦落，秋月春风不解愁。</p><p>曾丰（1142—1224）：字幼度，号樽斋，江西乐安人，南宋知名文学家、诗人，着有《乐督集》。</p><p>常山道中</p><p>闽广江湖人造朝，水行陆出路迢迢。</p><p>谁知鸥鹭为高尚，我与江山是久要。</p><p>多诈青云犹见诱，少恩白发不相饶。</p><p>往哉粗办老焉计，三径一丘归自聊。</p><img alt=常山宋诗一百首（沙孟海奖全浙书法篆刻展专用） onerror=errorimg.call(this); src=http://p1.pstatp.com/large/pgc-image/RT13uwI9N7LJvU><p>赵蕃（1143—1229）：字昌父，号章泉，郑州人，南宋诗人，着有《乾道稿》《淳熙稿》。</p><p>常山道中</p><p>发轫茅檐雨，营炊野店烟。</p><p>春晴不难解，客恨自多牵。</p><p>赵师侠：生卒不详，一名师使，字介之，号坦庵，太祖子燕王赵德昭七世孙，江西新干人，淳熙二年（1175）进士，着有《坦庵词》。</p><p>谒金门•常山道中</p><p>风策策。山迥暮烟横白。淅沥穿林翻败叶。羁怀愁倦客。 问宿荒村山驿。谁识离情脉脉。雁足无昼孤夜色。音尘千里隔。</p><p>霜天晓角•三衢道中</p><p>雨余风劲。雾重千山暝。茅舍寒林相映。分明是、画图景。去程何日定。天远长安近。唤起新愁无尽。全没个、故园信。</p><p>赵汝鐩（1172-1246）：字明翁，号野谷，江西宜春人，宋太宗八世孙，着有《野谷诗稿》。</p><p>招贤渡溪阁晚望</p><p>溪流清到底，十顷浸秋光。</p><p>烟重光加色，风狂雁失行。</p><p>尘埃双老鬓，天地几斜阳。</p><p>何处一声笛，征人暗断肠。</p><p>郑会：生卒不详，字文谦，一字有极，号亦山，江西贵溪人，宁宗嘉定四年（1212）进士，着有《亦山集》。</p><p>题邸间壁</p><p>酴釄香梦怯春寒，翠掩重门燕子闲。</p><p>敲断玉钗红烛冷，计程应说到常山。</p><p>吴昌裔（1183—1240）：字季永，号青莲山人，四川中江人，南宋官员。</p><p>九吟诗之九锁</p><p>上界神仙住九华，故留灵锁护烟霞。</p><p>云根欲断溪回处，流出常山几片花。</p><p>岳珂（1183—1243）：字肃之，号亦斋，晚号倦翁，权户部尚书，河南汤阴人，寓居浙江嘉兴，岳飞之孙，着有《吁天辩诬》。</p><p>范元长观梅诗帖赞</p><p>范本蜀望，世仍忠嘉。</p><p>南渡而来，人门莫加。</p><p>帝咨典型，诏起幽遐。</p><p>翊媺铜龙，执经金华。</p><p>笔取端重，而兼奇葩。</p><p>儒先所推，奚待诩夸。</p><p>有伟丰公，如璧不瑕。</p><p>卷怀枢庭，寓赏梅花。</p><p>公从北方，共之天涯。</p><p>均德比谊，而兼葭莩。</p><p>寒谷将春，轻阴不遮。</p><p>洁栏斯从，寄驿匪赊。</p><p>倡汝和予，屏淫斥哇。</p><p>托彼阴晴，以写正邪。</p><p>爱君之心，对越靡差。</p><p>一瞬百年，遗墨惊鸦。</p><p>臭兮同兰，好兮投瓜。</p><p>二公其仙，星箕汉槎。</p><p>如此帖者，可复得耶。</p><p>清并玉雪，秀同绮霞。</p><p>按：范元长，即为范冲。</p><p>华岳，生卒年不详，字子西，安徽贵池人，南宋诗人，着有《翠微北征录》。</p><p>三衢道中</p><p>西风吹梦落青帘，浊酒三杯路二千。</p><p>别岸舟行秋色里，故人家在夕阳边。</p><p>囊中有药难医国，竿上无钩可钓贤。</p><p>见说近来书籍贵，监取唐汉莫论钱。</p><p>白玉蟾（1194—？）：本名葛长庚，字白叟，号海蟾，又号海琼子，福建闽清人，南宋金丹派南宗创派人，着有《海琼集》《道德宝章》。</p><p>常山道中</p><p>既雨山色晴转佳，望洋雪色脂麻花。</p><p>白云无边鸟声暮，目断远水明残霞。</p><p>流萤飞出衰草丛，宿鹊走上枯松丫。</p><p>行人路上暗回首，月下独对溪头沙。</p><p>萧澥：生卒不详，字泛之，自号金精山民，江西宁都人，南宋理宗绍定中，隐居金精山，着有《竹外蛩吟稿》。</p><p>常山舟中</p><p>两岸人家峙两楼，中间一水过行舟。</p><p>倚篷碎擘桃花片，乱掷江心试急流。</p></div><div class="post-meta meta-tags"><ul class=clearfix><li><a>'一百首','沙孟海','宋诗'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>