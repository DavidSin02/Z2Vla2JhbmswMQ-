<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>清《汪氏通宗世谱 · 卷首》修订本--世 系（1—43代） | 极客快訊</title><meta property="og:title" content="清《汪氏通宗世谱 · 卷首》修订本--世  系（1—43代） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/2f13fa799fe24537a14f5cd133a807e9"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/934947f2.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/934947f2.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/934947f2.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/934947f2.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/934947f2.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/934947f2.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/934947f2.html><link rel=canonical href=https://geekbank.cf/tw/%e6%b8%b8%e6%88%8f/934947f2.html><meta property="article:published_time" content="2020-10-29T21:12:51+08:00"><meta property="article:modified_time" content="2020-10-29T21:12:51+08:00"><meta name=Keywords content><meta name=description content="清《汪氏通宗世谱 · 卷首》修订本--世  系（1—43代）"><meta name=author content="极客快訊"><meta property="og:url" content="/cn/%E6%B8%B8%E6%88%8F/934947f2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>清《汪氏通宗世谱 · 卷首》修订本--世 系（1—43代）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p1.pstatp.com/large/pgc-image/2f13fa799fe24537a14f5cd133a807e9><p class=pgc-img-caption></p></div><p><tt-audio content="来自汪氏网" data-id=v030243a0000bi4cnr9k81tkvv3d11i0 time=204 title=汪氏修谱之歌.mp3></tt-audio></p><p><strong>清《汪氏通宗世谱 · 卷首》修订本--世 系（1—43代）</strong></p><p>通谱办/ 汪封林</p><p>始 祖</p><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p1.pstatp.com/large/pgc-image/56241008d8ca481e9fe7166bc2600692><p class=pgc-img-caption></p></div><p>姬姓，名汪，鲁成公黑肱之次子也。始，夫人姒氏夜梦白兔，复虹绕其身，居期而生子，有文在手，曰“汪”，遂以名之。长而敦敏，有功于鲁，为上大夫，食采颍川，号汪侯，后世子孙因以汪为氏。娶大夫王珣女，生子挺。卒，葬颍川城南三十八里。三十五丧合葬其中。颍川，乃晋初陈郡阳夏县西乡靖仁里也。后世立石，以纪其勋。铭曰：稽源后稷，究本周公。司方曲阜，作伯弧彤。绩纪太常，望实岱宗。改封上邑，命氏中都。身先居鲁，其后宅吴。寻流根派，摭胤鹓雏。式刊玄䃤，敢颂洪儒。碑平失字，树古无株。空遗令闻，与天地俱。</p><p>○周定王十七年辛未，鲁成公即位，称元年。十三年，逆夫人齐姜于齐。齐姜无子。十六年，妾定姒生襄公。十八年戊子八月，成公薨。则汪之生，当在十八年间。襄公立，姒氏始称夫人。姒氏薨，谥曰“定”。</p><p>○周世尚征手文为异，如仲弓钩文、子贡执雅、公冶长握辅、老聃把十。宋仲子之生文，曰“为鲁夫人”；唐叔之生文在手，曰“虞”；成季之生文在手，曰“友”。汪之为名，盖类如此，申𦈡所谓以名生为信者也。</p><p>○列国公子、公孙得系公言，公孙之子不得复系公，往往以王父字为氏族。盖天子赐姓，诸侯位卑，不得有赐，故其臣或因氏其王父名、字若谥，然皆禀之时君，别而称之。汪之为氏，盖类于此，众仲所谓以字为族者也。</p><p>○旧谱云：“封为汪侯。”按：周世因官食地，皆有采邑，而晋、楚大国往往自封公、侯、伯。鲁虽上公，于时为弱，兼之犹秉周礼，理无专封，况“汪”非封地之名。盖当时后代尊贵之，而称之曰“汪侯”，亦曰“颍川侯”耳。</p><p>○列国诸侯上大夫曰卿，每国三卿、五下大夫。</p><p>○谱经晋汪旭表上，故以晋时郡县名释鲁地之颍川。旧本“晋初”讹为“晋州”，今正之。详见《汪旭表》注。</p><p>○阳夏北，古扶乐城；南，固陵聚，即汉固始县。</p><p>二 代</p><p>挺，字文质，生于周灵王二十年己酉，鲁襄公之二十一年，孔子始生之年也。仕周，官至司谏。卒，葬洛阳牛耳山。四十丧合葬其中。娶郑氏（一谱云娶许公子约女），二子：诵、芒。</p><p>○司谏：地官司徒之属，掌纠万民之德而劝之朋友。正其行而强之道艺，寻问而观察之，以时书其德行道艺，辨其能而可任于国事者，以考乡里之治，以诏废置，以行赦宥。</p><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p3.pstatp.com/large/pgc-image/311f620831e744e08cc09945fc4f7c25><p class=pgc-img-caption></p></div><p>三 代</p><p>诵，字志道，始以祖父名别姓汪氏。周敬王二十年，为都司马。娶柳怀女，三子：越、铨、锜。鲁哀公十一年，齐国书帅师伐鲁，孟孺子泄、冉求帅师御之。公叔务人见负杖入保者而泣，曰：“事充政重，上不能谋，士不能死，不可！”战于郎，与汪锜乘，皆死焉。锜时年十九，鲁人欲勿殇童汪锜，问于仲尼。对曰：“能执干戈以卫社稷，可无殇也。”遂皆殡，谥曰烈。</p><p>○都司马：掌都之士、庶子及其众庶车马、兵甲之戒令，以国法掌其政学，以听国司马。</p><p>○国书：灵伯国弱孙。</p><p>○泄：孟懿子之子，名彘。</p><p>○冉求：字子有，鲁人。孔子弟子，为季孙宰。</p><p>○务人：即公为，昭公之子，襄公之孙也。</p><p>○郎：鲁邑，大夫费伯所城，即高平方与县东南郁郎城，汉属山阳国。</p><p>○公孙之子不得系公，锜已别氏，故不书公族，而书汪锜。</p><p>○童：《左氏传》曰嬖童，谓锜卑幼而公为幸之；《礼记》曰邻童，谓锜与公为居相近。</p><p>○《左氏传》作“锜”，《礼记》作“踦”，一如《左氏传》“筐筥锜釜”之义，一如《公羊传》“踦闾”、《鲁语》“踦跂”之义。周世有北宫锜、郄锜、吕锜，无以“踦”名者，当以“锜”为正。</p><p>○周变质从文，于是有讳有谥。谥者，行之迹也。易之以谥，因以示善否、明鉴诫也。《谥法》曰：“有功安民曰烈。以武立功也。”今锜无爵而得与卿大夫之小丧赐谥同，且与公为俱殡于西阶，则服必不降，祭必不厌，葬不用殷椁堲周，而悉以成人之丧治之矣。</p><p>四 代</p><p>越，字智宾，别谱一字仲壬。周贞定王十二年癸未，仕鲁为公族大夫。迁洛阳。娶王氏，三子：嵩、汶、郁。</p><p>五 代</p><p>嵩，字子高。周威烈王二十三年戊寅，韩、魏、赵为诸侯之年，仕鲁。娶姜氏，一子：建。</p><p>六 代</p><p>建，字君行。当周显王世，诏左中大夫，将兵备诸侯。娶萧亮女，一子：考。</p><p>七 代</p><p>考，字公𪟝。周赧王八年甲寅，秦昭襄王即位之年，为鲁司马。娶叶公楷女，一子：欣。</p><p>○周制有大司马、小司马、军司马、舆司马、行司马，掌王子弟及三公采地。军赋则有都司马。卿大夫之采地，则自使其家臣，为家司马。列国亦皆有司马。鸡泽之会，杨干乱行，司马戮之；城濮之战，祁瞒奸命，司马杀之。在宋则又称为司武，在晋则兼掌赋于诸侯。此鲁之司马，掌军赋、兵甲戒令者也。</p><p>八 代</p><p>欣，字仁悦。周赧王五十九年乙巳，鲁顷公十八年，秦灭周之年也，鲁以欣为彭城戍主，以备楚。十九年丙午，楚顷襄王伐鲁，取徐州。后五年辛亥，楚灭鲁，欣举家出奔。曰：“能困楚，莫若秦。吾将复矣。”遂入秦。娶姜氏，一子：永。</p><p>○徐州：在鲁东薛县，亦邾下邑。（徐：音舒）</p><p>○彭城：古大彭国地，即今徐州。是时，楚已徙都陈，侵逼鲁境，故以欣戍彭城。</p><p>九 代</p><p>永，字子长。秦庄襄王三年甲寅，永为秦左监门。娶舍人李超女。生一子，命之曰陈，曰：“余不敢忘父母之邦，且以仇楚而志吾之复也。”</p><p>○周司门掌授管、键，以启闭国门。几出入，举财物犯禁者。祭祀之牛牲，监门养之。秦因之，置左右监门。隋、唐亦置左右监门率各一人，掌诸门禁、籍傍。</p><p>十 代</p><p>陈，字子梁。秦始皇十八年壬申，为秦中郎将，领兵征伐。秦之灭楚，陈与有功焉。卒，葬长安左冯翊，即秦内史地。十八丧合葬其中。与将军刘升之墓相近。娶参军袁义方女，二子：量、良。量仕秦至彻侯，此后世居长安。</p><p>○秦始置中郎将，汉、魏因之，宿卫门户，出充车骑，银章青绶，冠服如将军。</p><p>○秦商君制爵，自公士至大庶长十八级，合关内侯、彻侯，为二十等。</p><p>十一代</p><p>良，字文贤。秦相赵高用为中郞将。娶尤着郎沈文女，一子：猛。</p><p>十二代</p><p>猛，字君烈。汉高祖二年丙申，为中军司马，从高祖定关中。三年丁酉，丞相萧何以为河中军府司马。十年甲辰，官至沛郡守。娶济阴令吕迟女，二子：胜、拔。拔居北地。</p><p>○汉沛郡，统相县、龙亢、竹县、谷阳、萧县、向县、铚县、广戚、下蔡、郸县、谯县、丰县、蕲县、虹县，辄与、山桑、公丘、符离、敬丘、夏丘、洨县、沛县、芒县、建成、城父、建平、酂县、栗县、扶阳、高县、高柴、漂阳、平阿、东乡、临都、义城、祈乡，凡三十七县。后为徐州，领五县。</p><p>○郡守：秦官，汉因之，秩二千石。</p><p>○汉将军出征皆有司马，如赵破奴为骠骑将军，司马苏弘为伏波将军，司马窦固为班超军司马，宗资为度尚别部司马之类。</p><p>○河中：魏蒲阪地，秦属河东郡。高祖三年，三河地已属汉。八月，命丞相萧何守关中，便宜行事。兴卒补缺，故以猛为河中军府司马。</p><p>十三代</p><p>胜，字伯戡。汉惠帝六年壬子，为丞相王陵府长史。十七年癸亥，除颍川太守，封容城侯。娶彭城戍主李温女，三子：理、重、泰。泰居宜阳。</p><p>○惠帝六年十月乙巳，安国侯王陵为丞相。高后元年，陵议“王储吕，非约”，罢相，迁太傅。</p><p>○汉制，丞相有两长史，秩皆千石。</p><p>十四代</p><p>理，字仲长。汉文帝三年甲子，为清河县令。卒，葬长安。二十八丧合葬其中。娶太子舍人吴连女，二子：坚、婴。坚居清河。</p><p>○秦孝公变古法，分四十一县，县一令。汉因之，万户以上为令，秩千石至六百石；减万户为长，秩五百石。皆有丞、尉。</p><p>十五代</p><p>婴，字子稚。汉景帝中元五年丙申，拜伏波将军。娶清河令陈度女，一子：晃。</p><p>十六代</p><p>晃，字文明。汉武帝建元二年北征，为中郎将。娶御史王评女，一子：性。</p><p>十七代</p><p>性，字公静。汉武帝元封元年北征，以性为中军司马。后为淮阴令。娶太子洗马杜陵女，一子：进。</p><p>十八代</p><p>进，字元陟。自晃来，世以武功显，至进，复为护军司马。娶治水李则女，二子：达、勘。勘居扶风。</p><p>○护军司马：汉官。后汉傅燮亦为护军司马，从朱隽击黄巾贼。</p><p>十九代</p><p>达，字子通。汉宣帝甘露元年戊辰，为中郎将。娶安定太守夏侯宗女，三子：雅、悊、卞。卞居淮阴下邳。</p><p>二十代</p><p>雅，字景儒。汉成帝建始二年庚寅，为𤞤狁戍主。仕至清河太守。娶太郡主簿徐宗彦女，一子：勇。</p><p>○𤞤狁，自黄帝时为害。周厉王世，内侵至泾阳，尹吉甫出征，诗人作《六月》以美之。秦筑长城列戍。汉兴，冒顿寇边。戍主之官，历代随地置，不常领兵，镇戍守御。此戍地在北边，故以𤞤狁名，汉戍之，详不可考。至唐，天下上戍十一，设戍主一人、戍副一人；中戍八十六，下戍二百四十五，各设戍主一人。</p><p>二十一代</p><p>勇，字伯刚。汉平帝元始元年，以武功拜广武将军。娶东郡太守李陵女，一子：言。</p><p>二十二代</p><p>言，字公辩。王莽天凤元年甲戌，除广武将军，不就。更始元年癸未，为武锋将军。从汉讨王莽有功，除安城太守。娶清河太守张荣女，一子：高。葬右扶风茂陵马邑山。九丧合葬其中。其碑铭曰：周公末裔，汉代名贤。英英独秀，沉此蒿田。麒麟匝地，长柏参天。灵龟万世，表示千年。式刊不朽，视此雕镌。</p><p>○三代之制，天子寄军政于六卿，未尝设将军之职。至魏献子为中军，当时相谓，始有将军之称。楚有大将军，周末有前后左右将军，汉因之，不常置。卫青——大将军，霍去病——骠骑将军，皆本大司马为之，以征匈奴。孝武征瓯越、蛮狄有“伏波”“楼船”“戈船”“下濑”“横海”之号，伐宛有“贰师”之名。田广明为祁连将军，以匈奴山着官；赵充国为蒲类将军，以北方泽冠职。光武之“破虏”，王常之“横野”，与夫“渡辽”“凌江”“轻车”“强弩”，用表征伐，兴而复毁，厥号实繁，盖事讫皆罢，非常设之官也。王莽遣孙建十二将军构难北边，光武起南阳合诸将兵兴复汉室，“广武”“武锋”之名要皆一时，因事所置耳。</p><p>○安城郡：汉平帝置，更始末寻废省。</p><p>○汉景帝中元二年，改郡守为太守。</p><p>二十三代</p><p>高，字元升。汉光武建武二十年甲辰，匈奴寇天水、上党诸郡，马援出征，高为裨将，当出上谷有功。高膂力，善战斗，军中呼为“猛烈将军”。二十五年，从马援征武陵五溪蛮有功，除北塞戍主。娶彭城薛宏（弘）女，三子：洪、澄、浍。浍居广平。</p><p>○天水：今秦州。</p><p>○上党：今潞州。</p><p>○上谷：秦郡，汉因之，统沮阳、泉上、潘县、军都、居庸、雊瞀、夷舆、宁县、昌平、广宁、涿鹿、且居、茹县、女祈、下落，凡十五县。今易州、通州等地。</p><p>○武陵郡：今常德、辰州等地。五溪：在辰州——雄溪、𣗊溪、酉溪、𣲘溪、辰溪，古槃瓠蛮所居。</p><p>○按《汉史》，是时，匈奴寇天水、扶风、上党，马援出屯襄国，即上谷地也。又，建武二十四年秋，武陵蛮寇临沅，马援进军临乡，斩获二千余人。明年三月，进营壶头，援病卒；蛮亦困，遂降。谱云“二十五年征蛮有功”，盖纪其成功年尔。</p><p>二十四代</p><p>澄，字仕清。汉章帝元和元年甲申，以武略进仕，为征北军司马。娶河内苟氏女，一子：珍。</p><p>○汉三河地，谓河南、河东、河内。唐天宝间置河内郡，乾元元年改怀州，今为怀孟路。</p><p>二十五代</p><p>珍，字子玩。汉安帝永初元年丁未，以父勋为沛郡长史。后为侍郎，领著作。娶沛郡宋昱女，一子：云。</p><p>○汉郡有长史，秩六百石，掌兵马。</p><p>○蔡质《汉仪》曰：尚书郎从三署诣台试，初上台称守尚书郎中，岁称尚书郎，三年称侍郎。秩四百石。每曹六人，凡三十六人。</p><p>○汉东京图书悉在东观，率以他官入直东观领著作。</p><p>二十六代</p><p>云，字元汉，有大节。尝谓人言：“孝不违亲，忠不避难，臣、子之职也。”父殁方仕。汉顺帝永建三年戊辰，为渔阳太守。鲜卑寇边，云屡破之，后以援兵不至，力战遂殁。娶许县令袁云女，一子：托。</p><p>○渔阳：秦郡，汉因之，统渔阳、狐奴、路县、雍奴、泉州、平谷、安乐、厗奚、犷平、要阳、白檀、滑盐十二县。</p><p>○鲜卑之先，有熊氏之苗裔，世居北夷，邑于紫蒙之野，号东胡。汉初，匈奴侵之，走保鲜卑山，因以为号。汉和帝永元中，窦宪遣耿夔破匈奴北，单于逃走，鲜卑转徙据其地，匈奴遗种十余万皆归之。鲜卑由此渐盛，后数寇边。</p><p>○汉颍川郡许县，即古许国地，今为许州。</p><p>二十七代</p><p>托，字伯寄。汉桓帝建和三年，为嘉平令。娶大阳县令胡进女，一子：𫖮。</p><p>○汉武分秦北地郡置安定郡，统泾阳、朝那等二十一县，今泾州、平凉等地。</p><p>二十八代</p><p>𫖮，字子始，以献策仕。汉灵帝建宁三年庚戌，为太子洗马。娶安定胡公贡女，一子：广。</p><p>○汉太子太傅、少傅属官有洗马十六人，秩比六百石。其职如谒者，太子出则当直者前驱，导威仪。（洗：亦作“先”，去声）</p><p>二十九代</p><p>广，字元洪。汉灵帝中平元年甲子，破黄巾贼有殊勋，为中郎将。娶武都贺韬女，一子：平。</p><p>○秦北郡，汉置武都郡，西魏改凤州，今为金州。</p><p>三 十 代</p><p>平，字衡甫。汉献帝初平元年庚午，讨董卓，为徐州行军司马。娶颍川陈参军通女，二子：勖、文和。勖无子，文和以子超后之。</p><p>○汉武帝置十二州刺史，昭帝增置徐州，复夏旧号，凡十三部。初平元年，关东郡县、豫州刺史孔伷、渤海太守袁绍等皆起兵讨董卓，故平为徐州行军司马。</p><p>○汉颍川郡，统阳翟、昆阳、颍阳、定陵、长社、新汲、襄城、郾县、临颍、郏县、舞阳、颍阴、崇高、许县、鄢陵、父城、成安、阳城县、周承休县、纶氏县，凡二十县。</p><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p3.pstatp.com/large/pgc-image/70dffb8df1dd479180fa137b73f489c8><p class=pgc-img-caption></p></div><p>三十一代</p><p>文和，字君睦。为人多智略，膂力绝人。汉献帝兴平间，破黄巾贼，为龙骧将军（或云为奋武司马）。建安二年丁丑，中原大乱，文和南渡江，孙策表授会稽令，封淮安侯。十三年，孙权遣中郎将贺齐平黟、歙二县地，立始新、新定、黎阳、休阳、黟、歙六县为新都郡，治始新。初，王朗为会稽太守，黟、歙尝羁属会稽西部。朗降，而黟、歙至是始平，文和遂家于始新。以为距长安数千里，爰自其祖考溯至于颍川，凡三十世，乃定谱牒，遂纪德行、官爵、墓茔于各代之下。汪氏之谱盖始于此而详焉。娶富春孙氏女，二子：轸、超。超居会稽。文和卒，葬新都郡西九里邵石山。二十五丧合葬其中。其碑铭曰：盘桓汉室，砥砺吴门。烹鲜稽邑，鸿雁停喧。弦歌见哂，卧辙攀辕。因兹乐土，流布子孙。四时迁运，岁稔迅移。海田有变，陵谷低垂。陇深荒草，树古摧枝。千龄淼邈，故立此碑。</p><p>○巨鹿人张角自称大贤良师，以符咒疗病，徒众数十万。灵帝中平元年反，皆着黄巾，号黄巾贼。</p><p>○汉将军无常号。三国魏制，龙骧将军、征虏将军、辅国将军，并为第三品。晋因之，王濬、孟龙符、刘牢之、朱焘、袁真等皆尝为之。又晋制，骠骑、车骑、伏波、抚军、四征、四镇、龙骧、典军、上军、辅国等将军，其为大将军开府者，皆为位从公。龙骧之名，盖始于汉，魏晋遂列为定品。</p><p>○时孙策定江南，虽专除授，而犹遥表汉朝，故表文和为会稽令。</p><p>○东汉以浙东为会稽郡，其会稽县地今为绍兴路。</p><p>○黟、歙二县，属汉丹阳郡西部，丹阳都尉分治之地。谱云尝属会稽，岂当时丹阳破没，金奇、毛甘、陈仆、祖山之徒分据，歙、黟之地无所属而遂附会稽耶？</p><p>○始新，今严州之淳安也。新定，今遂安也。休阳，今休宁也。今之休宁、婺源、歙县、绩溪，皆古歙县地。今之祁门、广德、建平、黟县，皆古黟县地也。后黎阳并休宁，而休宁分为婺源，歙县分为绩溪，黟县分为祁门、广德、建平矣。</p><p>○富春：汉县名，今建德路之桐庐、寿昌地，吴分置桐庐县。</p><p>○按：旧谱云“建安丁丑，文和南渡江”，又云轸“破黄巾于故鄣”。参考《吴兴记》，轸事实在灵帝时，岂文和因子在故鄣而遂南渡耶？抑中平间已渡江，至建安二年，而后始为会稽耶？或者云“龙骧官名始于王濬，而文和事，他书未见。”古之人物，奚翅万殊，史之书者盖略之矣，非特一文和而已也。龙骧已列魏晋官制，于汉盍有相沿？而云始于王濬，不考之过也。</p><p>或曰：诸谱皆云“文和龙骧将军”，考此官，始于晋王濬。而登源旧谱云“文和从公孙瓒讨黄巾，授奋武司马”，盖瓒为奋武将军，而以文和为司马也。当以登源旧谱为正。</p><p>江南始祖龙骧将军文和公像赞</p><p>大厦之才，清庙之器。正笏垂绅，匡时济世。秩领龙骧，扬扬渡江。肇基会稽，显振吾汪。挺生贤孙，荣迁古歙。千派万支，簪缨弈叶。——裔孙泽民顿首拜赞</p><p>三十二代</p><p>轸，字公车。中平六年乙巳，破黄巾于故鄣，为弭寇将军、故鄣县令。娶历阳李期女，四子：澈、远、徐、万春。万春为吴庐江郡丞。卒，葬新都郡前都督山。六丧合葬其中。其碑铭曰：夋喾之胤，姬旦之苗。股肱周室，羽翼鲁朝。源长派远，金声玉条。文波浩瀚，笔海辽遥。烹鲜驯雉，制锦沉巫。既宰他邑，亦赞枌榆。燕辞城郭，雁至衔芦。屡华廷槿，亟囿荒芜。十年迅速，七尺斯须。茔来玄武，兆示青乌。宗支不昧，万载无渝。</p><p>○弭寇将军：如孙坚——破虏将军，程普——荡寇将军，孙策——讨逆将军，殄寇将军，皆一时创名。</p><p>○汉故鄣县属丹阳郡，以秦鄣郡故治得名，今湖州安吉、长兴县地。按《吴兴记》，张角之乱，独此郡守险助国，朝廷嘉之，故分故鄣县南乡置安吉县。</p><p>○汉历阳县属九江郡，今为和州。</p><p>○秦合肥县，汉为庐江县，后为居巢侯国，吴为庐江郡，今为庐州路。</p><p>○汉郡有丞，秩六百石。吴因之。</p><p>三十三代</p><p>澈，字子明。仕吴，累功至湘东郡太守，封新都侯，食邑黎阳。娶始新方信女，三子：授、守、谦。谦为豫章郡丞。</p><p>○湘东：汉属桂阳及长沙国。孙权分长沙国立湘东郡，统酃县、茶陵、临烝、利阳、阴山、新平、新宁七县，今为衡州。</p><p>○黎阳：今休宁县黎阳乡地。梁为黎阳县，陈省入休宁。</p><p>○秦九江郡，汉置豫章，吴因之，今为隆兴路。</p><p>三十四代</p><p>授，字元德。吴赤乌末，为射声校尉。宝鼎三年戊子，除右将军、陈留太守。时新都太守许悌启敕新都汪、余、方、胡自为一邦四胄之姓。娶新定丞余通福女，四子：翊、解、演、旭。翊为海阳令。解为庐江太守。旭为晋军司马，破刘曜有功，历护军司马、丹阳太守、淮安侯，食邑二千户。</p><p>○汉武帝置射声校尉统善射者，取“夜中闻声即射之”以为名。吴因之。</p><p>○陈留郡：今汴梁，在吴为遥领。</p><p>○《风俗通》曰：余氏，戎人由余之后也，世居新安及下邳。</p><p>○方、胡，今犹为郡着姓。</p><p>○汉县皆有丞、尉，秩（四百石至）二百石。</p><p>○海阳：今休宁县。</p><p>○刘曜：刘渊之族子，匈奴人。晋怀、愍间为寇，东晋大兴间僭位。</p><p>○旭事详见《汪旭上谱表》注。</p><p>○成帝咸康二年，诏索诸姓谱，旭乃修谱牒奉表阙下。复纂文和所记为传。而汪氏家传，盖始于此。</p><p>三十五代</p><p>演，字道敷。仕晋，官至仁威将军、散骑常侍。惠帝元康四年甲寅夏，洪水暴涨，演居遂安，所居地沦为溪，徙居遂安城北。娶王氏，子道献。</p><p>○散骑与常侍本秦汉二官，魏文帝合为一。晋因之，置四人骑而散从，典章表诏命之事，貂蝉绛服，佩水苍玉。</p><p>○吴新定县，晋改遂安县，今属建德路。</p><p>三十六代</p><p>道献，字君奉。晋元帝永昌元年壬午，为黟县令（一本作“惠帝元康年授歙县令”），因家于歙。卒，葬歙县城东八里吴清山。五丧合葬其中。娶胡氏，二子：恭、威。</p><p>新安始祖黟令道献公像赞</p><p>始令于歙也，虽惟公之一人；今盛于歙也，亦皆公之子孙。呜呼！其生也有所自，其盛也为无垠。——裔孙应辰顿首拜赞</p><p>三十七代</p><p>恭，字敬伯。性廉介，不言财货，所居经史充栋。晋武帝时，拜除寇将军。八十七岁殁，葬歙县向杲山。十丧合葬其中。娶胡氏，一子：统。</p><p>○向杲山：在歙县永丰乡。梁大同元年，建向杲院于此。</p><p>三十八代</p><p>统，字容之。晋孝武帝太元十九年甲午，为宁远将军。年六十五卒，葬向杲山。娶程氏，一子：元爽。</p><p>○晋制，宁远将军，第五品。</p><p>三十九代</p><p>元爽，字克明。以文学著名，隐居自善。宋文帝元嘉元年甲子，征为富春令，不就。年七十六殁，葬于歙县乌聊山。娶程氏，一子：叔举。</p><p>○乌聊山：高二十八仞，在今徽州治所。州东南北，皆践山为城。</p><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p3.pstatp.com/large/pgc-image/80381349a99043f58ba26498bc7ebba3><p class=pgc-img-caption></p></div><p>四十代</p><p>叔举，字鹏远。宋孝武帝大明间，为军司马，遂勇退不仕。然于乡里，急病让夷，性复好赒施，丐贷者踵门，虽贫乏不厌。年九十八卒，葬歙绩溪登岭山。娶江氏，四子：泰、志、骋、霸。志仕梁，官至开府仪同三司，娶方氏，六子助、兴、起、銮、仪、崇。次子兴，陈太建元年受宣城郡淮安令，娶王氏，生僧繇、僧契、僧奇。骋仕梁，官至洪都郡司马，娶邵氏，生君卿、君护。霸仕梁，天监十二年为歙簿、新安郡录事参军，娶方氏，六子滕、凭、陵、标、可、舒。</p><p>○一本云齐明帝时为司马，又云葬登岭山前白杨坑口东山下。按：宋大明元年丁酉，至齐明帝建武元年甲戌，历三十八年，岂传写之误？未知孰是。然考裔孙汪复所撰公碑记，当以军司马为是。</p><p>○霸：一本五子，长子皓，皓生睦，睦生宝欢，为隋大将军。</p><p>○洪都，元豫章郡也。</p><p>○县主簿：主簿掌付事勾稽、省署抄目、纠正非违。自汉以来，皆令长自调用，历代因之。后至隋，始命于朝。</p><p>军司马叔举公碑记</p><p>上即位之三年正月上日，始见帝于郊。礼成，诞敷祭泽曰：“忠臣烈士，节妇义夫，墓域之在境内者，有司封护之如章。”绩溪令臣更考图乘，登源之冈有唐越国汪公之祖墓。参之汪氏家谱，则齐司马讳叔举暨其配许氏之阡，于越国公为高祖父母也。按谱实葬歙县登岭前白杨坑东山下。绩溪，故歙境，齐永泰始置绩溪县。司马，齐人，葬当是未置县之前，谱以歙书。</p><p>三月辛卯，令谒墓下，父老子弟咸在。春雨方霁，日色舒迟，郡民拜泥潦中，俎豆盏斝，亦置之茅竹荒翳之地。令曰：“吾之职也，不恭神明，何以塞明诏？且越公之灵，久而弥光，吏民方窃依赖于先垄，可不用吾之职乎？”先是，今邻州刺史君浚仪赵公孟逅为县日，亦尝款兹墓，因为亭以表之。今令建安李君，乃欲于四楹稍大其址，使时节有事得以展布。簿余杭君中立和之，邦人士庶翕然响应。营度于是月壬寅，以四月之丁丑即告竣事。凡麋金七十万，粟二万龠，役夫丁五百。亭修四十尺，广有修之半，辇越公旧所，为亭缀之于前。严以扃𫔎，周以栏楯，而榜之以“基德之亭”，又揭是亭之门曰“齐司马汪公夫人许氏之墓”。凡皆成赵公引而不发之功，以广上恩意者如此。复窃伏惟唐武德、贞观间，号为勋臣者多矣，祠庙、坟墓今皆昧昧无所闻。我先王之事，传记或异，重费名卿贤士为之考辨。乃今圭币遍六州，封爵越五等，云岚衣之藏，千载之下，过者必式，于此可以观德矣。武德、贞观诸臣，一身之祀尚不能永，我先王犹及被圣朝悯师之典尚延三世，非世德之盛，何以得此？理宗皇帝宝祐五年，诏书褒赠故臣华之曾大父母为通侯小君，训辞曰：“福必有基耳，其富山之基欤！敛之不盈方寸，舒之则塞乎宇宙；守之不间一息，放之则达乎四海；蕴之于身为德，及之于人为福。”先王英武中正，为德滋笃，仁施之普，福流千祀。大哉圣谟！推其基归之于厥祖。时赵公实赞书之，式告于登源家庙，顾瞻其先垄而言曰：“富山之基，谁知其止？此四世之遗阡乎？国家法令典故，赠襚及三世极矣，而于高祖则貤典不可及。今越国公三世俱被恤章，而其不可及者，乃存其基，殆示其积德之所始也。不有以表之，无以彰其德。”此赵公为亭之初事。今李君又从而增饰之，而名以“基德”。复故谓成赵公未毕之志而广两朝之恩，其谁曰不然？复忝云遥胄而居旁邑，群从兄性实为郡博士，以书征予铭，予不敢辞，而系以诗曰：</p><p>匪基曷考，云谁荒之？嗟彼登源，越公之基。宰木蔚芳，德之敷蕤。笃生越公，司马基之。德基此墟，越公考之。今封尔基，尚祈昌耳。匪谷来裔，为民所依。</p><p>是岁，咸淳三年丁卯五月朔，裔孙、从政郎复撰并书。裔孙、礼部正奏一龙篆额。</p><p>登源洞墓记 裔孙元锡（户部尚书）</p><p>我祖齐司马公叔举，葬绩溪登源洞。四世而生越国公华，尝称吴王，后奉版图归唐，诸弟诸子皆列爵土。我新安汪氏之盛，实昉于此。予曩在朝，尚书胡康惠公富——登源人——诘予曰：“子拜司马公墓乎？”予曰：“未也。”公曰：“世有贤子孙不识先墓者邪？”予甚惭。后予以都给事中充册封使，过家取道宁国至登源，敬谒墓下。寺僧指墓前古株木，告予曰：“是树枯槁百年，今渐长枝叶，公族其复兴乎！”又十年丙戌，弋阳宗人、翰林侍讲佃倅宁国，约予同至登源。比见株木蓁蓁然如伞盖状，僧又曰：“树益盛，公族其益盛矣！”今念我汪氏，自唐以来，衣冠代不乏人。以今日观之，是又一大盛机会也。物与人皆地气所产，即物以占人，庸非理之常哉？抑又闻司马公初宦寓新安，过临溪，奇其水，沿溪而入三十里，见登源之胜，喟然曰：“此陶公牛眠也。”遂弃官侨居登源里中，殁葬其境。曰“汪村”者，公所居也，与墓隔溪。越国公兄弟既显仕，散居四方，而汪村鞠为墟莽。颓垣落瓦之中，耕人时得箭镞之类，岂天地灵气发泄已极，终当秘藏邪？爰述所闻与今所见，记之以告后人，岁时无忘登源以来康惠公之讥也。</p><p>司马叔举公像赞</p><p>天产英雄，有开必先。积功累仁，允祚斯延。公之生也，特出聪明，才堪王佐，勇夺三军，荣膺司马。公之殁也，年几百岁，威武耀文，登源神垄，万古峥嵘。 ——宋显谟学士、裔孙藻顿首拜赞</p><p>四十一代</p><p>泰，字亨之。先从梁高祖，在齐永元间授仓曹，不就。后梁欲大举伐魏，拜征北大将军。年六十三岁殁，葬歙县横品山下。娶姚氏，五子：勋明、然、杰、默、仁。（一本云梁武帝用绩溪令，葬岩山下，娶鲍氏）宋追封“基福昭佑侯”。</p><p>四十二代</p><p>勋明，字智叔。性严正端默，不揭人短。陈武帝时为会稽令，后历仕两朝，文帝以功封戴国公。年六十一薨，合葬歙县云岚山。娶许氏，二子：僧莹、僧湛。宋追封“衍庆灵佑广济侯”。</p><p>○古戴国在陈留外黄东南，即今汴梁封丘地，后为郑所灭。李攸编唐宋封爵国三等，凡小国二百三十一，戴居其一。</p><p>四十三代</p><p>僧莹，字伯玉。识度弘远，遇事有法。尝诲子弟曰：“凡人要处中，服食居用，贵无敝陋，然亦不至奢。毋俭不中礼，毋时绌举赢，斯可矣。”陈文帝天嘉元年庚辰，袭封戴国公，为海宁令。又为稷州长史。年七十四卒，葬云岚山。娶郑氏，生子世华、世英、世荣。宋追封“世惠垂贶善应灵显侯”。</p><p>○吴孙休改休阳县为海阳县，晋武改海宁，大业中改休宁。</p><p>稷州长史僧莹公像赞</p><p>名臣之后，国士之风。果以决事，严以持躬。器用财贿，奢俭得中。</p><p>学优入政，德懋功崇。惟积之厚，惟报之丰。挺生贤嗣，令闻无穷。</p><p>——刺史陶雅拜赞</p><p>僧湛，字公卿。陈文帝天康元年，为鄱阳令。年八十九卒，葬溲山。娶周氏，生子铁秩、铁师、铁佛、铁罗、铁彪、铁环、铁珉。</p><p>○鄱阳县：秦属九江郡，东汉属庐陵郡，今饶州路治鄱阳县。</p><p>○汉汝南郡，后为蔡州，又为汝宁府。</p><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p1.pstatp.com/large/pgc-image/c42e997c3e4245b081893d403c0d213a><p class=pgc-img-caption>汪氏网</p></div><div class=pgc-img><img alt="清《汪氏通宗世谱 · 卷首》修订本--世  系（1—43代）" onerror=errorimg.call(this); src=https://p9.pstatp.com/large/pgc-image/de19af95c3b5412a937c5a54dab13093><p class=pgc-img-caption></p></div></div></div><div class="post-meta meta-tags"><ul class=clearfix><li><a>'通宗世谱','修订','--'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>