<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国历史记年体之周朝二十三、简王 | 极客快訊</title><meta property="og:title" content="中国历史记年体之周朝二十三、简王 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e6%b8%b8%e6%88%8f/940a88f.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/940a88f.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/940a88f.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/940a88f.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/940a88f.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/940a88f.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/940a88f.html><link rel=canonical href=https://geekbank.cf/tw/%e6%b8%b8%e6%88%8f/940a88f.html><meta property="article:published_time" content="2020-10-29T20:47:51+08:00"><meta property="article:modified_time" content="2020-10-29T20:47:51+08:00"><meta name=Keywords content><meta name=description content="中国历史记年体之周朝二十三、简王"><meta name=author content="极客快訊"><meta property="og:url" content="/cn/%E6%B8%B8%E6%88%8F/940a88f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国历史记年体之周朝二十三、简王</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><strong>周简王（黄帝40代）</strong></p><p><strong>（公元前585年―前572年）</strong></p><p><strong>（公元前585年）（周简王元年）</strong></p><p>春正月，鲁成公至自会。</p><p>郑伯悼公如晋拜成，子游相，授玉于东楹之东。士贞伯曰：“郑伯其死乎？自弃也已！视流而行速，不安其位，宜不能久。”</p><p>二月，季文子以鞍之功立武宫。时以为非，救人难不可以立武。立武由己，非由人也。</p><p>鲁国取𫑘。</p><p>三月，晋伯宗、夏阳说，卫孙良夫、宁相，郑人，伊、洛之戎，陆浑，蛮氏侵宋，以其辞会也。师于针，卫人不保。说欲袭卫，曰：“虽不可入，多俘而归，有罪不及死。”伯宗曰：“不可。卫唯信晋，故师在其郊而不设备。若袭之，是弃信也。虽多卫俘，而晋无信，何以求诸侯？”乃止，师还，卫人登陴。</p><p>晋人谋去绛。诸大夫皆曰：“必居郇瑕氏之地，沃饶而近盬，国利君乐，不可失也。”韩献子将新中军，且为仆大夫。晋景公揖而入。献子从。景公立于寝庭，谓献子曰：“何如？”对曰：“不可。郇瑕氏土薄水浅，其恶易觏。易觏则民愁，民愁则垫隘，于是乎有沉溺重膇之疾。不如新田，土厚水深，居之不疾，有汾、浍以流其恶，且民从教，十世之利也。夫山、泽、林、盬，国之宝也。国饶，则民骄佚。近宝，公室乃贫，不可谓乐。”景公说，从之。夏四月丁丑，晋迁于新田。</p><p>夏六月，邾子朝于鲁。</p><p>壬申，郑伯悼公费二年卒，弟睔立，是为成公。</p><p>鲁子叔婴齐如晋。晋命鲁伐宋。秋，鲁孟献子仲孙蔑、叔孙侨如帅师侵宋。</p><p>楚公子婴齐帅师伐郑，郑从晋故也。</p><p>冬，季季孙行父文子如晋，贺迁也。</p><p>晋栾书帅师救郑，与楚师遇于绕角。楚师还，晋师遂侵蔡。楚公子申、公子成以申、息之师救蔡，御诸桑隧。赵同、赵括欲战，请于栾武子，栾武子将许之。知庄子、范文子、韩献子谏曰：“不可。吾来救郑，楚师去我，吾遂至于此，是迁戮也。戮而不已，又怒楚师，战必不克。虽克，不令。成师以出，而败楚之二县，何荣之有焉？若不能败，为辱已甚，不如还也。”乃遂还。</p><p>于时，军帅之欲战者众，或谓栾武子曰：“圣人与众同欲，是以济事。子盍从众？子为大政，将酌于民者也。子之佐十一人，其不欲战者，三人而已。欲战者可谓众矣。《商书》曰：‘三人占，从二人。’众故也。”武子曰：“善钧，从众。夫善，众之主也。三卿为主，可谓众矣。从之，不亦可乎？”</p><p>（公元前584年）（周简王二年）</p><p>自太伯作吴，五世而武王克殷，封其后为二：其一虞，在中国；其一吴，在夷蛮。十二世而晋灭中国之虞。中国之虞灭二世，而夷蛮之吴兴。大凡从太伯至寿梦十九世。寿梦立（黄帝三十五代）而吴始益大，称王。</p><p>春正月，吴王寿梦二年，伐郯，郯成。</p><p>郑子良相成公以如晋，见，且拜出师。</p><p>夏五月，曹伯宣公朝于鲁。</p><p>秋，楚公子婴齐帅师伐郑，师于汜。晋侯景公会齐侯顷公、鲁成公、宋共公、卫侯定公、曹伯宣公、莒子、邾子、杞伯救郑。郑共仲、侯羽围楚师，囚郧公钟仪，献诸晋。</p><p>八月，诸侯同盟于马陵。</p><p>八月戊辰，诸侯同盟于马陵，寻虫牢之盟，且莒服故也。</p><p>晋人以钟仪归，囚诸军府。</p><p>公至自会。吴入州来。</p><p>楚围宋之役，师还，公子婴齐请取于申、吕以为赏田，王许之。申公巫臣曰：“不可。此申、吕所以邑也，是以为赋，以御北方。若取之，是无申、吕也。晋、郑必至于汉。”王乃止。公子婴齐是以怨巫臣。公子侧欲取夏姬，巫臣止之，遂取以行，子反亦怨之。及共王即位，公子婴齐、杀巫臣之族子阎、子荡及清尹弗忌及襄老之子黑要，而分其室。公子婴齐取子阎之室，使沈尹与王子罢分子荡之室，公子侧取黑要与清尹之室。巫臣自晋遗二子书，曰：“尔以谗慝贪婪事君，而多杀不辜。余必使尔罢于奔命以死。”</p><p>巫臣请使于吴，晋侯景公许之。吴子寿梦说之。乃通吴于晋。以两之一卒适吴，舍偏两之一焉。与其射御，教吴乘车，教之战陈，教之叛楚。置其子狐庸焉，使为行人于吴。吴始伐楚，伐巢、伐徐。公子婴齐子重奔命。马陵之会，吴入州来。公子侧自郑奔命。公子婴齐子重、公子侧子反于是乎一岁七奔命。蛮夷属于楚者，吴尽取之，是以始大，通吴于上国。</p><p>冬，鲁行大雩。</p><p>卫侯定公恶孙林父，孙林父出奔晋。卫侯如晋，晋返孙林父之戚地于卫。</p><p>（公元前583年）（周简王三年）</p><p>春，晋侯景公十七年，晋侯使韩穿至鲁，言汶阳之田，归之于齐。季文子饯之，私焉，曰：“大国制义以为盟主，是以诸侯怀德畏讨，无有贰心。谓汶阳之田，敝邑之旧也，而用师于齐，使归诸敝邑。今有二命曰：‘归诸齐。’信以行义，义以成命，小国所望而怀也。信不可知，义无所立，四方诸侯，其谁不解体？《诗》曰：‘女也不爽，士贰其行。士也罔极，二三其德。’七年之中，一与一夺，二三孰甚焉！士之二三，犹丧妃耦，而况霸主？霸主将德是以，而二三之，其何以长有诸侯乎？《诗》曰：‘犹之未远，是用大简。’行父惧晋之不远犹而失诸侯也，是以敢私言之。”</p><p>晋栾书帅师侵蔡，遂侵楚获申骊。楚师之还也，晋侵沈，获沈子揖初，从知、范、韩之言也。是行也，郑伯将会晋师，攻许国东门，大获焉。</p><p>鲁声伯公孙婴齐如莒，逆妇也。</p><p>宋共公使华元聘于鲁，聘共姬也。</p><p>夏，宋共公使公孙寿纳聘币于鲁。</p><p>晋赵庄姬为赵婴之亡故，谮之于晋侯，曰：“原同、屏括将为乱。”栾、郤为证。六月，晋讨赵同、赵括。赵武从姬氏畜于景公宫。景公以赵氏之田与祁奚。景公病，卜大业之不遂者为祟。韩厥言于晋侯曰：“成季之勋，宣孟之忠，而无后，为善者其惧矣。三代之令王，皆数百年保天之禄。夫岂无辟王，赖前哲以免也。《周书》曰：‘不敢侮鳏寡。’所以明德也。”乃立赵武，而反其田，续赵氏祀。</p><p>秋七月，王使召桓公赐鲁成公爵命。</p><p>晋侯景公使申公巫臣如吴，假道于莒。与渠丘公立于池上，曰：“城已恶！”莒子曰：“辟陋在夷，其孰以我为虞？”巫臣对曰：“夫狡焉思启封疆以利社稷者，何国蔑有？唯然，故多大国矣，小国唯或思或纵也。勇夫重闭，况国乎？”</p><p>冬十月癸卯，鲁杞叔姬卒，来归自杞。</p><p>晋士燮聘于鲁，言伐郯也，以其事吴故。鲁成公赂之，请缓师，士燮范文子不可，曰：“君命无贰，失信不立。礼无加货，事无二成。君后诸侯，是寡君不得事君也。燮将复之。”季孙桓子惧，使宣伯叔孙侨如帅师会晋士燮、齐人、邾人伐郯。</p><p>卫人送鲁共姬之媵。</p><p>（公元前582年）（周简王四年）</p><p>春正月，鲁成公九年，鲁请杞伯桓公逆叔姬之丧，杞桓公至鲁。</p><p>为归汶阳之田故，诸侯贰于晋。晋侯景公惧，会齐侯顷公、鲁成公、宋共公、卫侯定公、郑伯成公、曹伯宣公、莒子渠丘公、杞伯桓公于蒲，以寻马陵之盟。鲁大夫季文子谓晋大夫范文子曰：“德则不竞，寻盟何为？”范文子曰：“勤以抚之，宽以待之，坚强以御之，明神以要之，柔服而伐贰，德之次也。”是行也，将始会吴，吴人不至。</p><p>鲁成公至自会。</p><p>二月，鲁之伯姬归于宋，共公不亲迎。</p><p>郑伯成公三年，楚人以重赂求郑，郑伯会楚公子成于邓。</p><p>伯姬以恭公不亲迎，故不肯听命。宋人告鲁，夏，鲁季文子如宋致女，复命，鲁成公享之。赋《韩奕》之五章，穆姜出于房，再拜，曰：“大夫勤辱，不忘先君以及嗣君，施及未亡人。先君犹有望也！敢拜大夫之重勤。”又赋《绿衣》之卒章而入。</p><p>晋人送媵之鲁。</p><p>秋七月丙子，齐侯顷公无野十七年卒，子灵公环立。</p><p>郑伯成公如晋。晋人讨其贰于楚也，执诸铜鞮。</p><p>晋栾书伐郑，郑人使伯蠲行成，晋人杀之。</p><p>楚子重侵陈以救郑。</p><p>晋侯景公观于军府，见郧公钟仪，问之曰：“南冠而絷者，谁也？”有司对曰：“郑人所献楚囚也。”使税之，召而吊之。再拜稽首。问其族，对曰：“泠人也。”公曰：“能乐乎？”对曰：“先父之职官也，敢有二事？”使与之琴，操南音。公曰：“君王何如？”对曰：“非小人之所得知也。”固问之，对曰：“其为太子也，师保奉之，以朝于婴齐而夕于侧也。不知其他。”景公语于范文子，文子曰：“楚囚，君子也。言称先职，不背本也。乐操土风，不忘旧也。称太子，抑无私也。名其二卿，尊君也。不背本，仁也。不忘旧，信也。无私，忠也。尊君。敏也。仁以接事，信以守之，忠以成之，敏以行之。事虽大，必济。君盍归之，使合晋、楚之成。”景公从之，重为之礼，使归求成。</p><p>冬十一月，葬齐顷公。</p><p>楚公子婴齐子重帅师自陈伐莒，围渠丘。渠丘城恶，众溃，奔莒。戊申，楚入渠丘。莒人囚楚公子平，楚人曰：“勿杀！吾归而俘。”莒人杀之。楚师围莒。莒城亦恶，庚申，莒溃。楚遂入郓。楚一克三都，莒不修城郭故也。</p><p>秦人、白狄伐晋，诸侯贰故也。</p><p>郑人围许，示晋不急君也。是则公孙申谋之，曰：“我出师以围许，为将改立君者，而纾晋使，晋必归君。”</p><p>鲁城都之中城。</p><p>十二月，楚子共王使公子辰如晋，报钟仪之使，请修好结成。</p><p>（公元前581年）（周简王五年）</p><p>春，晋侯使籴伐如楚，报太宰子商之使也。</p><p>卫侯定公之弟子叔黑背侵郑，晋命也。</p><p>郑公子班闻叔申之谋。三月，公子班子如立公子𦈡。</p><p>夏四月，郑人杀𦈡，立髡顽。子如奔许。时郑伯成公为晋所执，栾武子曰：“郑人立君，我执一人焉，何益？不如伐郑而归其君，以求成焉。”时晋侯景公有疾。</p><p>五月，晋侯景公会齐侯顷公、鲁成公、宋共公、卫侯定公、曹伯宣公伐郑。</p><p>齐人送媵于鲁。</p><p>丙午，晋侯景公獳十九年卒，子寿曼立，是为厉公（黄帝36代）。</p><p>晋侯厉公立，而会诸侯伐郑。郑子罕赂以襄钟，子然盟于修泽，子驷为质。辛巳，郑伯成公归。郑人闻成公归，亦杀君𦈡，迎成公。</p><p>晋侯厉公梦大厉，被发及地，搏膺而踊，曰：“杀余孙，不义。余得请于帝矣！”坏大门及寝门而入。公惧，入于室。又坏户。厉公觉，召桑田巫。巫言如梦。公曰：“何如？曰：“不食新矣。”公疾病，求医于秦。秦伯使医缓为之。未至，公梦疾为二竖子，曰：“彼，良医也。惧伤我，焉逃之？”其一曰：“居肓之上，膏之下，若我何？”医至，曰：“疾不可为也。在肓之上，膏之下，攻之不可，达之不及，药不至焉，不可为也。”公曰：“良医也。”厚为之礼而归之。六月丙午，晋侯欲麦，使甸人献麦，馈人为之。召桑田巫，示而杀之。将食，张，如厕，陷而卒。小臣有晨梦负公以登天，及日中，负晋侯出诸厕，遂以为殉。</p><p>郑伯成公讨立君者，戊申，杀叔申、叔禽。</p><p>秋，鲁成公如晋。晋人止成公，使送葬。于时籴伐未反。</p><p>冬十月，葬晋景公。鲁成公送葬，诸侯莫在。鲁人辱之。</p><p>（公元前580年）（周简王六年）</p><p>春三月，鲁成公至自晋。晋人以鲁为贰于楚，故止成公。公请受盟，而后使归。</p><p>晋侯使郤犨来聘，己丑，及郤犨盟。</p><p>鲁之声伯公孙婴齐之母不聘，穆姜曰：“吾不以妾为姒。”生声伯而出之，嫁于齐管于奚。生二子而寡，以归声伯。声伯以其外弟为大夫，而嫁其外妹于施孝叔。郤犨来聘，求妇于声伯。声伯夺施氏妇以与之。妇人谓施氏曰：“鸟兽犹不失俪，子将若何？”对曰：“吾不能死亡。”妇人遂行，生二子于郤氏。郤氏亡，晋人归之施氏，施氏逆诸河，沉其二子。妇人怒曰：“己不能庇其伉俪而亡之，又不能字人之孤而杀之，将何以终？”遂誓施氏。</p><p>夏，鲁之季文子如晋报聘，且莅盟也。</p><p>周公楚恶惠、襄二族之逼也，且与伯与争政，不胜，怒而出。及阳樊，王使刘子复之，盟于鄄而入。三日，复出奔晋。</p><p>秋，鲁之宣伯叔孙侨如聘于齐，以修前好。</p><p>晋郤至与周争鄇田，王命刘康公、单襄公讼诸晋。郤至曰：“温，吾故也，故不敢失。”刘子、单子曰：“昔周克商，使诸侯抚封，苏忿生以温为司寇，与檀伯达封于河。苏氏即狄，又不能于狄而奔卫。襄王劳文公而赐之温，狐氏、阳氏先处之，而后及子。若治其故，则王官之邑也，子安得之？”晋侯使郤至勿敢争。</p><p>宋共公九年，华元既善于令尹婴齐子重，又善于栾武子。闻楚人既许晋籴伐成，而使归复命矣。冬，华元如楚，遂如晋，合晋、楚之成。</p><p>秦伯桓公二十四年，晋厉公初立，秦、晋为成，将会于令狐。晋侯先至焉，秦伯不肯涉河，次于王城，使史颗盟晋侯于河东。晋郤犨盟秦伯于河西。范文子曰：“是盟也何益？齐盟，所以质信也。会所，信之始也。始之不从，其何质乎？”秦伯归而背晋成。</p><p>（公元前579年）（周简王七年）</p><p>春，王使以周公之难告于鲁，鲁，周之同姓也。</p><p>夏，鲁成公会晋侯、卫侯于琐泽。</p><p>宋华元克合晋、楚之成。五月，晋士燮会楚公子罢、许偃。癸亥，盟于宋西门之外，曰：“凡晋、楚无相加戎，好恶同之，同恤菑危，备救凶患。若有害楚，则晋伐之。在晋，楚亦如之。交贽往来，道路无壅，谋其不协，而讨不庭有渝此盟，明神殛之，俾队其师，无克胙国。”郑伯成公如晋听成，会于琐泽，成故也。</p><p>狄人间宋之盟以侵晋，而不设备。秋，晋人败狄于交刚。</p><p>晋郤至如楚聘，且莅盟。楚子共王享之，公子侧子反相，为地室而县焉。郤至将登，金奏作于下，惊而走出。子反曰：“日云莫矣，寡君须矣，吾子其入也！”宾曰：“君不忘先君之好，施及下臣，贶之以大礼，重之以备乐。如天之福，两君相见，何以代此。下臣不敢。”子反曰：“如天之福，两君相见，无亦唯是一矢以相加遗，焉用乐？寡君须矣，吾子其入也！”宾曰：“若让之以一矢，祸之大者，其何福之为？世之治也，诸侯间于天子之事，则相朝也，于是乎有享宴之礼。享以训共俭，宴以示慈惠。共俭以行礼，而慈惠以布政。政以礼成，民是以息。百官承事，朝而不夕，此公侯之所以扞城其民也。故《诗》曰：‘赳赳武夫，公侯干城。’及其乱也，诸侯贪冒，侵欲不忌，争寻常以尽其民，略其武夫，以为己腹心股肱爪牙。故《诗》曰：‘赳赳武夫，公侯腹心。’天下有道，则公侯能为民干城，而制其腹心。乱则反之。今吾子之言，乱之道也，不可以为法。然吾子，主也，至敢不从？”遂入，卒事。归，以语范文子。文子曰：“无礼必食言，吾死无日矣夫！”</p><p>冬，楚公子罢如晋聘，且莅盟。十二月，晋侯厉公及楚公子罢盟于赤棘。</p><p>（公元前578年）（周简王八年）</p><p>春，晋侯厉公使郤锜乞师于鲁，将事不敬。孟献子曰：“郤氏其亡乎！礼，身之干也。敬，身之基也。郤子无基。且先君之嗣卿也，受命以求师，将社稷是卫，而惰，弃君命也。不亡何为？”</p><p>三月，鲁成公如京师，宣伯欲得赐，请先使，王以行人之礼礼焉。孟献子从。王以为介，而重贿之。</p><p>鲁成公及诸侯朝王，遂从刘康公、成肃公会晋侯厉公伐秦。成子受脤于社，不敬。刘子曰：“吾闻之，民受天地之中以生，所谓命也。是以有动作礼义威仪之则，以定命也。能者养以之福，不能者败以取祸。是故君子勤礼，小人尽力，勤礼莫如致敬，尽力莫如敦笃。敬在养神，笃在守业。国之大事，在祀与戎，祀有执膰，戎有受脤，神之大节也。今成子惰，弃其命矣，其不反乎？”</p><p>夏四月戊午，晋侯厉公使吕相绝秦，曰：“昔逮我献公，及穆公相好，戮力同心，申之以盟誓，重之以昏姻。天祸晋国，文公如齐，惠公如秦。无禄，献公即世，穆公不忘旧德，俾我惠公用能奉祀于晋。又不能成大勋，而为韩之师。亦悔于厥心，用集我文公，是穆之成也。文公躬擐甲胄，跋履山川，逾越险阻，征东之诸侯，虞、夏、商、周之胤，而朝诸秦，则亦既报旧德矣。郑人怒君之疆埸，我文公帅诸侯及秦围郑。秦大夫不询于我寡君，擅及郑盟。诸侯疾之，将致命于秦。文公恐惧，绥静诸侯，秦师克还无害，则是我有大造于西也。无禄，文公即世，穆为不吊，蔑死我君，寡我襄公，迭我淆地，奸绝我好，伐我保城，殄灭我费滑，散离我兄弟，挠乱我同盟，倾覆我国家。我襄公未忘君之旧勋，而惧社稷之陨，是以有淆之师。犹愿赦罪於穆公，穆公弗听，而即楚谋我。天诱其衷，成王殒命，穆公是以不克逞志于我。穆、襄即世，康、灵即位。康公，我之自出，又欲阙翦我公室，倾覆我社稷，帅我蝥贼，以来荡摇我边疆。我是以有令狐之役。康犹不悛，入我河曲，伐我涷川，俘我王官，翦我羁马，我是以有河曲之战。东道之不通，则是康公绝我好也。</p><p>及君之嗣也，我君景公引领西望曰：‘庶抚我乎！’君亦不惠称盟，利吾有狄难，入我河县，焚我箕、郜，芟夷我农功，虔刘我边陲。我是以有辅氏之聚。“君亦悔祸之延，而欲徼福于先君献、穆，使伯车来，命我景公曰：‘吾与女同好弃恶，复修旧德，以追念前勋，’言誓未就，景公即世，我寡君是以有令狐之会。君又不祥，背弃盟誓。白狄及君同州，君之仇雠，而我之昏姻也。君来赐命曰：‘吾与女伐狄。’寡君不敢顾昏姻，畏君之威，而受命于吏。君有二心于狄，曰：‘晋将伐女。’狄应且憎，是用告我。楚人恶君之二三其德也，亦来告我曰：‘秦背令狐之盟，而来求盟于我：“昭告昊天上帝、秦三公、楚三王曰：‘余虽与晋出入，余唯利是视。’不谷恶其无成德，是用宣之，以惩不壹。”诸侯备闻此言，斯是用痛心疾首，暱就寡人。寡人帅以听命，唯好是求。君若惠顾诸侯，矜哀寡人，而赐之盟，则寡人之愿也。其承宁诸侯以退，岂敢徼乱。君若不施大惠，寡人不佞，其不能以诸侯退矣。敢尽布之执事，俾执事实图利之！”</p><p>夏五月，鲁成公自京师。</p><p>秦伯桓公既与晋厉公为令狐之盟，而又召狄与楚，欲道以伐晋，诸侯是以睦于晋。晋栾书将中军，荀庚佐之。士燮将上军，郤锜佐之。韩厥将下军，荀䓨佐之。赵旃将新军，郤至佐之。郤毅御戎，栾针为右。鲁孟献子曰：“晋帅乘和，师必有大功。”丁亥，晋侯厉公以齐侯灵公、鲁成公、宋共公、卫侯定公、郑伯成公、曹伯宣公、邾人、滕人诸侯之师及秦师战于麻隧。秦师败绩，获秦成差及不更女父。曹伯宣公卢十七年卒于师。师遂济泾，及侯丽而还。迓晋侯于新楚。</p><p>成肃公卒于瑕。</p><p>六月丁卯夜，郑公子班自訾求入于大宫，不能，杀子印、子羽。反军于市，己巳，予驷帅国人盟于大宫，遂从而尽焚之，杀子如、子龙、孙叔、孙知。</p><p>秋七月，鲁成公至自伐秦。</p><p>曹人使宣公弟公子负刍守，使公子欣时逆曹伯之丧。秋，负刍杀其太子而自立也。诸侯乃请讨之，晋人以其役之劳，请俟他年。冬，葬曹宣公。既葬，子臧将亡，国人皆将从之。成公乃惧，告罪，且请焉，乃反，而致其邑。</p><p>（公元前577年）（周简王九年）</p><p>春王正月，莒子朱卒。</p><p>卫侯定公如晋，晋侯厉公强之见孙林父，定公不可。</p><p>夏，卫侯定公既归，晋侯厉公使郤犨送孙林父而见之。卫侯欲辞，定姜曰：“不可。是先君宗卿之嗣也，大国又以为请，不许，将亡。虽恶之，不犹愈于亡乎？君其忍之！安民而宥宗卿，不亦可乎？”卫侯见而复之。</p><p>卫侯飨苦成叔，宁惠子相。苦成叔傲。宁子曰：“苦成家其亡乎！古之为享食也，以观威仪、省祸福也。故《诗》曰：‘兕觥其觩，旨酒思柔，彼交匪傲，万福来求。’今夫子傲，取祸之道也。”</p><p>秋，鲁大夫宣伯叔孙侨如尊君命如齐逆女。</p><p>八月，郑公子喜子罕帅师伐许，败焉。戊戌，郑伯复伐许。庚子，入其郛。许人平以叔申之封。</p><p>九月，鲁大夫侨如以夫人妇姜氏至自齐。</p><p>冬十月庚寅，卫侯臧卒。秦伯卒。</p><p>卫侯定公十二年，有疾，使孔成子、宁惠子立敬姒之子衎以为太子。冬十月，卫定公卒，太子立，是为献公。夫人姜氏既哭而息，见太子之不哀也，不内酌饮。叹曰：“是夫也，将不唯卫国之败，其必始于未亡人！乌呼！天祸卫国也夫！吾不获𫚋也使主社稷。”大夫闻之，无不耸惧。孙文子自是不敢舍其重器于卫，尽置诸戚，而甚善晋大夫。</p><p>秦伯桓公立二十七年卒，葬义里丘北。子景公立，居雍高寝。</p><p>（公元前576年）（周简王十年）</p><p>春二月，葬卫定公。</p><p>三月乙巳，鲁公孙婴齐卒。</p><p>癸丑，晋侯厉公会鲁成公、卫侯献公、郑伯成公、曹伯成公、宋世子成、齐国佐，邾人同盟于戚，讨曹成公负刍也。晋侯执曹伯归于京师。</p><p>诸侯将见曹之子臧于王而立之，子臧辞曰：“《前志》有之，曰：‘圣达节，次守节，下失节。’为君，非吾节也。虽不能圣，敢失守乎？”遂逃，奔宋。</p><p>鲁成公至自会。</p><p>夏六月，宋共公十三年卒。</p><p>楚将北师。子囊曰：“新与晋盟而背之，无乃不可乎？”公子侧曰：“敌利则进，何盟之有？”申叔时老矣，在申，闻之，曰：“公子侧必不免。信以守礼，礼以庇身，信礼之亡，欲免得乎？”楚子共王侵郑，及暴隧，遂侵卫，及首止。郑子罕侵楚，取新石。栾武子欲报楚，韩献子曰：“无庸，使重其罪，民将叛之。无民，孰战？”</p><p>秋八月，葬宋共公。于是华元为右师，鱼石为左师，荡泽为司马，华喜为司徒，公孙师为司城，向为人为大司寇，鳞朱为少司寇，向带为太宰，鱼府为少宰。荡泽弱公室，杀公子肥。华元曰：“我为右师，君臣之训，师所司也。今公室卑而不能正，吾罪大矣。不能治官，敢赖宠乎？”乃出奔晋。</p><p>二华，戴族也；司城，庄族也；六官者，皆桓族也。鱼石将止华元，鱼府曰：“右师反，必讨，是无桓氏也。”鱼石曰：“右师苟获反，虽许之讨，必不敢。且多大功，国人与之，不反，惧桓氏之无祀于宋也。右师讨，犹有戌在，桓氏虽亡，必偏。”鱼石自止华元于河上。请讨，许之，乃反。使华喜、公孙师帅国人攻荡氏，杀子山。乃立共公少子成，是为平公。</p><p>鱼石、向为人、鳞朱、向带、鱼府出舍于睢上。华元使止之，不可。冬十月，华元自止之，不可。乃反。鱼府曰：“今不从，不得入矣。右师视速而言疾，有异志焉。若不我纳，今将驰矣。”登丘而望之，则驰。聘而从之，则决睢澨，闭门登陴矣。左师、二司寇、二宰遂出奔楚。华元使向戌为左师，老佐为司马，乐裔为司寇，以靖国人。</p><p>晋三郤害伯宗，谮而杀之，及栾弗忌。伯州犁奔楚。韩献子曰：“郤氏其不免乎！善人，天地之纪也，而骤绝之，不亡何待？”初，伯宗每朝，其妻必戒之曰：“‘盗憎主人，民恶其上。’子好直言，必及于难。”</p><p>冬十一月，吴王寿梦十年，晋士燮、齐高无咎、鲁叔孙侨如、宋华元、卫孙林父、郑公子鯂、邾人会吴王于钟离。吴始通于大国也。</p><p>许男灵公畏逼于郑，请迁于楚。辛丑，楚公子申迁许于叶。</p><p>（公元前575年）（周简王十一年）</p><p>春正月，雨，木冰。</p><p>楚子共王自武城使公子成以汝阴之田求成于郑。郑叛晋，子驷从楚子盟于武城。</p><p>夏四月辛未，滕子文公卒。</p><p>郑公子喜子罕伐宋，宋将鉏、乐惧败诸汋陂。退，舍于夫渠，不儆，郑人覆之，败诸汋陵，获将鉏、乐惧。宋恃胜也。</p><p>卫侯献公伐郑，至于鸣雁，为晋故也。</p><p>晋侯厉公将伐郑，范文子曰：“若逞吾愿，诸侯皆叛，晋可以逞。若唯郑叛，晋国之忧，可立俟也。”栾武子曰：“不可以当吾世而失诸侯，必伐郑。”乃兴师。栾书将中军，士燮佐之。郤锜将上军，荀偃佐之。韩厥将下军，郤至佐新军，荀䓨居守。郤犨如卫，遂如齐，皆乞师焉。</p><p>晋栾黡乞师于鲁，孟献子曰：“有胜矣。”戊寅，晋师起。</p><p>郑人闻有晋师，使告于楚，姚句耳与往。楚子共王救郑，司马公子侧子反将中军，令尹婴齐子重将左，右尹公子壬夫子辛将右。过申，公子侧子反入见申叔时，曰：“师其何如？”对曰：“德、刑、详、义、礼、信，战之器也。德以施惠，刑以正邪，详以事神，义以建利，礼以顺时，信以守物。民生厚而德正，用利而事节，时顺而物成。上下和睦，周旋不逆，求无不具，各知其极。故《诗》曰：‘立我烝民，莫匪尔极。’是以神降之福，时无灾害，民生敦庞，和同以听，莫不尽力以从上命，致死以补其阙。此战之所由克也。今楚内弃其民，而外绝其好，渎齐盟，而食话言，奸时以动，而疲民以逞。民不知信，进退罪也。人恤所底，其谁致死？子其勉之！吾不复见子矣。”姚句耳先归，子驷问焉，对曰：“其行速，过险而不整。速则失志，不整丧列。志失列丧，将何以战？楚惧不可用也。”</p><p>五月，晋师济河。闻楚师将至，范文子欲反，曰：“我伪逃楚，可以纾忧。夫合诸侯，非吾所能也，以遗能者。我若群臣辑睦以事君，多矣。”栾武子曰：“不可。”</p><p>六月丙寅朔，日有食之。</p><p>晋、楚遇于鄢陵。范文子不欲战，郤至曰：“韩之战，惠公不振旅。箕之役，先轸不反命，邲之师，荀伯不复从。皆晋之耻也。子亦见先君之事矣。今我辟楚，又益耻也。”文子曰：“吾先君之亟战也，有故。秦、狄、齐、楚皆强，不尽力，子孙将弱。今三强服矣，敌楚而已。唯圣人能外内无患，自非圣人，外宁必有内忧。盍释楚以为外惧乎？”</p><p>甲午晦，楚晨压晋军而陈。军吏患之。范匄趋进，曰：“塞井夷灶，陈于军中，而疏行首。晋、楚唯天所授，何患焉？”文子执戈逐之，曰：“国之存亡，天也。童子何知焉？”栾书曰：“楚师轻窕，固垒而待之，三日必退。退而击之，必获胜焉。”郤至曰：“楚有六间，不可失也。其二卿相恶。王卒以旧。郑陈而不整。蛮军而不陈。陈不违晦，在陈而嚣，合而加嚣，各顾其后，莫有斗心。旧不必良，以犯天忌。我必克之。”</p><p>楚子共王登巢车以望晋军，令尹婴齐子重使太宰伯州犁侍于王后。共王曰：“骋而左右，何也？”曰：“召军吏也。”“皆聚于军中矣！”曰：“合谋也。”“张幕矣。”曰：“虔卜于先君也。”“彻幕矣！”曰：“将发命也。”“甚嚣，且尘上矣！”曰：“将塞井夷灶而为行也。”“皆乘矣，左右执兵而下矣！”曰：“听誓也。”“战乎？”曰：“未可知也。”“乘而左右皆下矣！”曰：“战祷也。”伯州犁以厉公卒告共王。</p><p>晋苗贲皇在晋侯厉公之侧，亦以共王卒告。皆曰：“国士在，且厚，不可当也。”苗贲皇言于晋侯厉公曰：“楚之良，在其中军王族而已。请分良以击其左右，而三军萃于王卒，必大败之。”厉公筮之，史曰：“吉。其卦遇《复》三，曰：‘南国戚，射其元王中厥目。’国戚王伤，不败何待？”厉公从之。有淖于前，乃皆左右相违于淖。步毅御晋厉公，栾针为右。彭名御楚共王，潘党为右。石首御郑成公，唐苟为右。栾、范以其族夹厉公行，陷于淖。栾书将载晋侯，针曰：“书退！国有大任，焉得专之？且侵官，冒也；失官，慢也；离局，奸也。有三不罪焉，可犯也。”乃掀厉公以出于淖。</p><p>癸巳，潘尫之党与养由基蹲甲而射之，彻七札焉。以示共王，曰：“君有二臣如此，何忧于战？”共王怒曰：“大辱国。诘朝，尔射，死艺。”吕锜梦射月，中之，退入于泥。占之，曰：“姬姓，日也。异姓，月也，必楚王也。射而中之，退入于泥，亦必死矣。”及战，射共王，中目。共王召养由基，与之两矢，使射吕锜，中项，伏弢。以一矢复命。</p><p>郤至三遇楚子之卒，见楚子，必下，免胄而趋风。楚子使工尹襄问之以弓，曰：“方事之殷也，有韎韦之跗注，君子也。识见不谷而趋，无乃伤乎？”郤至见客，免胄承命，曰：“君之外臣至，从寡君之戎事，以君之灵，间蒙甲胄，不敢拜命，敢告不宁君命之辱，为事之故，敢肃使者。”三肃使者而退。</p><p>晋韩厥追郑伯成公，其御杜溷罗曰：“速从之！其御屡顾，不在马，可及也。”韩厥曰：“不可以再辱国君。”乃止。郤至从郑伯，其右茀翰胡曰：“谍辂之，余从之乘而俘以下。”郤至曰：“伤国君有刑。”亦止。石首曰：“卫懿公唯不去其旗，是以败于荧。”乃旌于弢中。唐苟谓石首曰：“子在君侧，败者壹大。我不如子，子以君免，我请止。”乃战而死。</p><p>楚师薄于险，叔山冉谓养由基曰：“虽君有命，为国故，子必射！”乃射。再发，尽殪。叔山冉搏人以投，中车，折轼。晋师乃止。囚楚公子伐。</p><p>栾针见楚令尹婴齐子重之旌，请曰：“楚人谓夫旌，子重之麾也。彼其子重也。日臣之使于楚也，子重问晋国之勇。臣对曰：‘好以众整。’曰：‘又何如？’臣对曰：‘好以暇。’今两国治戎，行人不使，不可谓整。临事而食言，不可谓暇。请摄饮焉。”厉公许之。使行人执榼承饮，造于子重，曰：“寡君乏使，使针御持矛。是以不得犒从者，使某摄饮。”子重曰：“夫子尝与吾言于楚，必是故也，不亦识乎！”受而饮之。免使者而复鼓。</p><p>旦而战，见星未已。公子侧子反命军吏察夷伤，补卒乘，缮甲兵，展车马，鸡鸣而食，唯命是听。晋人患之。苗贲皇徇曰：“搜乘补卒，秣马利兵，修陈固列，蓐食申祷，明日复战。”乃逸楚囚。共王闻之，召子反谋。谷阳竖献饮于子反，子反醉而不能见。共王曰：“天败楚也夫！余不可以待。”乃宵遁。晋入楚军，三日谷。范文子立于戎马之前，曰：“君幼，诸臣不佞，何以及此？君其戒之！《周书》曰‘唯命不于常’，有德之谓。”</p><p>楚师还，及瑕，共王使谓公子侧子反曰：“先大夫之覆师徒者，君不在。子无以为过，不谷之罪也。”子反再拜稽首曰：“君赐臣死，死且不朽。臣之卒实奔，臣之罪也。”令尹婴齐子重复谓公子侧子反曰：“初陨师徒者，而亦闻之矣！盍图之？”对曰：“虽微先大夫有之，大夫命侧，侧敢不义？侧亡君师，敢忘其死。”共王使止之，弗及而卒。</p><p>战之日，齐国佐、高无咎至于师。卫侯献公出于卫，鲁成公出于坏隤。宣伯叔孙侨如通於穆姜，欲去季、孟，而取其室。将行，穆姜送公，而使逐二子。成公以晋难告，曰：“请反而听命。”姜怒，公子偃、公子鉏趋过，指之曰：“女不可，是皆君也。”成公待于坏隤，申宫儆备，设守而后行，是以后。使孟献子守于公宫。</p><p>秋，晋侯厉公会齐侯灵公、鲁成公、卫侯献公、宋华元、邾人于沙随，谋伐郑也。宣伯叔孙侨如使告郤犨曰：“鲁侯待于坏隤以待胜者。”郤犨将新军，且为公族大夫，以主东诸侯。取货于宣伯而诉成公于晋侯，晋侯乃不见鲁成公。</p><p>曹人请于晋曰：“自我先君宣公即位，国人曰：‘若之何忧犹未弭？’而又讨我寡君，以亡曹国社稷之镇公子，是大泯曹也。先君无乃有罪乎？若有罪，则君列诸会矣。君唯不遗德刑，以伯诸侯。岂独遗诸敝邑？取私布之。”</p><p>七月，鲁成公会尹武公及诸侯伐郑。将行，穆姜又命成公如初。成公又申守而行。诸侯之师次于郑西。鲁师次于督扬，不敢过郑。子叔声伯婴齐使叔孙豹请逆于晋师。为食于郑郊。师逆以至。声伯四日不食以待之，食使者而后食。</p><p>诸侯迁于制田。知武子佐下军，以诸侯之师侵陈，至于鸣鹿。遂侵蔡。未反，诸侯迁于颍上。戊午，郑子罕宵军之，宋、齐、卫皆失军。</p><p>曹人复请于晋，晋侯谓子臧：“反，吾归而君。”子臧反，曹伯成公归。子臧尽致其邑与卿而不出。</p><p>宣伯叔孙侨如使告郤犨曰：“鲁之有季、孟，犹晋之有栾、范也，政令于是乎成。今其谋曰：‘晋政多门，不可从也。宁事齐、楚，有亡而已，蔑从晋矣。’若欲得志于鲁，请止行父而杀之，我毙蔑也而事晋，蔑有贰矣。鲁不贰，小国必睦。不然，归必叛矣。”</p><p>九月，晋人执鲁季文子于苕丘。鲁成公还，待于郓。使子叔声伯婴齐请季孙于晋。晋郤犨曰：“苟去仲孙蔑而止季孙行父，吾与子国，亲于公室。”声伯对曰：“侨如之情，子必闻之矣。若去蔑与行父，是大弃鲁国而罪寡君也。若犹不弃，而惠徼周公之福，使寡君得事晋君。则夫二人者，鲁国社稷之臣也。若朝亡之，鲁必夕亡。以鲁之密迩仇雠，亡而为仇，治之何及？”郤犨曰：“吾为子请邑。”声伯对曰：“婴齐，鲁之常隶也，敢介大国以求厚焉！承寡君之命以请，若得所请，吾子之赐多矣。又何求？”范文子谓栾武子曰：“季孙于鲁，相二君矣。妾不衣帛，马不食粟，可不谓忠乎？信谗慝而弃忠良，若诸侯何？子叔婴齐奉君命无私，谋国家不贰，图其身不忘其君。若虚其请，是弃善人也。子其图之！”乃许鲁平，赦季孙。</p><p>冬十月乙亥，鲁出叔孙侨如而与大夫盟，侨如奔齐。</p><p>十二月乙丑，鲁季孙及晋郤犨盟于扈。归，乙酉，刺公子偃，召叔孙豹于齐而立之。</p><p>齐声孟子通侨如，使立于高、国之间。侨如曰：“不可以再罪。”奔卫，亦间于卿。</p><p>晋侯使郤至献楚捷于周，与单襄公语，骤称其伐。单子语诸大夫曰：“郤至其亡乎！位于七人之下，而求掩其上。怨之所聚，乱之本也。多怨而阶乱，何以在位？《夏书》曰：‘怨岂在明？不见是图。’将慎其细也。今而明之，其可乎？”</p><p>（公元前574年）（周简王十二年）</p><p>春正月，郑子驷侵晋虚、滑。卫北宫括帅师救晋，侵郑，至于高氏。</p><p>夏五月，郑太子髡顽、侯孺为质于楚，楚公子成、公子寅戍郑。晋侯厉公会及齐侯灵公、宋平公、鲁成公、卫侯献公、曹伯成公、邾人、尹子武公、单子襄公伐郑，自戏童至于曲洧。</p><p>晋范文子反自鄢陵，使其祝宗祈死，曰：“君骄侈而克敌，是天益其疾也。难将作矣！爱我者惟祝我，使我速死，无及于难，范氏之福也。”六月戊辰，士燮范文子卒。</p><p>乙酉，晋侯厉公及齐侯灵公、宋平公、鲁成公、卫侯献公、曹伯成公、尹子武公、单子襄公、邾人同盟于柯陵，寻戚之盟也。</p><p>楚婴齐子重救郑，师于首止。诸侯还。</p><p>秋，鲁成公至自会。</p><p>齐庆克通于齐夫人声孟子，与妇人蒙衣乘辇而入于闳。鲍牵见之，以告国武子，武子召庆克而谓之。庆克久不出，而告夫人曰：“国子谪我！”夫人怒。国子相灵公以会，高、鲍处守。及还，将至，闭门而索客。孟子诉之曰：“高、鲍将不纳君，而立公子角。国子知之。”七月壬寅，刖鲍牵而逐高无咎。无咎奔莒，高弱以卢叛。齐人来召鲍国而立之。</p><p>初，鲍国去鲍氏而来为施孝叔臣。施氏卜宰，匡句须吉。施氏之宰，有百室之邑。与匡句须邑，使为宰。以让鲍国，而致邑焉。施孝叔曰：“子实吉。”对曰：“能与忠良，吉孰大焉！”鲍国相施氏忠，故齐人取以为鲍氏后。仲尼曰：“鲍庄子之知不如葵，葵犹能卫其足。”</p><p>九月辛丑，用郊。晋侯厉公使荀䓨乞师于鲁。</p><p>冬，晋侯厉公及会齐侯灵公、宋平公、鲁成公、卫侯献公、曹伯成公、单子襄公、邾人伐郑。十月庚午，围郑。楚公子申救郑，师于汝上。</p><p>十一月，诸侯还。</p><p>初，鲁声伯婴齐梦涉洹，或与己琼瑰，食之，泣而为琼瑰，盈其怀。从而歌之曰：“济洹之水，赠我以琼瑰。归乎！归乎！琼瑰盈吾怀乎！”惧不敢占也。还自郑，壬申，至于狸脤而占之，曰：“余恐死，故不敢占也。今众繁而从余三年矣，无伤也。”言之，之莫而卒。</p><p>齐侯使崔杼为大夫，使庆克佐之，帅师围卢。国佐从诸侯围郑，以难请而归。遂如卢师，杀庆克，以谷叛。齐侯与之盟于徐关而复之。</p><p>十二月，卢降。使国胜告难于晋，待命于清。</p><p>丁巳朔，日有食之。</p><p>邾子玃且卒。</p><p>晋厉公侈，多外嬖。反自鄢陵，欲尽去群大夫，而立其左右。胥童以胥克之废也，怨郤氏，而嬖于厉公。郤锜夺夷阳五田，五亦嬖于厉公。郤犨与长鱼矫争田，执而梏之，与其父母妻子同一辕。既，矫亦嬖于厉公。栾书怨郤至，以其不从己而败楚师也，欲废之。使楚公子伐告厉公曰：“此战也，郤至实召寡君。以东师之未至也，与军帅之不具也，曰：‘此必败！吾因奉孙周以事君。’”厉公告栾书，书曰：“其有焉！不然，岂其死之不恤，而受敌使乎？君盍尝使诸周而察之？”郤至聘于周，栾书使孙周见之。厉公使觇之，信。遂怨郤至。</p><p>厉公田，与妇人先杀而饮酒，后使大夫杀。郤至奉豕，寺人孟张夺之，郤至射而杀之。厉公曰：“季子欺余。”</p><p>厉公将作难，胥童曰：“必先三郤，族大多怨。去大族不逼，敌多怨有庸。”厉公曰：“然。”郤氏闻之，郤锜欲攻厉公，曰：“虽死，君必危。”郤至曰：“人所以立，信、知、勇也。信不叛君，知不害民，勇不作乱。失兹三者，其谁与我？死而多怨，将安用之？君实有臣而杀之，其谓君何？我之有罪，吾死后矣！若杀不辜，将失其民，欲安，得乎？待命而已！受君之禄是以聚党。有党而争命，罪孰大焉！”</p><p>壬午，胥童、夷羊五帅甲八百，将攻郤氏。长鱼矫请无用众，厉公使清沸魋助之，抽戈结衽，而伪讼者。三郤将谋于榭。矫以戈杀驹伯、苦成叔于其位。温季曰：“逃威也！”遂趋。矫及诸其车，以戈杀之，皆尸诸朝。</p><p>胥童以甲劫栾书、中行偃于朝。矫曰：“不杀二子，忧必及君。”厉公曰：“一朝而尸三卿，余不忍益也。”对曰：“人将忍君。臣闻乱在外为奸，在内为轨。御奸以德，御轨以刑。不施而杀，不可谓德。臣逼而不讨，不可谓刑。德刑不立，奸轨并至。臣请行。”遂出奔狄。厉公使辞于二子，曰：“寡人有讨于郤氏，既伏其辜矣。大夫无辱，其复职位。”皆再拜稽首曰：“君讨有罪，而免臣于死，君之惠也。二臣虽死，敢忘君德。”乃皆归。厉公使胥童为卿。</p><p>厉公游于匠丽氏，栾书、中行偃遂执厉公焉。召士匄，士匄辞。召韩厥，韩厥辞，曰：“昔吾畜于赵氏，孟姬之谗，吾能违兵。古人有言曰：‘杀老牛莫之敢尸。’而况君乎？二三子不能事君，焉用厥也！”</p><p>舒庸人以楚师之败也，道吴人围巢，伐驾，围厘、虺，遂恃吴而不设备。楚公子櫜师袭舒庸，灭之。</p><p>闰月乙卯晦，晋栾书、中行偃杀胥童。民不与郤氏，胥童道君为乱，故皆书曰：“晋杀其大夫。”</p><p>燕昭公十三年卒，武公立。</p><p>（公元前573年）（周简王十三年）</p><p>春正月庚申，晋栾书、中行偃使程滑弑厉公，葬之于翼东门之外，以车一乘。使荀䓨、士鲂逆周子于京师而立之，生十四年矣，是为悼公。大夫逆于清原，周子曰：“孤始愿不及此。虽及此，岂非天乎！抑人之求君，使出命也，立而不从，将安用君？二三子用我今日，否亦今日，共而从君，神之所福也。”对曰：“群臣之愿也，敢不唯命是听。”庚午，盟而入，馆于伯子同氏。辛巳，朝于武宫，逐不臣者七人。周子有兄而无慧，不能辨菽麦，故不可立。</p><p>齐为庆氏之难故，甲申晦，齐侯使士华免以戈杀国佐于内宫之朝。师逃于夫人之宫。书曰：“齐杀其大夫国佐。”弃命，专杀，以谷叛故也。使清人杀国胜。国弱来奔，王湫奔莱。庆封为大夫，庆佐为司寇。既，齐侯反国弱，使嗣国氏，礼也。</p><p>二月乙酉朔，晋侯悼公（黄帝37代）即位于朝。始命百官，施舍、己责，逮鳏寡，振废滞，匡乏困，救灾患，禁淫慝，薄赋敛，宥罪戾，节器用，时用民，欲无犯时。使魏相、士鲂、魏颉、赵武为卿。荀家、荀会、栾黡、韩无忌为公族大夫，使训卿之子弟共俭孝弟。使士渥浊为大傅，使修范武子之法。右行辛为司空，使修士𫇭之法。弁纠御戎，校正属焉，使训诸御知义。荀宾为右，司士属焉，使训勇力之士时使。卿无共御，立军尉以摄之。祁奚为中军尉，羊舌职佐之，魏绛为司马，张老为候奄。铎遏寇为上军尉，籍偃为之司马，使训卒乘亲以听命。程郑为乘马御，六驺属焉，使训群驺知礼。凡六官之长，皆民誉也。举不失职，官不易方，爵不逾德，师不陵正，旅不逼师，民无谤言，所以复霸也。</p><p>鲁成公如晋，朝嗣君也。</p><p>夏六月，郑伯成公侵宋，及曹门外。遂会楚子共王伐宋，取朝郏。楚子辛、郑皇辰侵城郜，取幽丘，同伐彭城，纳宋鱼石、向为人、鳞朱、向带、鱼府焉，以三百乘戍之而还。书曰“复入”，凡去其国，国逆而立之，曰“入”；复其位，曰“复归”；诸侯纳之，曰“归”。以恶曰复入。宋人患之。西鉏吾曰：“何也？若楚人与吾同恶，以德于我，吾固事之也，不敢贰矣。大国无厌，鄙我犹憾。不然，而收吾憎，使赞其政，以间吾衅，亦吾患也。今将崇诸侯之奸，而披其地，以塞夷庚。逞奸而携服，毒诸侯而惧吴、晋。吾庸多矣，非吾忧也。且事晋何为？晋必恤之。”</p><p>鲁成公至自晋。晋侯使士匄范宣子聘于鲁，且拜朝也。</p><p>秋七月，杞伯桓公朝于鲁，劳成公，且问晋故。成公以晋君语之。杞伯于是骤朝于晋而请为昏。</p><p>宋老佐、华喜围彭城，老佐卒焉。</p><p>八月，邾子宣公朝于鲁，即位而来见也。</p><p>鲁筑鹿囿。</p><p>己丑，鲁成公卒于路寝，言道也。</p><p>冬，楚人、郑人侵宋。晋侯使士鲂来乞师。</p><p>冬十一月，楚婴齐子重救彭城，伐宋，宋华元如晋告急。韩献子为政，曰：“欲求得人，必先勤之，成霸安强，自宋始矣。”晋侯师于台谷以救宋，遇楚师于靡角之谷。楚师还。</p><p>晋士鲂乞师于鲁。鲁季文子问师数于臧武仲，士鲂对曰：“伐郑之役，智伯实来，下军之佐也。今彘季亦佐下军，如伐郑可也。事大国，无失班爵而加敬焉，礼也。”从之。</p><p>十二月，鲁使孟献子会晋侯、宋公、卫侯、邾子、齐崔杼同盟于虚朾，谋救宋也。宋人辞诸侯而请师以围彭城。孟献子请于诸侯，而先归会葬。</p><p>丁未，葬鲁成公。</p><p>（公元前572年）（周简王十四年）</p><p>春正月，鲁襄公即位。</p><p>己亥，鲁孟献子仲孙蔑会晋栾黡、宋华元、卫宁殖、曹人、莒人、邾人、滕人、薛人围宋彭城，为宋讨诛鱼石。彭城降晋，晋人以宋五大夫在彭城者归，置诸瓠丘。齐人不会彭城，晋人以为讨。</p><p>二月，齐太子光为质于晋。</p><p>夏五月，晋韩厥、荀偃帅诸侯之师伐郑，入其郛，败其徒兵于洧上。于是鲁孟献子仲孙蔑会齐崔杼、曹人、邾人、杞人东次于鄫，以待晋师。晋师自郑以鄫之师侵楚焦夷及陈，晋侯、卫侯次于戚，以为之援。</p><p>秋，楚公子壬夫子辛救郑，侵宋吕、留。郑子然侵宋，取犬丘。</p><p>九月辛酉，简王崩，子灵王泄心立。</p><p>邾子朝于鲁，贺新即位。</p><p>冬，卫侯使子叔公孙剽、晋使知武子荀䓨聘鲁，以襄公新即位也。</p></div><div class="post-meta meta-tags"><ul class=clearfix><li><a>'中国','历史','记年体'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/1b51d9e7.html alt=中国历史记年体之东汉二、显宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/1b51d9e7.html title=中国历史记年体之东汉二、显宗孝明帝（公元61-65年）>中国历史记年体之东汉二、显宗孝明帝（公元61-65年）</a></li><hr><li><a href=../../cn/%E7%A7%91%E5%AD%A6/f4e1187a.html alt=中国历史记年体之东汉二、显宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f4e1187a.html title=中国历史记年体之东汉二、显宗孝明帝（公元66-71年）>中国历史记年体之东汉二、显宗孝明帝（公元66-71年）</a></li><hr><li><a href=../../cn/%E7%A7%91%E5%AD%A6/3b4a838f.html alt=中国历史记年体之汉朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../cn/%E7%A7%91%E5%AD%A6/3b4a838f.html title=中国历史记年体之汉朝六、孝武帝4（公元前128年－前125年）>中国历史记年体之汉朝六、孝武帝4（公元前128年－前125年）</a></li><hr><li><a href=../../cn/%E7%A7%91%E5%AD%A6/45c05c8d.html alt=中国历史记年体之东汉十一、孝灵帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/45c05c8d.html title=中国历史记年体之东汉十一、孝灵帝（公元172-176年）>中国历史记年体之东汉十一、孝灵帝（公元172-176年）</a></li><hr><li><a href=../../cn/%E7%A7%91%E5%AD%A6/31148e78.html alt=中国历史记年体之东汉二、显宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/31148e78.html title=中国历史记年体之东汉二、显宗孝明帝（公元72-75年）>中国历史记年体之东汉二、显宗孝明帝（公元72-75年）</a></li><hr><li><a href=../../cn/%E7%A7%91%E5%AD%A6/f20d636.html alt=中国历史记年体之东汉三、肃宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f20d636.html title=中国历史记年体之东汉三、肃宗孝章帝（公元82-84年）>中国历史记年体之东汉三、肃宗孝章帝（公元82-84年）</a></li><hr><li><a href=../../cn/%E7%A7%91%E5%AD%A6/8038043.html alt=中国历史记年体之东汉十一、孝灵帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8038043.html title=中国历史记年体之东汉十一、孝灵帝（公元184年）>中国历史记年体之东汉十一、孝灵帝（公元184年）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>