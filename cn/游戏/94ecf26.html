<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋词（2790卷）全文阅读（35——73卷） | 极客快訊</title><meta property="og:title" content="全宋词（2790卷）全文阅读（35——73卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/94ecf26.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/94ecf26.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/94ecf26.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/94ecf26.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/94ecf26.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/94ecf26.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/94ecf26.html><link rel=canonical href=https://geekbank.cf/tw/%e6%b8%b8%e6%88%8f/94ecf26.html><meta property="article:published_time" content="2020-10-29T20:48:17+08:00"><meta property="article:modified_time" content="2020-10-29T20:48:17+08:00"><meta name=Keywords content><meta name=description content="全宋词（2790卷）全文阅读（35——73卷）"><meta name=author content="极客快訊"><meta property="og:url" content="/cn/%E6%B8%B8%E6%88%8F/94ecf26.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋词（2790卷）全文阅读（35——73卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介：《</strong>全宋词<strong>》</strong>由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f><p class=pgc-img-caption></p></div><p><strong>目录：</strong>卷35解昉 卷36韩琦 卷37沈唐 卷38杜安世 卷39赵抃 卷40刘几 卷41元绛 卷42程师孟 卷43陈朴 卷44张伯端 卷45卢氏 卷46刘述 卷47赵祯 卷48 王拱辰 卷49蔡襄 卷50韩绛 卷51李师中 卷52蔡挺 卷53王益柔 卷54韩维 卷55曾巩 卷56司马光 卷57苏氏 卷58刘敞 卷59刘敞 卷60王珪 卷61韩缜 卷62韩缜姬 卷63裴湘 卷64阮逸女 卷65滕甫 卷66王安石 卷67吴氏 卷68吴师孟 卷69俞紫芝 卷70郑獬 卷71强至 卷72沈注 卷73薄宗孟</p><h1 class=ql-align-center>解昉</h1><p>解昉</p><p>昉官苏州司理</p><p>永遇乐</p><p>春情</p><p>风暖莺娇，露浓花重，天气和煦。院落烟收，垂杨舞困，无奈堆金缕。谁家巧纵，青楼弦管，惹起梦云情绪。忆当时、纹衾粲枕，未尝暂孤鸳侣。</p><p>芳菲易老，故人难聚。到此翻成轻误。阆苑仙遥，蛮笺纵写、何计传深诉。青山绿水，古今长在，惟有旧欢何处。空赢得、斜阳暮草，淡烟细雨。</p><p>阳台梦</p><p>仙姿本寓。十二峰前住。千里行云行雨。偶因鹤驭过巫阳。邂逅他、楚襄王。</p><p>无端宋玉夸才赋。诬诞人心素。至今狂客到阳台。也有痴心，望妾入、梦中来。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p1.pstatp.com/large/dfic-imagehandler/f04459e2-fc2d-426d-9dbb-f673c6e7dd23><p class=pgc-img-caption></p></div><h1 class=ql-align-center>韩琦</h1><p>韩琦</p><p>琦字稚圭，安阳人。生于大中祥符元年（1008）。天圣五年（1027）进士。明道元年（1032），官太子中允，召试，授太常丞、直集贤院。<span>嘉祐</span>初，历同中书门下平章事、昭文馆大学士，累封魏国公。熙宁八年（1075）卒，年六十八。赠尚书令，谥忠献。徽宗论定策勋，赠魏郡王。有安阳集。</p><p>点绛唇</p><p>病起恹恹、画堂花谢添憔悴。乱红飘砌。滴尽胭脂泪。</p><p>惆怅前春，谁向花前醉。愁无际。武陵回睇。人远波空翠。</p><p>维扬好</p><p>二十四桥千步柳，春风十里上珠帘。</p><p>安阳好</p><p>安阳好，形势魏西州。曼衍山川环故国，升平歌吹沸高楼。和气镇飞浮。</p><p>笼画陌，乔木几春秋。花外轩窗排远岫，竹间门巷带长流。风物更清幽。</p><p>又</p><p>安阳好，戟户使君宫。白昼锦衣清宴处，铁楹丹榭画图中。壁记旧三公。</p><p>棠讼悄，池馆北<span>园通</span>。夏夜泉声来枕簟，春来花气透帘栊。行乐兴何穷。</p><p>望江南</p><p>维扬好，灵宇有琼花。千点真珠擎素蕊，一环明玉破香葩。芳艳信难加。</p><p>如雪貌，绰约最堪夸。疑是八仙乘皓月，羽衣摇曳上云车。来会列仙家。</p><p>眼儿媚</p><p>更闺</p><p>石榴花发尚伤春。草色对斜曛。芙蓉面瘦，蕙兰心病，柳叶眉颦。</p><p>如年长昼虽难过，入夜更销魂。半窗淡月，三声鸣鼓，一个<span>愁人</span>。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p3.pstatp.com/large/dfic-imagehandler/3e4bfe82-5729-46b8-8fed-1ffb2e7024c8><p class=pgc-img-caption></p></div><h1 class=ql-align-center>沈唐</h1><p>沈唐</p><p>唐字公述，韩琦之客。官大名府签判，后改辟签判渭州。</p><p>失调名</p><p>蝗虫三叠</p><p>不是这，下辈无礼，都缘是我，自家遭逢。</p><p>雨中花</p><p>有谁念我、如今霜鬓，远赴边堠。……身在碧云西畔，情随陇水东流。</p><p>霜叶飞</p><p>霜林凋晚，危楼迥，登临无限秋思。望中闲想，洞庭波面，乱红初坠。更萧索、风吹渭水。长安飞舞千门里。变景摧芳榭，唯有兰衰暮丛，菊残余蕊。</p><p>回念花满华堂，美人一去，镇掩香闺经岁。又观珠露，碎点苍苔，败梧飘砌。谩赢得、相思泪眼，东君早作归来计。便莫惜丹青手，重与芳菲，万红千翠。</p><p>念奴娇</p><p>杏花过雨，渐残红零落，胭脂颜色。流水飘香人渐远，难托春心脉脉。恨别王孙，墙阴目断，手把青梅摘。金鞍何处，绿杨依旧南陌。</p><p>消散云雨须臾，多情因甚，有轻离轻拆。燕语千般，争解说、些子伊家消息。厚约深盟，除非重见，见了方端的。而今无奈，寸肠千恨堆积。</p><p>望海潮</p><p>上太原知府王君贶尚书</p><p>山光凝翠，川容如画，名都自古幷州。箫鼓沸天，弓刀似水，连营十万貔貅。金骑走长楸。少年人一一，锦带吴钩。路入榆关，雁飞汾水正宜秋。</p><p>追思昔日风流。有儒将醉吟，才子狂游。松偃旧亭，城高故国，空余舞榭歌楼。方面倚贤侯。便恐为霖雨，归去难留。好向西溪，恣携弦管宴兰舟。</p><p>望南云慢</p><p>木芙蓉</p><p>木叶轻飞，乍雨歇亭皋，帘卷秋光。栏隈砌角，绽拒霜几处，蓓深浅红芳。应恨开时晚，伴翠菊、风前并香。晓来寒露，嫩脸低凝，似带啼妆。</p><p>堪伤。记得佳人，当时怨别，盈腮泪粉行行。而今最苦，奈千里身心，两处凄凉。感物成消黯，念旧欢、空劳寸肠。月斜残漏，梦断孤帏，一枕思量。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p3.pstatp.com/large/dfic-imagehandler/208bf4e1-6019-4a65-bfb2-75e77b87c495><p class=pgc-img-caption></p></div><h1 class=ql-align-center>杜安世</h1><p>杜安世</p><p>安世字寿域，京兆（今西安）人。全芳备祖称杜安世为杜郎中。有词一卷。</p><p>鹤冲天</p><p>清明天气。永日愁如醉。台榭绿阴浓。薰风细。燕子巢方就，盆池小，新荷蔽。恰是逍遥际。单夹衣裳，半栊软玉肌体。</p><p>石榴美艳，一撮红绡比。窗外数修篁，寒相倚。有个关心处，难相见、空凝睇。行坐深闺里。懒更妆梳，自知新来憔悴。</p><p>两同心</p><p>巍巍剑外，寒霜覆林枝。望衰柳、尚色依依。暮天静、雁阵高飞。入碧云际。江山秋色，遣客心悲。</p><p>蜀道崄行迟。瞻京都迢递。听巴峡、数声猿啼。惟独个、未有归计。谩空怅望，每每无言，独对斜晖。</p><p>玉阑干</p><p>珠帘怕卷春残景。小雨牡丹零欲尽。庭轩悄悄燕高空，风飘絮、绿苔侵径。</p><p>欲将幽恨传愁信。想后期、无个凭定。几回独睡不思量。还悠悠、梦里寻趁。</p><p>浣溪沙</p><p>模样偏宜掌上怜。云如双鬓玉如颜。身材轻妙眼儿单。</p><p>幽会未成双怅望，深情欲诉两艰难。空教魂梦到巫山。</p><p>又</p><p>横画工夫想未全。双双文彩羽仪鲜。和鸣偕老是天然。</p><p>暮雨并深流细草，暖风交颈傍清涟。羡他真个好因缘。</p><p>惜春令</p><p>春梦无凭犹懒起。银烛尽、画帘低垂。小庭杨柳黄金翠，桃脸两三枝。</p><p>妆阁慵梳洗。闷无绪、玉箫抛掷。絮飘纷纷人疏远，空对日迟迟。</p><p>又</p><p>今夕重阳秋意深。篱边散、嫩菊开金。万里霜天林叶坠，萧索动离心。</p><p>臂上茱萸新。似旧年、堪赏光阴。百盏香醑且酬身。牛山会难寻。</p><p>踏莎行</p><p>雨霁风光，春分天气。千花百草争明媚。画梁新燕一双双，玉笼鹦鹉爱孤睡。</p><p>薜荔依墙，莓苔满地。青楼几处歌声丽。蓦然旧事上心头，无言敛皱眉山翠。</p><p>又</p><p>夜雨朝晴，东风微冷。雕梁燕子闲相并。后园次第数芳菲，千香百艳年年定。</p><p>步险楼高，人赊途迥。烟芜冉冉斜阳暝。红笺写尽寄无因，想伊不信人成病。</p><p>又</p><p>嫩柳成阴，残花双舞。尘消院落新经雨。洞房深掩日长天，珠帘时有沉烟度。</p><p>夜梦凄凉，晨妆薄注。香肌瘦尽宽金缕。到头终是恶因缘，当初只被多情误。</p><p>又</p><p>闲院秋千，又还拆了。绿苔遍地青春老。画楼日晚燕归巢，红稀翠盛梅初小。</p><p>窈窕身轻，怎禁烦恼。罗衣渐减怯风峭。韶华好景想多才，厌厌只为书音少。</p><p>端正好</p><p>槛菊愁烟沾秋露。天微冷、双燕辞去。月明空照别离苦。透素光、穿朱户。</p><p>夜来西风雕寒树。凭阑望、迢遥长路。花笺写就此情绪。特寄传、知何处。</p><p>又</p><p>每逢春来长如病，玉容瘦、薄妆相称。双欢未经成孤令。奈厚约、全无定。</p><p>众禽啾唧声愁听。相思事、多少春恨。孤眠帐外银缸耿。透一点、炉烟暝。</p><p>又</p><p>露落风高桐叶坠。小庭院、秋凉佳气。兰堂聚饮华筵启。罢令曲、呈珠缀。</p><p>晚天行云凝香袂。新声内、分明心意。玉炉初喷檀烟起。敛愁在、双蛾翠。</p><p>又</p><p>野禽林栖啾唧语。闲庭院、残阳将暮。兰堂静悄珠帘窣。想玉人、归何处。</p><p>喜鹊几回薄无据。愁都在、双眉头聚。凄凉方感孤鸳侣。对夜永、成愁绪。</p><p>菩萨蛮</p><p>游丝欲坠还重上。春残日永人相望。花共燕争飞。青梅细雨枝。</p><p>离愁终未解。忘了依前在。拟待不寻思。刚眠梦见伊。</p><p>又</p><p>锦机织了相思字。天涯路远无由寄。寒雁只衔芦。何曾解寄书。</p><p>缄封和血泪。目断西江水。拟欲托双鱼。问君情有无。</p><p>丑奴儿</p><p>樱桃谢了梨花发，红白相催。燕子归来。几处风帘绣户开。</p><p>人生乐事知多少，且酌金杯。管咽声哀。慢引萧娘舞一回。</p><p>凤衔杯</p><p>人生不似月初圆。叹分飞、容易经年。凄惨断云片雨、□□□。□□□、□□□。</p><p>金钵小，玉槽悭。想至今、谁为相怜。多少旧欢往事、一潸然。空牵惹、病缠绵。</p><p>又</p><p>留花不住怨花飞。向南园、情绪依依。可惜倚红斜白、一枝枝。经宿雨、暮江披。</p><p>凭朱槛，把金卮。对芳丛、惆怅多时。何况旧欢新恨、阻心期。空满眼、是相思。</p><p>少年游</p><p>小轩深院是秋时。风叶堕高枝。疏帘静永，薄帷清夜，暑退觉寒微。</p><p>凄凉天气离愁意，音书杳难期。多情成病不须医。更憔悴、转寻思。</p><p>玉楼春</p><p>玉烛光明正旦好。斗柄东回春太早。岭寒犹锁去年梅，江暖新催今岁草。</p><p>蜀国熙熙冬令杪。更喜寿阳新梦觉。玉杯齐举乐音谐，遥想金阶天仗晓。</p><p>又</p><p>风解池冰蝉翅薄。庭树枝枯笼翠萼。背寒迎暖起犹慵，闲卷珠帘凭画阁。</p><p>晴景融融烟漠漠。天际行人乖信约。病容先怯见春来，长到恁时添瘦削。</p><p>又</p><p>晴景融融春色浅、落尽梅花千万片。小池冰解水纹生，消息未闻梁上燕。</p><p>楼倚轻寒风力软。目断孤云天自远。又还依旧去年时，寂寞病容人怪见。</p><p>又</p><p>三月牡丹呈艳态。壮观人间春世界。鲛绡玉槛作扃栊，淹雅洞中王母队。</p><p>不奈风吹兼日煞。国貌天香无物赛。直须共赏莫轻孤，回首万金何处买。</p><p>又</p><p>纶命忽从天上至。便绾兵权辞漕计。汉廷起草旧郎官。蜀部坐筹新将帅。</p><p>红旆碧幢春色里。娇马嘶风花片坠。送行今日短亭中，恼乱故人须尽醉。</p><p>又</p><p>春景抛人无处问。多谢石榴花又喷。茜罗揉出碎英繁，红蜡缕成香萼润。</p><p>血色新裙羞莫近。密叶柔条相间衬。雨余寂寞假山傍，乡国尚遥西海信。</p><p>又</p><p>三月初三春渐老。遍地残花风暗扫。命俦啸侣拥笙歌，临水泛觞游宴好。</p><p>浮利浮名何足道。丽景芳时须笑傲。今年不似去年欢，云海路长天杳杳。</p><p>河满子</p><p>细雨裛开红杏，新妆粉面鲜明。东君何事交来早，更无绿叶同荣。独倚青楼吟赏，目前无限轻盈。</p><p>命薄不倚栏槛，或占郊垌。清香繁艳真堪爱，枉教寂寞凋零。相次牡丹芍药，王孙谁道多情。</p><p>又</p><p>柳嫩不禁摇动，梅残尽任飘零。雨余天气来深院，向阳纤草重青。寂寞小桃初绽，两三枝上红英。</p><p>又见云中归雁，嗈嗈断续和鸣。年年依旧无情绪，镇长冷落银屏。不语闲寻往事，微风频动帘旌。</p><p>山亭柳</p><p>晓来风雨，万花飘落。叹韶光虚过。却芳草萋萋，映楼台、淡烟漠漠。纷纷絮飞院宇，燕子过朱阁。</p><p>玉容淡妆添寂寞。檀郎孤愿太情薄。数归期，绝信约。暗添春宵恨，平康恣迷欢乐。时时闷饮绿醑，甚转转、思时着。</p><p>合欢带</p><p>楼台高下玲珑。斗芳草、绿阴浓。芍药孤栖香艳晚，见樱桃、万颗初红。巢喧乳燕，珠帘镂曳，满户香风。罩纱帏、象床屏枕，昼眠才似朦胧。</p><p>起来无语更兼慵。念分明、事成空。被你厌厌牵系我，怪纤腰、绣带宽松。春来早是，分飞两处，长恨西东。到如今、扇移明月，簟铺寒浪与谁同。</p><p>更漏子</p><p>雪肌轻，花脸薄。愁困不忺梳掠。眉翠袅，眼波长。偎人言语香。</p><p>看难厌，怜不足。苦恨别离何速。珠树远，彩鸾孤。今生重见无。</p><p>又</p><p>脸如花，花不笑。双脸胜花能笑。肌似玉，玉非温。肌温胜玉温。</p><p>既相逢，情不重。何似当初休共。情既重，却分飞。争如不见伊。</p><p>又</p><p>镂金环，连玉珥。颗颗蚌蛤相缀。偎粉面，映莲腮。露浓花正开。</p><p>冷光凝，员影重。几度偷期摇动。山枕上，恐人知。摘嫌纤手迟。</p><p>喜迁莺</p><p>花不尽，柳无穷。应与我心同。觥船一棹百分空。何处不相逢。</p><p>朱弦悄。知音少。天若有情应老。劝君看取利名场。今古梦忙忙。</p><p>杜韦娘</p><p>暮春天气，莺老燕子忙如织。间嫩叶题诗哨梅小，乍遍水、新萍圆碧。初牡丹谢了，秋千搭起，垂杨暗锁深深陌。暖风轻，尽日闲把、榆钱乱掷。</p><p>恨寂寂。芳容衰减，顿欹玳枕困无力。为少年、</p><p>狂荡恩情薄，尚未有、归来消息。想当初、凤侣鸳俦，唤作平生，更不轻离拆。倚朱扉，泪眼滴损、红绡数尺。</p><p>胡捣练</p><p>数枝半敛半开时，洞阁晓妆新注。宝香格艳姿天赋。甘被群芳妒。</p><p>狂风横雨且相饶，又恐有彩云迎去。牵破少年心情，无计为长主。</p><p>少年游</p><p>小楼归燕又黄昏。寂寞锁高门。轻风细雨，惜花天气，相次过春分。</p><p>画堂无绪，初燃绛蜡，罗帐掩余薰。多情不解怨王孙，任薄幸、一从君。</p><p>凤栖梧</p><p>整顿云鬟初睡起。庭院无风，尽日帘垂地。画阁巢新燕声喜。杨花狂散无拘系。</p><p>近来早是添憔悴。金缕衣宽，赛过宫腰细。苒苒光阴似流水。春残莺老人千里。</p><p>又</p><p>池上新秋帘幕卷。菡萏娇红，鉴里西施面。衰柳摇风尚柔软。眠沙㶉𫛶临清浅。</p><p>新翻归翅云间燕。满地槐花，尽日蝉声乱。独倚阑干暮山远。一场寂寞无人见。</p><p>又</p><p>闲上江楼初雨过。满袖清风，微散谁知我。莲脸佳人颜未破。沙洲两两鸳鸯卧。</p><p>时有渔歌相应和。叠秀危横，黛拨山千朵。一片凄凉无计那。离愁还有些些个。</p><p>又</p><p>惆怅留春留不住。欲到清和，揹我堂堂去。飞絮落花和细雨。凄凉庭院流莺度。</p><p>更被闲愁相赚误。梦断高唐，回首桃源路。一饷沉吟无意绪。分明往事今何处。</p><p>浪淘沙</p><p>后约无凭。往事堪惊。秋蛩永夜绕床鸣。展转寻思求好梦，还又难成。</p><p>愁思若浮云。消尽重生。佳人何处独盈盈。可惜一天无用月，照空为谁明。</p><p>又</p><p>又是春暮。落花飞絮。子规啼尽断肠声，秋千庭院，红旗彩索，淡烟疏雨。</p><p>念念相思苦。黛眉长聚。碧池惊散睡鸳鸯，当初容易分飞去。恨孤儿欢侣。</p><p>又</p><p>帘外微风。云雨回踪。银釭烬冷锦帏中。枕上深盟，年少心事，陡顿成空。</p><p>岭外白头翁。到没由逢。一床鸳被叠香红。明月满庭花似绣，闷不见虫虫。</p><p>更漏子</p><p>庭远途程，算万山千水，路入神京。暖日春郊，绿柳红杏，香径舞燕流莺。客馆悄悄闲庭，堪惹旧恨深。有多少驱驱，蓦岭涉水，枉费身心。思想厚利高名。谩惹得忧烦，枉度浮生。幸有青松，白云深洞，清闲且乐升平。长是宦游羁思，别离泪满襟。望江乡踪迹，旧游题书，尚自分明。</p><p>行香子</p><p>黄金叶细，碧玉枝纤。初暖日、当乍晴天。向武昌溪畔，于彭泽门前。陶潜影，张绪态，两相牵。</p><p>数株堤面，几树桥边。嫩垂条、絮荡轻绵。系长江舴艋，拂深院秋千。寒食下，半和雨，半和烟。</p><p>巫山一段云</p><p>笑拟条风戏，装迟谷雨催。彩云飞下柳楼台。千朵一时开。</p><p>惜恐尘埃染，惊疑紫府来。有时香喷入人怀。魂断客徘徊。</p><p>生查子</p><p>关山魂梦长，寒雁音书少。两鬓可怜青，只为相思老。</p><p>归傍碧纱窗，说向人人道。真个别离难，不似相逢好。</p><p>贺圣朝</p><p>东君造物无凝滞。芳容相替。杏花桃萼一时开，就中明媚。</p><p>绿丛金朵，枝长叶细。称花王相待。万般堪爱，暂时见了，断肠无计。</p><p>又</p><p>牡丹盛拆春将暮。群芳羞妒。几时流落在人间，半间仙露。</p><p>馨香艳冶，吟看醉赏，叹谁能留住。莫辞持烛夜深深，怨等闲风雨。</p><p>安公子</p><p>又是春将半。杏花零落闲庭院。天气有时阴淡淡，绿杨轻软。连画阁、绣帘半卷。招新燕。残黛敛、独倚阑干遍。暗思前事，月下风流，狂踪无限。</p><p>惜恐莺花晚。更堪容易相抛远。离恨结成心上病，</p><p>几时消散。空际有、断云片片。遥峰暖。闻杜宇、终日哀啼怨。暮烟芳草，写望迢迢，甚时重见。</p><p>苏幕遮</p><p>尽思量，还尀耐。因甚当初，故故相招买。早是幽欢多障碍。更遣分飞，脉脉如天外。</p><p>有心怜，无计奈。两处厌厌，一点虚恩爱。独上高楼临暮霭。凭暖朱阑，这意无人会。</p><p>渔家傲</p><p>微雨初收月映云。巢栖燕子欲黄昏。花片不飞风力困。春色尽。蜡梅枝上樱□嫩。</p><p>谁撼金环锁深洞。薰余乍厌锦衾温。消灭玉肌谁与问。朱明近。日长无事添闲闷。</p><p>又</p><p>疏雨才收淡泞天。微云绽处月婵娟。寒雁一声人正远。添幽怨。那堪往事思量遍。</p><p>谁道绸缪两意坚。水萍风絮不相缘。舞鉴鸾肠虚寸断。芳容变。好将憔悴教伊见。</p><p>又</p><p>每到春来长如病。玉容瘦与薄妆称。不惯被人抛掷日煞。思当本。奈向后期全无定。</p><p>早是厌厌愁欲凝。花间众禽愁难听。天赋多情翻成恨。有谁问。画屏一点炉烟暝。</p><p>剔银灯</p><p>昨夜一场风雨。催促牡丹归去。孙武宫中，石崇楼下，多情怎生为主。真疑洛浦。云水算、杳无重数。</p><p>独倚阑干凝伫。香片乱沾尘土。争似当初，不曾相见，免恁恼人肠肚。绿丛无语。空留得、宝刀翦处。</p><p>又</p><p>夜永衾寒梦觉。翠屏共、绣帏灯照。就枕思量，离多会少。孤负小欢轻笑。风流争表。空惹尽、一生烦恼。</p><p>写遍香笺，分剖鳞翼，路遥难到。泪眼愁肠，朝朝暮暮，去便不知音耗。终须拚了。别选个、如伊才调。</p><p>又</p><p>好事争如不遇。可惜许、多情相误。月下风前，偷期窃会，共把衷肠分付。尤云𣨼雨。正缱绻、朝朝暮暮。</p><p>无奈别离情绪。和酒病、双眉长聚。信事凄凉，佳音迢递，似此因缘谁做。洞云深处。暗回首、落花飞絮。</p><p>临江仙</p><p>太史占天云物好，初阳律合黄钟。日缠南极北郊风。雪花先柳絮，飞舞透帘栊。</p><p>圣运时和兼岁稔，歌欢处处皆同。簪声相庆晓光中。金炉红兽炭，一举寿杯空。</p><p>又</p><p>遍地残花庭院静，流莺对对相过。万条风柳间婆娑。樱桃初弄色，萱草自成窠。</p><p>早是芳菲时节晚，追游期会无多。眉山敛翠近秋波。日长初睡起，愁与病相和。</p><p>采明珠</p><p>雨乍收，小院尘消，云淡天高露冷。坐看月华生，射玉楼清莹。蟋蟀鸣金井。下帘帏、悄悄空阶，败叶坠风，惹动闲愁，千端万绪难整。</p><p>秋夜永。凉天迥。可不念光景。嗟薄命。倏忽少</p><p>年，忍交孤令。灯闪红窗影。步回廊、懒入香闺，暗落泪珠满面，谁人知我，为伊成病。</p><p>朝玉阶</p><p>春色欺人拂眼清。柳条绿丝软，雪花轻。黄金才钺掩银屏。阴沈深院静，语娇莺。</p><p>美人春困宝钗横。惜花芳态，泪盈盈。风流何处最多情。千金一笑，须信倾城。</p><p>又</p><p>帘卷春寒小雨天。牡丹花落尽，悄庭轩。高空双燕无翩翩。无风轻絮坠，暗苔钱。</p><p>拟将幽怨写香笺。中心多少事，语难传。思量真个恶因缘。那堪长梦见，在伊边。</p><p>卜算子</p><p>深院花铺地。淡淡阴天气。水榭风亭朱明景，又别是、愁情味。</p><p>有情奈无计。漫惹成憔悴。欲把罗巾暗传寄。细认取、斑点泪。</p><p>又</p><p>尊前一曲歌。歌里千重意，才欲歌时泪已流，恨应更、多于泪。</p><p>试问缘何事。不语如痴醉。我亦情多不忍闻，怕和我、成憔悴。</p><p>瑞鹧鸪</p><p>夜来风雨损余芳。数片衰红落槛傍。媚景揹人容易去，半轩飞絮日空长。</p><p>从来不信相思切，及至如今倍感伤。独立黄昏绣帘外，可堪新月露圆光。</p><p>燕归梁</p><p>风摆红绦卷画帘。宝鉴慵拈。日高梳洗几时忺。金盆水，弄纤纤。</p><p>髻云松亸衣斜褪。和娇懒、瘦岩岩。离愁更被兼。空赢得，病厌厌。</p><p>菊花新</p><p>怎奈花残又莺老。槛里青梅数枝小。新荷长池沼。当晴昼、燕子声闹。</p><p>亭栏花绽颜色好。风雨催催、等闲开了。酒醒暗思量，无个事、甚刚烦恼。</p><p>又</p><p>坐卧双眉镇长敛。绣户初开花满院。罗帏翠屏空，风微动、玉炉烟飐。</p><p>儿夫心肠多薄幸，百计思、难为拘捡。几回向伊言，交今后、更休抛闪。</p><p>鹊桥仙</p><p>别离情绪，多方开解，却免厌厌似醉。楼高终日倚阑干，目断有、千山万水。</p><p>妖娆薄媚，不禁抛摆，渐觉肌肤瘦悴。当初相见偶然间，不唤作、如今恁地。</p><p>又</p><p>日长天气，深深庭院，又是春愁滋味。池边昨夜雨兼风，战红杏、余香乱坠。</p><p>阴阴亭榭，暖烟轻柳，万缕黄金窣地。一双新燕却重来，但暗把、罗巾掩泪。</p><p>虞美人</p><p>红颜绿鬓催人老。世事何时了。君心天意与年光。春花未遍已秋霜。为谁忙。</p><p>樽前正好闲风月。莫话生离别。直饶终日踏红尘。浮名浮利枉劳神。更愁萦。</p><p>又</p><p>江亭春晚芳菲尽。行色青天近。画桥杨柳也多情。暗抛飞絮惹前行。路尘清。</p><p>彤庭早晚瞻虞舜。遥听恩迁峻。二年歌宴绮罗人。片云疏雨忍漂沦。泪沾巾。</p><p>又</p><p>炉香昼永龙烟白。风动金鸾额。画屏细展小山川。睡容初起枕痕圆。坠花钿。</p><p>楼高不及烟霄半。望尽相思眼。艳阳刚爱挫愁天。故生芳草碧云连。怨王孙。</p><p>凤栖梧</p><p>秋日楼台在空际。画解声沈，历历寒更起。深院黄昏人独自。想伊遥共伤前事。</p><p>懊恼当初无算计。些子欢娱，多少凄凉味。相去江山千万里。一回东望心如醉。</p><p>又</p><p>任在芦花最深处。浪静风恬，又泛轻舟去。去到滩头遇俦侣。散唱狂歌鱼未取。</p><p>不把身心干时务。一副轮竿，莫笑闲家具。待拟观光佐明主。将甚医他民病苦。</p><p>又</p><p>别浦迟留恋清浅。菱蔓荷花，尽日妨钩线。向晚澄江静如练。风送归帆飞似箭。</p><p>鸥鹭相将是家眷。坐对云山，一任炎凉变。定是寰区又清宴。不见龙骧波上战。</p><p>又</p><p>闲把浮生细思算。百岁光阴，梦里销除半。白首为郎休浩叹。偷安自喜身强健。</p><p>多少英贤裨圣旦。一个非才，深谢容疏懒。席上清歌珠一串。莫教欢会轻分散。</p><p>又</p><p>新月羞光影庭树。窗外芭蕉，数点黄昏雨。何事秋来无意绪。玉容寂寞双眉聚。</p><p>一点银釭扃绣户。莎砌寒蛩，历历啼声苦。孤枕夜长君信否。披衣颙坐魂飞去。</p><p>忆汉月</p><p>红杏一枝遥见。凝露粉愁香怨。吹开吹谢任春风，恨流莺、不能拘管。</p><p>曲池连夜雨，绿水上、碎红千片。直拟移来向深院。任凋零、不孤双眼。</p><p>诉衷情</p><p>烧残绛蜡泪成痕。街鼓报黄昏。碧云又阻来信，廊上月侵门。</p><p>愁永夜，拂香茵。待谁温。梦兰憔悴，掷果凄凉，两处消魂。</p><p>朝中措</p><p>养花天气近清明。丝雨酿寒轻。满眼春工如绣。消磨不尽离情。</p><p>行行又宿，小桃旧坞，芳草邮亭。唤起两眉新恨。绿杨深处啼莺。</p><p>菩萨蛮</p><p>花明月暗朦胧雾。此时欲往郎边去。刬袜下香阶。手携金缕鞋。</p><p>药兰东畔见。执手偎人颤。奴为出来难。从君恣意怜。</p><p>丑奴儿</p><p>微风帘幙清明近，花落春残。樽酒留欢。添尽罗衣怯夜寒。</p><p>愁颜恰似烧残烛，珠泪阑干。也欲高拚。争奈相逢情万端。</p><p>蝶恋花</p><p>篱落繁枝千万片。犹似多情，似雪随风转。昨夜笙歌容易散。酒醒添得愁无限。</p><p>楼上春云山四面。过尽征鸿，暮景烟深浅。一饷凭阑人不见。红绡掩泪思量遍。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p1.pstatp.com/large/dfic-imagehandler/8a2176e2-85a5-41fb-aab7-6cf582603acb><p class=pgc-img-caption></p></div><h1 class=ql-align-center>赵抃</h1><p>赵抃</p><p>抃字阅道，西安（今浙江衢县）人。生于大中祥符元年（1008）。第景祐元年（1034）进士。神宗初参知政事。元丰七年（1084）卒，年七十七。</p><p>折新荷引</p><p>雨过回廊，圆荷嫩绿新抽。越女轻盈，画桡稳泛兰舟。芳容艳粉，红香透、脉脉娇羞。菱歌隐隐渐遥，依约回眸。</p><p>堤上郎心，波间妆影迟留。不觉归时，淡天碧衬蟾钩。风蝉噪晚，余霞际、几点沙鸥。渔笛、不道有人，独倚危楼。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p1.pstatp.com/large/dfic-imagehandler/ece8fca9-bbb7-460a-b064-141de7f8551f><p class=pgc-img-caption></p></div><h1 class=ql-align-center>刘几</h1><p>刘几</p><p>几字伯寿，洛阳人。大中祥符元年（1008）生。第进士，换授武职。熙宁二年（1069）还文资。元祐三年（1088）卒，年八十一。</p><p>梅花曲</p><p>以介父三诗度曲</p><p>汉宫中侍女，娇额半涂黄。盈盈粉色凌时，寒玉体、先透薄妆。好借月魂来，娉婷画烛旁。惟恐随、阳春好梦去，所思飞扬。</p><p>宜向风亭把盏，酬孤艳，醉永夕何妨。雪径蕊、真凝密，降回舆、认暗香。不为藉我作和羹，肯放结子花狂。向上林，留此占年芳。</p><p>又</p><p>结子非贪，有香不俗，宜当鼎鼐尝。偶先红紫，度韶华、玉笛占年芳。众花杂色满上林，未能教、腊雪埋藏。却怕春风漏泄，一一尽天香。</p><p>不须更御铅黄。知国色，禀自天真殊常。祗裁云缕，奈芳滑、玉体想仙妆。少陵为尔东阁。美艳激诗肠。当已阴未雨春光。无心赋海棠。</p><p>又</p><p>浅浅池塘。深深庭院，复出短短垣墙。年年为尔，若九真巡会、宝惜流芳。向人自有，绵渺无言，深意深藏。倾国倾城，天教与、抵死芳香。</p><p>袅须金色，轻危欲压，绰约冠中央。蒂团红蜡，兰肌粉艳巧能妆。婵娟一种风流，如雪如冰衣霓裳。永日依倚，春风笑野棠。</p><p>花发状元红慢</p><p>三春向暮，万卉成阴、有嘉艳方坼。娇姿嫩质。冠群品，共赏倾城倾国。上苑晴昼暄，千素万红尤奇特。绮筵开，会咏歌才子，压倒元白。</p><p>别有芳幽苞小，步障华丝，绮轩油壁。与紫鸳鸯、素蛱蝶。自清旦、往往连夕。巧莺喧翠管，娇燕语雕梁留客。武陵人，念梦役意浓，堪遣情溺。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p1.pstatp.com/large/dfic-imagehandler/139d44f3-843b-4e19-9d00-504ff38d0710><p class=pgc-img-caption></p></div><h1 class=ql-align-center>元绛</h1><p>元绛</p><p>绛字厚之，钱塘（今杭州）人。生于大中祥符二年（1009）。天圣八年（1030）进士。以直集贤院为广东转运使，迁工部郎中，历两浙、河北转运使，擢天章阁待制，知福州，进龙图阁直学士，徙广、越、荆南。为翰林学士、知开封府。拜参知政事。出知颍州。加资政殿学士，留提举中太一宫，以太子少保致仕。元丰七年（1084）卒，年七十六。赠太子少师，谥章简。</p><p>减字木兰花</p><p>绿杨阴下。短帽轻衫行信马。过尽春风。踏尽青青打尽红。</p><p>舞鸾歌凤。人面湖光红影动。醉眼归时。人在朱楼曲角西。</p><p>映山红慢</p><p>谷雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。</p><p>千匝绕、红玉阑干，愁只恐、朝云难久。须款折、绣囊剩戴，细把蜂须频嗅。佳人再拜抬娇面，敛红巾、捧金杯酒。献千千寿。愿长恁、天香满袖。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p1.pstatp.com/large/dfic-imagehandler/58826deb-aa73-464b-a885-6f414d3fe5ce><p class=pgc-img-caption></p></div><h1 class=ql-align-center>程师孟</h1><p>程师孟</p><p>师孟字君辟，吴（今苏州）人。大中祥符二年（1009）生。景祐元年（1034）进士甲科。累知南康军、楚州，提点夔州路刑狱。又知洪、福、广、越、青州。致仕。元祐元年（1086）卒，年七十八。</p><p>渔家傲</p><p>折柳赠君君且住。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p1.pstatp.com/large/pgc-image/c24032b5f432439a88ccc29db9d344ef><p class=pgc-img-caption></p></div><h1 class=ql-align-center>陈朴</h1><p>陈朴</p><p>朴字冲用，有陈先生内丹诀。内丹诀序言元间，张方平曾请其延寿一纪。</p><p>望江南</p><p>中黄宝，须向胆中求。春帝令行生万物，乾坤膝下与吾俦。百脉自通流。</p><p>施造化，左右火双抽。浩浩腾腾充宇宙，苦烟袅袅上环楼。夫妇渐相谋。</p><p>又</p><p>玄珠降，丹窟在中宫。九候息调重九数，赤波忽进太阳东。心肾始交通。</p><p>逢六变，重六息阴功。火自海门朝帝坐，水从莲沼佐丁公。紫电透玲珑。</p><p>又</p><p>毛发落，丹左运行阳。胎色渐红阴渐小，推移岁运助干刚。育火养中央。</p><p>成物象，五岳辨微茫。出入尚迟形尚小，晨昏天籁奏笙簧。常饮玉壶浆。</p><p>又</p><p>丹往右，四转运行阴。逢六闭藏阳户气，玉关泉透合丁壬。龟戏任浮沉。</p><p>时出入，无碍贯他心。游戏神通常出面，圆光周匝绕千寻。寒暑不相侵。</p><p>又</p><p>珠自右，飞电入丹城。内养婴儿盈尺象，时逢九数采阳精。火向水中生。</p><p>烧鬼岳，紫殿势峥嵘。随意出游寰海内，寐如砂碛卧长鲸。时序与偕行。</p><p>又</p><p>日精满，阴魄化无形。每遇月圆开北户，神龟时饮碧瑶玲。形魄岂能停。</p><p>阳砂赤，阴粉色微青。粉换肉肌砂换骨，凡胎换尽圣胎灵。飞举似流星。</p><p>又</p><p>形透日，七转任飞腾。幽入深严图宴坐，息无来去使神凝。却粒着奇能。</p><p>生神火，返本气清澄。九候浴时开地户，月中取火日求冰。五内换重新。</p><p>又</p><p>内外遍，八转始还元。地带长垂生坎户，周行胎息贯天门。太始道方存。</p><p>纯一体，黑赤气常喷。丹火发来烧内境，冷泉深处浴猴孙。神水赤龟吞。</p><p>又</p><p>丹九转，纯一太初颜。内外无为常抱朴，纵横海外与人间。功行积丘山。</p><p>青阙诏，玉简赐金环。饮罢刀圭乘羽驾，旌幢箫鼓过天关。朝帝列仙班。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p3.pstatp.com/large/dfic-imagehandler/90fc2796-977d-4370-9cfd-2e0b2ff72718><p class=pgc-img-caption></p></div><h1 class=ql-align-center>张伯端</h1><p>张伯端</p><p>伯端一名用成，字平叔，天台（今浙江省）人。相传于熙宁中适蜀，遇异人传授丹法。元丰中卒。道家称为紫阳真人。</p><p>西江月</p><p>内药还同外药，内通外亦须通。丹头和合类相同。温养两般作用。</p><p>内有天然真火，炉中赫赫长红。外炉增减要勤功。妙绝无过真种。</p><p>二</p><p>此道至神至圣，忧君分薄难消。调和铅汞不终朝。早睹玄珠形兆。</p><p>志士若能修炼，何妨在市居朝。工夫容易药非遥。说破人须失笑。</p><p>三</p><p>白虎首经至宝，华池神水真金。故知上善利源深。不比寻常药品。</p><p>若要修成九转，先须炼己持心。依时采取定浮沉。进火须防危甚。</p><p>四</p><p>若要真铅留汞，亲中不离家臣。木金间隔会无因。须仗媒人勾引。</p><p>本性爱金须义，金情恋木慈仁。相吞相陷却相亲。始觉男儿有孕。</p><p>五</p><p>二八谁家姹女，九三何处郎君。自称木液与金精。遇土却成三姓。</p><p>更假丁公锻炼，夫妻始结欢情。河车不敢暂留停。运入昆崘峰顶。</p><p>六</p><p>七返朱砂反本，九还金液还真。休将寅子数坤申。但要五行成准。</p><p>本是水银一味，周流遍历诸辰。阴阳数足自通神。出入岂离玄牝。</p><p>七</p><p>雄里内含雌质，负阴抱却阳精。两般和合药方成。点化魄纤魂胜。</p><p>信道金丹一粒，蛇吞立变龙形。鸡餐亦乃化鸾鹏。飞入真阳清境。</p><p>八</p><p>天地才经否泰，朝昏好识屯蒙。辐来辏毂水朝宗。妙在抽添运用。</p><p>得一万般皆毕，休分南北西东。损之又损慎前功。命宝不宜轻弄。</p><p>九</p><p>冬至一阳来服，三旬增一阳爻。月中复卦溯晨潮。望罢干终姤兆。</p><p>日又别为守暑，阳生复起中宵。午时姤象一阴朝。炼药须知昏晓。</p><p>十</p><p>不辨五行四象。好分朱汞铅银。修丹火候未曾闻。早便换呼居隐。</p><p>不背自思己错，更将错路教人。误他永劫在迷津。似恁欺心安忍。</p><p>十一</p><p>德行修逾八百，阴功积满三千。均齐物我与亲冤。始合神仙本愿。</p><p>虎兕刀兵不害，无常火宅难牵。宝符降后去朝天。稳驾鸾车凤辇。</p><p>十二</p><p>牛女情缘道合，龟蛇类秉天然。蟾乌遇朔合婵娟。二气相资运转。</p><p>本是乾坤妙用，谁能达此深渊。阳阴否隔却忍愆。怎得天长地远。</p><p>十三</p><p>丹是色身至宝，炼成变化无穷。更于性上究真宗。决了死生妙用。</p><p>不待他身后世，再前获福神通。自从龙虎着斯功。尔后谁能继踵。</p><p>西江月</p><p>十二首</p><p>妄想不须强灭，真如何必希求。本源自性佛齐修。迷悟岂拘先后。</p><p>悟则刹那成佛，迷则万劫沦流。若能一念契真修。灭尽恒沙罪垢。</p><p>二</p><p>本自无生无灭，强将生灭区分。只如罪福亦何根。妙体何曾增损。</p><p>我有一轮明镜，从来只为蒙分。今朝磨莹照乾坤。万象超然难隐。</p><p>三</p><p>我性入诸佛性，诸方佛性皆然。亭亭蟾影照寒泉。一月千潭普现。</p><p>小则毫分莫识，大时遍满三千。高低不约信方圆。说甚短长深浅。</p><p>四</p><p>法法法元无法，空空空亦非空。静喧语默本来同。梦里何曾说梦。</p><p>有用用中无用，无功功里施功。还如果熟自然红。莫问如何修种。</p><p>五</p><p>善恶一时妄念，荣枯都不关心。晦明隐显任浮沉。随分饥餐渴饮。</p><p>神静湛然常寂，不妨坐卧歌吟。一池秋水碧仍深。风动鱼惊尽任。</p><p>六</p><p>对镜不须强灭，假名权立菩提。色空明暗本来齐。真妄体分两种。</p><p>悟则便名静土，更无天竺曹溪。谁言极乐在天西。了则弥陀出世。</p><p>七</p><p>人我众生寿者，宁分彼此高低。法身通照没吾伊。念念体分同异。</p><p>见是何曾是是，闻非未必非非。往来诸用不相知。生死谁能碍你。</p><p>八</p><p>住想修行布施，果报不离天人。恰如仰箭射浮云。坠落祗缘力尽。</p><p>争似无为实相，还须返朴归淳。境忘情性任天真。以证无生法忍。</p><p>九</p><p>鱼兔若还入手，自然忘却筌蹄。渡河筏子上天梯。到彼悉皆遗弃。</p><p>未悟须凭言说，悟来言说皆非。虽然四句属无为。此等何须脱离。</p><p>十</p><p>悟了莫求寂灭，随缘只接群迷。寻常邪见及提携。方便指归实际。</p><p>五眼三身四智，六度万行修齐。圆光一颗好摩尼。利物兼能自利。</p><p>十一</p><p>我见时人说性，只夸口急酬机。及逢境界转痴迷。又与愚人何异。</p><p>说得便须行得，方名言行无亏。能将慧剑斩魔魑。此号如来正智。</p><p>十二</p><p>欲了无生妙道，莫如自见真心。真心无相亦无音。清净法身只恁。</p><p>此道非无外有，非中亦莫求寻。二边俱遣弃中心。见了名为上品。</p><p>满庭芳</p><p>真铁牛儿，形容丑恶，性刚偏好争驰。人人皆有，那角解牵骑。种就黄芽满院，更须用、神水浇之。宫里，若无此兽，安得似婴儿。</p><p>乾坤真动静，生成家活，总赖于伊。饥餐虎髓，</p><p>渴饮水银池。夜半牵车进火，霞光迸、海底腾辉。牧童笑，华池宴罢，乘个月明归。</p><p>解佩令</p><p>修行之士，功勤不小。识五行、逆顺颠倒。妙理玄玄，玉炉中、龙蟠虎踞，金鼎内、炼成至宝。阳神离体，杳杳冥冥，刹那间、游遍三岛。出入纯熟，按捺住、别寻玄妙。合真空，太虚是了。</p><h1 class=ql-align-center>卢氏</h1><p>卢氏</p><p>卢氏，天圣中人。其父为汉州县令。</p><p>凤栖梧</p><p>题泥溪驿</p><p>登山临水，不费于讴吟；易羽移商，聊舒于</p><p>羁思。因成凤栖梧曲子一阕，聊书于壁。后之君</p><p>子览之者，毋以妇人窃弄翰墨为罪。</p><p>蜀道青天烟霭翳。帝里繁华、迢递何时至。回望锦川挥粉泪。凤钗斜亸乌云腻。</p><p>钿带双垂金缕细。玉佩玎珰，露滴寒如水。从此鸾妆添远意。画眉学得远山翠。</p><h1 class=ql-align-center>刘述</h1><p>刘述</p><p>述字孝叔，湖州人。景祐元年（1034）进士。御史台主簿。治平元年（1064），荆湖北路转运使降知睦州。神宗时，为侍御史知杂事。熙宁三年（1070），与钱琦、钱岂页共上疏劾王安石，出知江州。逾年，提举崇禧观。年七十二卒。</p><p>家山好</p><p>挂冠归去旧烟萝。闲身健，养天和。功名富贵非由我，莫贪他。这歧路、足风波。</p><p>水晶宫里家山好，物外胜游多。晴溪短棹，时时醉唱里棱罗。天公奈我何。</p><h1 class=ql-align-center>赵祯</h1><p>赵祯</p><p>祯即宋仁宗，真宗之子。生大中祥符三年（1010），年二三即帝位。嘉祐八年（1063）卒，年五十四。在位四十二年，年号九：天圣、明道、景祐、宝元、康元、庆历、皇祐、至和、嘉祐。</p><p>合宫歌</p><p>皇佑二年飨明堂</p><p>缵重明。端拱保凝命。广大孝休德，永锡四海有庆。觚坛寓礼正典名。幔室雅奏，彩仗崇制定。五位仿古甚盛。蒿宫光符辰星。高秋嘉时款芎灵。交累圣。上下来顾，寅畏歆纯诚。三阶平。金气肃，转和景。翠葆御双观，巽风兑泽布令。脂茶刬荡墨索清。远迩响附，动植咸遂性。表里穆悦，庶政醇醲，熙然胥庭。唐舜华封祝，如南山寿永。愿今广怀宁延，昌基扃。</p><h1 class=ql-align-center>王拱辰</h1><p>王拱辰</p><p>拱辰字君贶，开封咸平人。生于真宗大中祥符五年（1012）。天圣八年（1030）进士第一，通判怀州。后拜御史中丞。因逐王益柔、苏舜钦，以倾范仲淹，为公议所薄。神宗元丰初，累官武池军节度使、彰德军节度使。元丰八年（1085）卒，年七十四。</p><p>沁园春</p><p>华发青云。</p><h1 class=ql-align-center>蔡襄</h1><p>蔡襄</p><p>襄字君谟，莆田人。生于大中祥符五年（1012）。天圣八年（1030）进士。累官龙图阁学士、知开封府，徙知泉州，召为翰林学士。治平四年（1067）卒，年五十六。乾道中，谥忠惠。</p><p>好事近</p><p>瑞雪满京都，宫殿尽成银阙。常对素光遥望，是江梅时节。</p><p>如今江上见寒梅，幽香自清绝。重看落英残艳，想飘零如雪。</p><h1 class=ql-align-center>韩绛</h1><p>韩绛</p><p>绛字子华，灵寿人，徙雍丘（今河南杞县）。大中祥符五年（1012）生。庆历二年（1042）进士。庆历七年（1047），为太子中允。召试，授太常丞，直集贤院。历翰林学士、御史中丞。神宗朝，拜同中书门下平章事，封康国公。元祐三年（1088）卒，年七十七。赠太傅，谥献肃。</p><p>踏莎行</p><p>嵩峤云高，洛川波暖。举头乔木森无断。囗囗囗雨绝风尘，小桥频过春渠满。</p><p>囗囗离宫，囗棱斗焕。万家罗绮多游伴。囗囗囗囗自风囗，囗囗是处喧弦管。</p><h1 class=ql-align-center>李师中</h1><p>李师中</p><p>师中字诚之，楚丘人。大中祥符六年（1013）生。庆历二年（1042）登进士。仁宗朝，提点广西路刑狱。历天章阁待制、河东都转运使。贬和州团练副使安置，稍迁至右司郎中。元丰元年（1078）卒，年六十六。有李诚之集，不传。</p><p>菩萨蛮</p><p>子规啼破城楼月。画船晓载笙歌发。两岸荔枝红。万家烟雨中。</p><p>佳人相对泣。泪下罗衣湿。从此信音稀。岭南无雁飞。</p><h1 class=ql-align-center>蔡挺</h1><p>蔡挺</p><p>挺字子政，一作子正，宋城（今河南商丘）人，生于大中祥符七年（1014）。举景祐元年（1056），知滁州，勒停。复起，历知庆州、渭州。熙宁五年（1072），拜枢密副使。七年（1074），以疾罢为资政殿学士判南京留司御史台。元丰二年（1079）卒，年六十六。谥敏肃。</p><p>喜迁莺</p><p>霜天清晓。望紫塞古垒，寒云衰草。汗马嘶风，边鸿翻月，垅上铁衣寒早。剑歌骑曲悲壮，尽道君恩难报。塞垣乐，尽双鞬锦带，山西年少。</p><p>谈笑。刁斗静。烽火一把，常送平安耗。圣主忧边，威灵遐布，骄虏且宽天讨。岁华向晚愁思，谁念玉关人老。太平也，且欢娱，不惜金尊频倒。</p><h1 class=ql-align-center>王益柔</h1><p>王益柔</p><p>益柔字胜之，河南（今洛阳）人。大中祥符八年（1015）生。用荫入官。庆历四年（1044），以殿中丞召试，除集贤校理。坐苏舜钦奏邸狱，黜监复州酒税。熙宁三年（1070），兵部郎中充集贤校理，直舍人院。累迁知制诰、直学士院。元丰二年（1079），以太中大夫、龙图阁直学士判将作监，为秘书监。出连守大郡，自江宁移南都。元祐元年（1086）卒，年七十二。</p><p>喜长新</p><p>秋云朔吹晓徘徊。雪照楼台。梁王宴召有邹枚。相如独逞雄才。</p><p>明烛薰炉香暖，深劝金杯。庭前粉艳有寒梅。一枝昨夜先开。</p><h1 class=ql-align-center>韩维</h1><p>韩维</p><p>维字持国，雍丘（今河南杞县）人。生于天禧元年（1017）。用门荫入仕。欧阳修荐为检讨，知太常礼院，出判泾州，除同修起居注，进知制诰。神宗初，除龙图阁直学士，历知州郡，召拜门下侍郎。以太子少傅致仕。元符元年（1098）卒，年八十二。</p><p>西江月</p><p>席上呈子华</p><p>早岁相期林下，高年同在尊前。风花绣舞乍晴天。绿蚁新浮酒面。</p><p>身外虚名电转，人间急景梭传。当筵莫惜听朱弦。一品归来强健。</p><p>踏莎行</p><p>次韵范景仁寄子华</p><p>归雁低空，游蜂趁暖。凭高目向西云断。具茨山外夕阳多，展江亭下春波满。</p><p>双桂情深，千花明焕。良辰谁是同游伴。辛夷花谢早梅开，应须次第调弦管。</p><p>减字木兰花</p><p>颍州西湖</p><p>和风动□。□新年□入手。世事尘□。□□□情近酒□。</p><p>水开湖□。□□笙歌波面起。相与排□。□□□胜特地□。</p><p>浪淘沙</p><p>饱食日□□。□上危亭。东风昨夜入□□。□□雪晴云□□，□遍银屏。</p><p>回首叹劳生。□鼎相承。皇恩早晚□□□。□□陂边垂钓手，不负幽情。</p><p>胡捣练令</p><p>夜来风横雨飞狂，满地闲花衰草。燕子渐归春悄。帘幕垂清晓。</p><p>天将佳景与闲人，美酒宁嫌华皓。留取旧时欢笑。莫共秋光老。</p><p>失调名</p><p>轻云薄雾。散作催花雨。</p><p>又</p><p>兄弟对举杯。</p><h1 class=ql-align-center>曾巩</h1><p>曾巩</p><p>巩字子固，南丰人。生天天禧三年（1019）。登嘉祐二年（1057）进士第。历集贤校理，出通判越州，知齐、襄、洪三州，加直龙图阁、知福州。屡外徙，寻判三班院，加史馆修撰，中书舍人。元丰六年（1083）卒，年六十五。有南丰集。</p><p>赏南枝</p><p>暮冬天地闭，正柔木冻折，瑞雪飘飞。对景见南山，岭梅露、几点清雅容姿。丹染萼、玉缀枝。又岂是、一阳有私。大抵是、化工独许，使占却先时。</p><p>霜威莫苦凌持。此花根性，想群卉争知。贵用在和羹，三春里、不管绿是红非。攀赏处、宜酒卮。醉捻嗅、幽香更奇。倚阑干、仗何人去，嘱羌管休吹。</p><h1 class=ql-align-center>司马光</h1><p>司马光</p><p>光字君实，陕州夏县人。生于天禧三年（1019）。以父池任入官。宝元二年（1039）进士甲科。庆历八年（1048），官大理寺丞。召试，授馆阁校勘。累除知制诰，改天章阁待制，知谏院。英宗朝，除龙图阁直学士，改右谏议大夫。神宗即位，擢翰林学士，判西京留司御史台，拜资政殿学士。与王字石不合，出知永兴军。哲宗即位，拜左仆射兼门下侍郎。元祐元年（1086）卒，年六十八。赠太师、温国公，谥文正。有传家集。</p><p>阮郎归</p><p>渔舟容易入春山。仙家日月闲。绮窗纱幌映朱颜。相逢醉梦间。</p><p>松露冷，海霞殷。匆匆整棹还。落花寂寂水潺潺。重寻此路难。</p><p>西江月</p><p>宝髻松松挽就，铅华淡淡妆成。青烟翠雾罩轻盈。飞絮游丝无定。</p><p>相见争如不见，有情何似无情。笙歌散后酒初醒。深院月斜人静。</p><p>锦堂春</p><p>红日迟迟，虚郎转影，槐阴迤逦西斜。彩笔工夫，难状晚景烟霞。蝶尚不知春去，谩绕幽砌寻花。奈猛风过后，纵有残红，飞向谁家。</p><p>始知青鬓无价，叹飘零官路，荏苒年华。今日笙歌丛里，特地咨嗟。席上青衫湿透，算感旧、何止琵琶。怎不教人易老，多少离愁，散在天涯。</p><h1 class=ql-align-center>苏氏</h1><p>苏氏</p><p>苏氏，苏颂之妹。其先同安人，徙居润之丹阳。长于文翰，世称延安夫人。</p><p>临江仙</p><p>立春寄季顺妹</p><p>一夜东风穿绣户，融融暖应佳时。春来何处最先知。平明堤上柳，染遍郁金枝。</p><p>姊妹嬉游时节近，今朝应怨来迟。凭谁说与到家期。玉钗头上胜，留待远人归。</p><p>更漏子</p><p>寄季玉妹</p><p>小阑干，深院宇。依旧当时别处。朱户锁，玉楼空。一帘霜日红。</p><p>弄珠江，何处是，望断碧云无际。凝泪眼，出重城。隔溪羌笛声。</p><p>鹊桥仙</p><p>寄季顺妹</p><p>星移斗转，玉蟾西下，渐觉东郊向晓。马嘶人语隔霜林，望千里、长安古道。</p><p>珠宫姊妹，相逢方信，别后十分瘦了。上林归去正花时，争奈向、花前又老。</p><p>踏莎行</p><p>寄姊妹</p><p>孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。</p><p>待写红笺，凭谁与寄。先教觅取嬉游地。到家正是早春时，小桃花下拚沉醉。</p><h1 class=ql-align-center>刘敞</h1><p>刘敞</p><p>敞字原父，临江新喻人。生于天禧三年（1019）。庆历六年（1046）进士第二。皇祐三年（1051），官大理评事。召试，授太子中允，直集贤院。累迁知制诰，拜翰林侍读学士，改集贤院学士，判南京御史台。熙宁元年（1068）卒，年五十。门人私自谥曰公是先生。有集。</p><p>清平乐</p><p>小山丛桂。最有留人意。拂叶攀花无限思。雨湿浓香满袂。</p><p>别来过了秋光。翠帘昨夜新霜。多少月宫闲地，姮娥与借微芳。</p><p>踏莎行</p><p>蜡炬高高，龙烟细细。玉楼十二门初闭。疏帘不卷水晶寒，小屏半掩琉璃翠。</p><p>桃叶新声，榴花美味。南山宾客东山妓。利名不肯放人闲，忙中偷取工夫醉。</p><h1 class=ql-align-center>王珪</h1><p>王珪</p><p>珪字禹玉，华阳人，徙舒（今安徽庐江）。琪之从弟。生于天禧三年（1019）。庆历二年（1042）进士。六年（1046），官大理评事。召试，授太子中允、直集贤院。官翰林学士、知开封府、兼侍读学士。神宗朝，拜尚书左仆射、门下侍郎。哲宗即位，封岐国公。元丰八年（1085）卒，年六十七。赠太师，谥曰文恭。有华阳集。</p><p>奉安真宗皇帝御容于寿</p><p>星观永崇殿导引歌词</p><p>忆玉清景，繁盛极当时。千古事难追。汉家别庙秋风起，空出奉宸衣。</p><p>三山浮海日晖晖。羽盖共云飞。灵宫旧是栖真处，还望玉舆归。</p><p>平调发引</p><p>玉宸朝晚，忽掩赭黄衣。愁雾锁金扉。蓬莱待得仙丹至，人世已成非。</p><p>龙轩天仗转西畿。旌旆入云飞。望陵宫女垂红泪，不见翠舆归。</p><p>又</p><p>上林春晚，曾是奉宸游。水殿戏龙舟。玉箫吹断催仙驭，一去隔千秋。</p><p>游人重到曲江头。事往涕难收。空余御幄传觞处，依旧水东流。</p><h1 class=ql-align-center>韩缜</h1><p>韩缜</p><p>缜字玉汝，录寿人。绛、维之弟。生于天禧三年（1019）。第庆历二年（1042）进士。英宗朝，历淮南转运使。神宗朝，累知枢密院事。哲宗朝，拜尚书右仆射、兼中书侍郎。出知颍昌府，以太子保致仕。绍圣四年（1097）卒，年七十九。赠司空、崇国公、谥庄敏。</p><p>凤箫吟</p><p>锁离愁，连绵无际，来时陌上初薰。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。</p><p>消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。</p><h1 class=ql-align-center>韩缜姬</h1><p>韩缜姬</p><p>蝶恋花</p><p>香作风光浓着露，正恁双栖，又遣分飞去。密诉东君应不许。泪波一洒奴衷素。</p><h1 class=ql-align-center>裴湘</h1><p>裴湘</p><p>湘字楚老，仁宗朝内臣</p><p>浪淘沙</p><p>雁塞说并门。郡枕西汾。山形高下远相吞。古寺楼台依碧嶂，烟景遥分。</p><p>晋朝锁溪云。箫鼓仍存。牛羊斜日自归村。惟有故城禾黍地，前事消魂。</p><p>又</p><p>汴州</p><p>万国仰神京。礼乐纵横。葱葱佳气锁龙城。日御明堂天子圣，朝会簪缨。</p><p>九陌六街平。万国充盈。青楼弦管酒如渑。别有隋堤烟柳暮，千古含情。</p><h1 class=ql-align-center>阮逸女</h1><p>阮逸女</p><p>逸字天隐，建阳人。天圣五年（1027）进士。景祐初，典乐事。皇祐中，兵部员外郎。</p><p>花心动</p><p>春词</p><p>仙苑春浓，小桃开，枝枝已堪攀折。乍雨乍晴，轻暖轻寒，渐近赏花时节。柳摇台榭东风软，帘栊静、幽禽调舌。断魂远、闲寻翠径，顿成愁结。</p><p>此恨无人共说。还立尽黄昏，寸心空切。强整绣衾，独掩朱扉，簟枕为谁铺设。夜长更漏传声远，纱窗映、银缸明灭。梦回处，梅梢半笼淡月。</p><h1 class=ql-align-center>滕甫</h1><p>滕甫</p><p>甫字元发，东阳人。后避宣仁太后父高遵甫讳，改名元发，字达道。生于天禧四年（1020）。皇祐五年（1053）进士。嘉祐四年（1059），官大理评事。召试，授太子中允、集贤校理。历御史中丞、翰林学士知开封府。出守郡。元祐五年（1090），以龙图阁学士知扬州，未至卒，年七十一。</p><p>蝶恋花</p><p>次长汀壁间韵</p><p>叶底无风池面静。掬水佳人，拍破青铜镜。残月朦胧花弄影。新梳斜插乌云鬓。</p><p>拍索闷怀添酒兴。旋撷园蔬，随分成盘饤。说与翠微休急性。功名富贵皆前定。</p><p>又</p><p>再和</p><p>昼永无人深院静。一枕春醒，犹未忺临镜。帘卷新蟾光射影。速忙掠起蓬松鬓。</p><p>对景沉吟嗟没兴。薄幸不来，空把杯盘饤。休道妇人多水性。今宵独自言无定。</p><h1 class=ql-align-center>王安石</h1><p>王安石</p><p>安石字介甫，临川人。生于天禧五年（1021）。庆历二年（1042）进士。神宗朝，除翰林学士，拜同中书门下平章事、加尚书左仆射、兼门下侍郎，封舒国公，改封荆国公，晚居金陵，自号半山老人。元祐元年（1086）卒，年六十六。赠太师，谥曰文。崇宁间，追封舒王。有临川集。</p><p>桂枝香</p><p>登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。</p><p>念往昔、繁华竞逐。叹门外楼头，悲恨相续。千古凭高，对此谩嗟荣辱。六朝旧事随流水，但寒烟、芳草凝绿。至今商女，时时犹唱，后庭遗曲。</p><p>甘露歌</p><p>折得一枝香在手。人间应未有。疑是经春雪未消。今日是何朝。</p><p>又</p><p>尽日含毫难比兴。都无色可并。万里晴天何处来。真是屑琼瑰。</p><p>又</p><p>天寒日暮山谷里。的砾愁成水。池上渐多枝上稀。唯有故人知。</p><p>菩萨蛮</p><p>数家茅屋闲临水。单衫短帽垂杨里。今日是何朝。看予度石桥。</p><p>梢梢新月偃。午醉醒来晚。何物最关情。黄鹂三两声。</p><p>渔家傲</p><p>灯火已收正月半。山南山北花撩乱。闻说洊亭新水漫。骑款段。穿云入坞寻游伴。</p><p>却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。</p><p>二</p><p>平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。</p><p>午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。</p><p>雨霖铃</p><p>孜孜矻矻。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。</p><p>本源自性天真佛。祗些些、妄想中埋没。贪他眼</p><p>花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。</p><p>清平乐</p><p>云垂平野。掩映竹篱茅舍。阒寂幽居实潇洒。是处绿娇红冶。</p><p>丈夫运用堂堂。且莫五角六张。若有一卮芳酒，逍遥自在无妨。</p><p>浣溪沙</p><p>百亩中庭半是苔。门前白道水萦回。爱闲能有几人来。</p><p>小院回廊春寂寂，山桃溪杏两三栽。为谁零落为谁开。</p><p>诉衷情</p><p>和俞秀老鹤词</p><p>常时黄色见眉间。松桂我同攀。每言天上辛苦，不肯饵金丹。</p><p>怜水静，爱云闲。便忘还。高歌一曲，岩谷迤逦，宛似商山。</p><p>二</p><p>练巾藜杖白云间。有兴即跻攀。追思往昔如梦，华毂也曾丹。</p><p>尘自扰，性长闲。更无还。达如周召，究似丘轲，祗个山山。</p><p>三</p><p>茫然不肯住林间。有处即追攀。将他死语图度，怎得离真丹。</p><p>浆水价，匹如闲。也须还。何如直截，踢倒军持，赢取沩山。</p><p>四</p><p>营巢燕子逞翱翔。微志在雕梁。碧云举翮千里，其奈有鸾皇。</p><p>临济处，德山行。果承当。自时降住，一切天魔，扫地焚香。</p><p>五</p><p>又和秀老</p><p>莫言普化祗颠狂。真解作津梁。蓦然打个斤斗，直跳过羲皇。</p><p>临济处，德山行。果承当。将他建立，认作心诚，也是寻香。</p><p>南乡子</p><p>嗟见世间人。但有纤毫即是尘。不住旧时无相貌，沉沦。只为从来认识神。</p><p>作么有疏亲。我自降魔转法轮。不是摄心除妄想，求真。幻化空身即法身。</p><p>二</p><p>自古帝王州，郁郁葱葱佳气浮。四百年来成一梦，堪愁。晋代衣冠成古丘。</p><p>绕水恣行游。上尽层城更上楼。往事悠悠君莫问，回头。槛外长江空自流。</p><p>浪淘沙令</p><p>伊吕两衰翁。历遍穷通。一为钓叟一耕佣。若使当时身不遇，老了英雄。</p><p>汤武偶相逢。风虎云龙。兴王祇在笑谈中。直至如今千载后，谁与争功。</p><p>望江南</p><p>归依三宝赞</p><p>归依众，梵行四威仪。愿我遍游诸佛土，十方贤圣不相离。永灭世间痴。</p><p>二</p><p>归依法，法法不思议。愿我六根常寂静，心如宝月映琉璃。了法更无疑。</p><p>三</p><p>归依佛，弹指越三祗。愿我速登无上觉，还如佛坐道场时。能智又能悲。</p><p>四</p><p>三界里，有取总灾危。普愿从生同我愿，能于空有善思惟。三宝共住持。</p><p>西江月</p><p>红梅</p><p>梅好惟嫌淡伫，天教薄与胭脂。真妃初出华清池。酒入琼姬半醉。东阁诗情易动，高楼玉管休吹。北人浑作可花疑。惟有青枝不似。</p><p>渔家傲</p><p>梦中作</p><p>隔岸桃花红未半。枝头已有蜂儿乱。惆怅武陵人不管。清梦断。亭亭伫立春宵短。</p><p>清平乐</p><p>留春不住。费尽莺儿语。满地残红宫锦污。昨夜南园风雨。</p><p>小怜初上琵琶。晓来思绕天涯。不肯画堂朱户，春风自在杨花。</p><p>生查子</p><p>雨打江南树。一夜花开无数。绿叶渐成阴，下有游人归路。</p><p>与君相逢处。不道春将暮。把酒祝东风，且莫恁、匆匆去。</p><p>谒金门</p><p>春又老。南陌酒香梅小。遍地落花浑不扫。梦回情意悄。</p><p>红笺寄与添烦恼。细写相思多少。醉后几行书字小。泪痕都揾了。</p><p>菩萨蛮</p><p>集句</p><p>海棠乱发皆临水。君知此处花何似。凉月白纷纷。香风隔岸闻。</p><p>啭枝黄鸟近。隔岸声相应。随意坐莓苔。飘零酒一杯。</p><p>千秋岁引</p><p>秋景</p><p>别馆寒砧，孤城画角。一派秋声入寥廓。东归燕从海上去，南来雁向沙头落。楚台风，庚楼月，宛如昨。</p><p>无奈被些名利缚。无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量着。</p><h1 class=ql-align-center>吴氏</h1><p>吴氏</p><p>吴氏，王安石妻。封越国夫人。</p><p>定风波</p><p>待得明年重把酒。携手。那知无雨又无风。</p><div class=pgc-img><img alt=全宋词（2790卷）全文阅读（35——73卷） onerror=errorimg.call(this); src=http://p3.pstatp.com/large/pgc-image/e870c375bcba4c95a052763344e95721><p class=pgc-img-caption></p></div><h1 class=ql-align-center>吴师孟</h1><p>吴师孟</p><p>师孟字醇翁，成都人。第进士，官至左朝议大夫。知蜀州。卒年九十。王安石当国，谓师孟同年生也，自凤州别驾擢为梓州路提举。</p><p>蜡梅香</p><p>锦里阳和，看万木凋时，早梅独秀。珍馆琼楼畔，正绛跗初吐，秾华将茂。国艳天葩，真澹伫、雪肌清瘦。似广寒宫，铅华未御，自然妆就。</p><p>凝睇倚朱阑，喷清香暗度，易袭襟袖。好与花为主，宜秉烛、频观泛湘酎。莫待南枝，随乐府、新声吹后。对赏心人，良辰好景，须信难偶。</p><h1 class=ql-align-center>俞紫芝</h1><p>俞紫芝</p><p>紫芝字秀老，金华人，流寓扬州。少有高行，游王安石之门。元祐初卒。</p><p>阮郎归</p><p>钓鱼船上谢三郎。双鬓已苍苍。蓑衣未必清贵，不肯换金章。</p><p>汀草畔，浦花旁。静鸣榔。自来好个，渔父家风，一片潇湘。</p><p>临江仙</p><p>题清溪图</p><p>弄水亭前千万景，登临不忍空回。水轻墨澹写蓬莱。莫教世眼，容易洗尘埃。</p><p>收去雨昏都不见，展时还似云开。先生高趣更多才。人人尽道，小杜却重来。</p><p>苏幕遮</p><p>地钟灵，天应瑞。簇簇香苞、团作真珠蕊。玉宇瑶台分十二。要伴姮娥，月里双双睡。</p><p>月如花，花似月。花月生香，添此真奇异。不许扬州夸间气。昨夜春风，唤醒琼琼醉。</p><h1 class=ql-align-center>郑獬</h1><p>郑獬</p><p>獬字毅夫，安陆人。生于干兴元年（1022）。皇祐五年（1053），举进士第一。知制诰。神宗朝，拜翰林学士、权知开封府。王安石恶之，以侍读学士出知杭州，徙青州。熙宁五年（1072）卒，年五十一。有郧溪集。</p><p>失调名</p><p>玉环妾意无渝。问君心、朝槿何如。</p><p>好事近</p><p>初春</p><p>江上探春回，正值早梅时节。两行小槽双凤，按凉州初彻。</p><p>谢娘扶下绣鞍来，红靴踏残雪。归去不须银烛，有山头明月。</p><p>又</p><p>把酒对江梅，花小未禁风力。何计不教零落，为青春留得。</p><p>故人莫问在天涯，尊前苦相忆。好把素香收取，寄江南消息。</p><h1 class=ql-align-center>强至</h1><p>强至</p><p>至字几圣，钱塘（今杭州）人。干兴元年（1022）生。庆历六年（1046）进士。刻苦攻诗，韩琦甚器重之。官祠部员外郎。熙宁九年（1076）卒，年五十五。有集。</p><p>渔家傲</p><p>雪月照梅溪畔路。幽姿背立无言语。冷浸瘦枝清浅处。香暗度。妆成处士横斜句。</p><p>浑似玉人常淡伫。菱花相对盈清楚。谁解小图先画取。天欲曙。恐随月色云间去。</p><h1 class=ql-align-center>沈注</h1><p>沈注</p><p>踏莎行</p><p>赠杨蟠</p><p>竹阁云深，巢虚人阒。几年湖上音尘寂。风流今有使君家，月明夜夜闻双宿。</p><h1 class=ql-align-center>薄宗孟</h1><p>薄宗孟</p><p>宗孟字传正，阆州新井（在今四川）人。皇祐五年（1053）进士。熙宁二年（1069），官著作郎。召试，授馆阁校勘。历集贤校理，助吕惠卿制手实法。元丰二年（1079），知制诰。三年（1080），翰林学士。五年，（1082）拜尚书左丞。六年（1083），出知汝州。历守毫、杭、郓三州，徙河中卒，年六十六。谥恭敏。有薄左丞集十卷，不传。</p><p>望梅花</p><p>一阳初起。暖力未胜寒气。堪赏素华长独秀，不并开红抽紫。青帝只应怜洁白，不使雷同众卉。</p><p>淡然难比。粉蝶岂知芳蕊。半夜卷帘如乍失，只在银蟾影里。残雪枝头君认取，自有清香旖旎。</p></div></div><div class="post-meta meta-tags"><ul class=clearfix><li><a>'全宋词','2790','阅读'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/322b42d4.html alt=全宋词（2790卷）全文阅读（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../cn/%E7%A7%91%E5%AD%A6/322b42d4.html title=全宋词（2790卷）全文阅读（207——216卷）>全宋词（2790卷）全文阅读（207——216卷）</a></li><hr><li><a href=../../cn/%E7%A7%91%E6%8A%80/0d5df113.html alt=全宋词（2790卷）全文阅读（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../cn/%E7%A7%91%E6%8A%80/0d5df113.html title=全宋词（2790卷）全文阅读（156——159卷）>全宋词（2790卷）全文阅读（156——159卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>