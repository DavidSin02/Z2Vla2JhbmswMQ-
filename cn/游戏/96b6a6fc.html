<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋词 2771卷》（886—914卷）李彭老 赒济川 应次蘧 黄升 | 极客快訊</title><meta property="og:title" content="《全宋词 2771卷》（886—914卷）李彭老 赒济川 应次蘧  黄升 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/a174e0af112f4a9eb0edb6b121d7eb58"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/96b6a6fc.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/96b6a6fc.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/96b6a6fc.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/96b6a6fc.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/96b6a6fc.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/96b6a6fc.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/96b6a6fc.html><link rel=canonical href=https://geekbank.cf/tw/%e6%b8%b8%e6%88%8f/96b6a6fc.html><meta property="article:published_time" content="2020-10-29T21:13:41+08:00"><meta property="article:modified_time" content="2020-10-29T21:13:41+08:00"><meta name=Keywords content><meta name=description content="《全宋词 2771卷》（886—914卷）李彭老 赒济川 应次蘧  黄升"><meta name=author content="极客快訊"><meta property="og:url" content="/cn/%E6%B8%B8%E6%88%8F/96b6a6fc.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋词 2771卷》（886—914卷）李彭老 赒济川 应次蘧 黄升</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><h1><strong>鹊桥仙</strong></h1><p><strong>春情</strong></p><p><strong>青林雨歇，珠帘风细，人在绿阴庭院。夜来能有几多寒，已瘦了、梨花一半。</strong></p><p><strong>宝钗无据，玉琴难托，合造一襟幽怨。云窗雾阁事茫茫，试与问、可杏双燕。</strong></p><p><strong>词，诗歌的一种。因是合乐的歌词，故又称曲子词、乐府、乐章、长短句、诗余、琴趣等。始于隋，定型于中晚唐，盛于宋。</strong></p><p><strong>《全宋词》由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</strong></p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/a174e0af112f4a9eb0edb6b121d7eb58></div><h1><strong>宋词总集。</strong></h1><p><strong>宋人词集的编纂，宋代本朝就开始了。</strong></p><p><strong>在北宋，词虽然已经形成了一种独立的文体，但似乎还没有被普遍承认为“正统”文学，所以北宋人的词一般不收入文集。</strong></p><p><strong>宋人词集丛刻﹐宋代有长沙书坊的《百家词》（今佚）、闽刻《琴趣外编》（今存五种）、《六十家词》（今佚）等。</strong></p><p><strong>明末毛晋汲古阁刊《宋名家词》六集六十一家，为宋以后大规模刊刻词集之始，其书流传最广。</strong></p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/5089c9ee9c884af097670b8c5bb566f1></div><p><strong>其后﹐清代侯文灿刻有《十名家词集》﹐秦恩复刻有《词学丛书》。晚清刊刻词集之风更盛﹐规模也更大。王鹏运刻有《四印斋所刻词》及《宋元三十一家词》﹐江标刻有《宋元名家词》﹐吴重熹刻有《山左人词》﹐吴昌绶刻有《双照楼景刊宋元本词》﹐朱祖谋刻有《彊村丛书》﹐陶湘刻有《续刊景宋金元明本词》。1931年﹐赵万里又补诸家丛刻之遗﹐编成《校辑宋金元人词》73卷﹐搜采校订﹐水平超过前人。嗣后周泳先有《唐宋金元词钩沉》﹐较之赵辑﹐又多出不少新的资料。但诸家所刻﹐于孤篇断句概置不录﹐不足以探求一代词作的全貌。</strong></p><p><strong>唐圭璋在综合诸家辑刻的基础上﹐广泛搜采﹐凡宋人文集中所附﹑宋人词选中所选﹑宋人笔记中所载词作﹐俱一并采录﹐更旁求类书﹑方志﹑金石﹑题跋﹑花木谱等诸书中所载之词﹐统汇于一处﹐编为《全宋词》。1940年由商务印书馆在长沙出版线装本。中华人民共和国成立后﹐编者对此书进行重编﹐并经王仲闻订补加工﹐1965年由中华书局重印出版。新版《全宋词》在材料和体例方面较旧版均有很大提高﹕以善本代替从前的底本﹐增补词人 240余家﹐词作1400余首；删去可以考得的唐五代、金元明词人词作；重新考订词人行实和改写小传；在体例上调整旧版以“帝王”﹑“宗室”等分类的编排方式﹐改为按词人年代先后排列。全书共计辑两宋词人1330余家﹐词作约 20000首，引用书目达530余种。近年来﹐编者又续作修订补正﹐写成《订补续记》﹐附于1979年重印本卷末。</strong></p><p><strong>此书收录齐备﹐考订也比较精审﹐改正了不少前人的承谬踵误之处﹐为研究宋词的重要参考书。</strong></p><p><strong>此书新版问世后﹐今人孔凡礼又从明抄本《诗渊》及其他书中辑录遗佚﹐编为《全宋词补辑》﹐收录作家140余人(其中41人﹐已见《全宋词》)﹐词作430余首﹐1981年由中华书局出版。</strong></p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/1438edcc68784bc9b71ecabe9771c0c0></div><h1><strong>目录：</strong></h1><h1>卷886杨伯嵒</h1><h1>卷887李彭老</h1><h1>卷888李莱老</h1><h1>卷889黄应武</h1><h1>卷890如愚居士</h1><h1>卷891林革</h1><h1>卷892曾宏正</h1><h1>卷893吴景伯</h1><h1>卷894邓有功</h1><h1>卷895李振祖</h1><h1>卷896汤恢</h1><h1>卷897李演</h1><h1>卷898卫宗武</h1><h1>卷899李敬则</h1><h1>卷900吴益</h1><h1>卷901利登</h1><h1>卷902吴势卿</h1><h1>卷903刘浩</h1><h1>卷904赵希汰</h1><h1>卷905徐俨夫</h1><h1>卷906陈合</h1><h1>卷907李芸子</h1><h1>卷908张韫</h1><h1>卷909游子西</h1><h1>卷910施乘之</h1><h1>卷911赒济川</h1><h1>卷912应次蘧</h1><h1>卷913李璮</h1><h1>卷914黄升</h1><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/facdab32e2ef4ef2b5d505c76320defe></div><h1>杨伯嵒</h1><p>杨伯嵒</p><p>伯嵒字彦瞻，号咏斋，杨沂中诸孙，居临安。淳祐间，除工部郎，出守衢州。钱塘薛尚功之外孙，弁阳周密之外舅也。玉祐二年（1254）卒。有六帖补二十卷，九经韵补一卷行世。</p><p>踏莎行</p><p>雪中疏寮借阁帖，更以薇露送之</p><p>梅观初花，蕙庭残叶。当时惯听山阴雪。东风吹梦到清都，今年雪比年前别。</p><p>重酿宫醪，双钩官帖。伴翁一笑成三绝。夜深何用对青藜，窗前一片蓬莱月。</p><h1>李彭老</h1><p>李彭老</p><p>彭老字商隐，号筼房。景定建康志：李彭老，淳祐中沿江制置司属官。</p><p>木兰花慢</p><p>正千门系柳，赐宫烛、散青烟。看秀靥芳唇，涂妆晕色，试尽春妍。田田。满阶榆荚，弄轻阴、浅冷似秋天。随处饧香杏暖，燕飞斜亸秋千。</p><p>朱弦。几换华年。扶浅醉、落花前。记旧时游冶，灯楼倚扇，水院移船。吟边。梦云飞远，有题红、都在薛涛笺。听绝残箫倦笛，夜堂明月窥帘。</p><p>壶中天</p><p>登寄闲吟台</p><p>素飙荡碧，喜云飞寥廓，清透凉宇。倦鹊惊翻台榭迥，叶叶秋声归树。珠斗斜河，冰轮辗雾，万里青冥路。香深屏翠，桂边满袖风露。</p><p>烟外冷逼玻璃，渔郎歌渺，击空明归去。怨鹤知</p><p>更莲漏悄，竹里筛金帘户。短发吹寒，闲情吟远，弄影花前舞。明年今夜，玉樽知醉何处。</p><p>高阳台</p><p>落梅</p><p>飘粉杯宽，盛香袖小，青青半掩苔痕。竹里遮寒，谁念灭尽芳云。么凤叫晚吹晴雪，料水空、烟冷西泠。感凋零。残缕遗钿，迤逦成尘。</p><p>东园曾趁花前约，记按筝筹酒，戏挽飞琼。环佩无声，草暗台榭春深。欲倩怨笛传清谱，怕断霞、难返吟魂。转消凝。点点随波，望极江亭。</p><p>法曲献仙音</p><p>官圃赋梅，继草窗韵</p><p>云木槎枒，水葓摇落，瘦影半临清浅。翠羽迷空，粉容羞晓，年华柱弦频换。甚何逊、风流在，相逢共寒晚。</p><p>总依黯。念当时、看花游冶，曾锦缆移舟，宝筝</p><p>随辇。池苑锁荒凉，嗟事逐、鸿飞天远。香径无人，甚苍藓、黄尘自满。听鸦啼春寂，暗雨萧萧吹怨。</p><p>一萼红</p><p>寄弁阳翁</p><p>过蔷薇。正风暄云淡，春去未多时。古岸停桡，单衣试酒，满眼芳草斜晖。故人老、经年赋别，灯晕里、相对夜何其。泛剡清愁，买花芳事，一卷新诗。</p><p>流水孤帆渐远，想家山猿鹤，喜见重归。北阜寻幽，青津问钓，多情杨柳依依。最难忘、吟边旧雨，数菖蒲、花老是来期。几夕相思梦蝶，飞绕苹溪。</p><p>高阳台</p><p>寄题荪壁山房</p><p>石笋埋云，风篁啸晚，翠微高处幽居。缥简云签，人间一点尘无。绿深门户啼鹃外，看堆床、宝晋图书。仅萧闲，浴砚临池，滴露研朱。</p><p>旧时曾写桃花扇，弄霏香秀笔，春满西湖。松菊</p><p>依然，柴桑自爱吾庐。冰弦玉柱风流在，更秋兰、香染衣裾。照窗明，小字珠玑，重见欧虞。</p><p>探芳讯</p><p>湖上春游，继草窗韵</p><p>对芳昼。甚怕冷添衣，伤春疏酒。正绯桃如火，相看自依旧。闲帘深掩梨花雨，谁问东阳瘦。几多时，涨绿莺枝，堕红鸳甃。</p><p>堤上宝鞍骤。记草色薰晴，波光摇岫。苏小门前，题字尚存否。繁华短梦随流水，空有诗千首。更休言，张绪风流似柳。</p><p>祝英台近</p><p>杏花初，梅花过，时节又春半。帘影飞梭，轻阴小庭院。旧时月底秋千，吟香醉玉，曾细听、歌珠一串。</p><p>忍重见。描金小字题情，生绡合欢扇。老了刘郎，天远玉箫伴。几番莺外斜阳，阑干倚遍，恨杨柳、遮愁不断。</p><p>踏莎行</p><p>题草窗十拟后</p><p>紫曲迷香，绿窗梦月。芳心如对春风说。蛮笺象管写新声，几番曾试琼壶觖。</p><p>庾信书愁，江淹赋别。桃花红雨梨花雪。周郎先自足风流，何须更拟秦箫咽。</p><p>浪淘沙</p><p>泼火雨初晴。草色青青。傍檐垂柳卖春饧。画舫载花花解语，绾燕吟鸾。</p><p>箫鼓入西泠。一片轻阴。钿车罗盖竞归城。别有水窗人唤酒，弦月初生。</p><p>四字令</p><p>兰汤晚凉。鸾钗半妆。红巾腻雪初香。擘莲房赌双。</p><p>罗纨素珰。冰壶露床。月移花影西厢。数流萤过墙。</p><p>生查子</p><p>罗襦隐绣茸，玉合消红豆。深院落梅钿，寒峭收灯后。</p><p>心事卜金钱，月上鹅黄柳。拜了夜香休，翠被听春漏。</p><p>壶中天</p><p>水西云北，记前回同载，高阳伴侣。一色荷花香十里，偷把秋期频数。脆管排云，轻桡喷雪，不信催诗雨。碧筒呼酒，秀笺题遍新句。</p><p>谁念病损文园，岁华摇落，事与孤鸿去。露井邀凉吹短发，梦入苹洲菱浦。暗草飞萤，乔枝翻鹊，看月山中住。一声清唱，醉乡知有仙路。</p><p>木兰花慢</p><p>送客</p><p>折秦淮露柳，带明月、倚归船。看佩玉纫兰，囊诗贮锦，江满吴天。吟边。唤回梦蝶，想故山、薇长已多年。草得梅花赋了，棹歌远和离舷。</p><p>风弦。尽入吟篇。伤倦客、对秋莲。过旧经行处，渔乡水驿，一路闻蝉。留连。漫听燕语，便江湖、夜语隔灯前。潮返浔阳暗水，雁来好寄瑶笺。</p><p>祝英台近</p><p>载轻寒、低鸣橹。十里杏花雨。露草迷烟，萦绿过前浦。青青陌上垂杨，绾丝摇佩，渐遮断、旧曾吟处。</p><p>听莺语。吹笙人远天长，谁翻水西谱。浅黛凝愁，远岫带眉妩。画阑闲倚多时，不成春醉，趁几点、白鸥归去。</p><p>清平乐</p><p>合欢扇子。扑蝶花阴里。半醉海棠扶不起。淡日秋千闲倚。</p><p>宝筝弹向谁听。一春能几番晴。帐底柳绵吹满，不教好梦分明。</p><p>章台月</p><p>露轻风细。中庭夜色凉如水。荷香柳影成秋意。萤冷无光，凉入树声碎。</p><p>玉箫金缕西楼醉。长吟短舞花阴地。素娥应笑人憔悴。漏歇帘空，低照半床睡。</p><p>青玉案</p><p>楚峰十二阳台路。算只有、飞红去。玉合香囊曾暗度。榴裙翻酒，杏帘吹粉，不识愁来处。</p><p>燕忙莺懒青春暮。蕙带空留断肠句。草色天涯情几许。荼开尽，旧家池馆，门掩风和雨。</p><p>浣溪沙</p><p>题草窗词</p><p>玉雪庭心夜色空。移花小槛斗春红。轻衫短帽醉歌重。</p><p>彩扇旧题烟雨外，玉箫新谱燕莺中。阑干到处是春风。</p><p>天香</p><p>宛委山房拟赋龙涎香</p><p>捣麝成尘，薰薇注露，风酣百和花气。品重云头，叶翻蕉样，共说内家新制。波浮海沫，谁唤觉、鲛人春睡。清润俱饶片脑，芬馡半是沉水。</p><p>相逢酒边花外。火初温、翠炉烟细。不似宝珠金缕，领巾红坠。荀令如今憔悴。消未尽、当时爱香意。烬暖灯寒，秋声素被。</p><p>摸鱼子</p><p>紫云山房拟赋莼</p><p>过垂虹、四桥飞雨，沙痕初涨春水。腥波十里吴歈远，绿蔓半萦船尾。连复碎。爱滑卷青绡，香袅冰丝细。山人隽味。笑杜老无情，香羹碧涧，空只赋芹美。</p><p>归期早，谁似季鹰高致。鲈鱼相伴菰米。红尘如海丘园梦，一叶又秋风起。湘湖外。看采撷、芳条际晓随鱼市。旧游漫记。但望里江南，秦鬟贺镜，渺渺隔烟翠。</p><p>失调名</p><p>暗雨敲花，柔风过柳。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/43066c703a004062b37a9213e6e9dee8></div><h1>李莱老</h1><p>李莱老</p><p>莱老字周隐，号秋崖。新定续志：严州知州李莱老，咸淳六年（1270）任。</p><p>惜红衣</p><p>寄弁阳翁</p><p>笛送西泠，帆过杜曲。昼阴芳绿。门巷清风，还寻故人屋。苍华发冷，笑瘦影、相看如竹。幽谷。烟树晚莺，诉经年愁独。</p><p>残阳古木。书画归船，匆匆又南北。苹洲鸥鹭素熟。旧盟续。甚日浩歌招隐，听雨弁阳同宿。料重来时候，香荡几湾红玉。</p><p>青玉案</p><p>题草窗词卷</p><p>吟情老尽江南句。几千万、垂丝缕。花冷絮飞寒食路。渔烟鸥雨，燕昏莺晓，总入昭华谱。</p><p>红衣妆靓凉生渚。环碧斜阳旧时树。拈叶分题觞咏处。荀香犹在，庾愁何许，云冷西湖赋。</p><p>扬州慢</p><p>琼花次韵</p><p>玉倚风轻，粉凝冰薄，土花祠冷无人。听吹箫月底，传暮草金城。笑红紫、纷纷成雨，溯空如蝶，恐堕珠尘。叹而今、杜郎还见，应赋悲春。</p><p>佩环何许，纵无情、莺燕犹惊。怅朱槛香消，绿屏梦渺，肠断瑶琼。九曲迷楼依旧，沉沉夜、想觅行云。但荒烟幽翠，东风吹作秋声。</p><p>谒金门</p><p>春意态。闲却远山横黛。香径莓苔嗟粉坏。凤靴双斗彩。</p><p>折得花枝懒戴。犹恋鸳鸯飞盖。旧恨新愁都只在。东风吹柳带。</p><p>浪淘沙</p><p>榆火换新烟。翠柳朱檐。东风吹得落花颠。帘影翠梭悬绣带，人倚秋千。</p><p>犹忆十年前。西子湖边。斜阳吹入画楼船。归醉夜堂歌舞月，拚却春眠。</p><p>生查子</p><p>妾情歌柳枝，郎意怜桃叶。罗带绾同心，谁信愁千结。</p><p>楼上数残更，马上看新月。绣被怨春寒，怕学鸳鸯叠。</p><p>高阳台</p><p>落梅</p><p>门掩香残，屏摇梦冷，珠钿糁缀芳尘。临水搴花，流来疑是行云。藓梢空挂凄凉月，想鹤归、犹怨黄昏。黯消凝。人老天涯，雁影沉沉。</p><p>断肠不在听横笛，在江皋解佩，翳玉飞琼。烟湿荒村，背春无限愁深。迎风点点飘寒粉，怅秋娘、燕袖啼痕。更关情。青子悬枝，绿树成阴。</p><p>木兰花慢</p><p>寄题荪壁山房</p><p>向烟霞堆里，着吟屋、最高层。望海日翻红，林霏散白，猿鸟幽深。双岑。倚天翠湿，看浮云、收尽雨还晴。晓色千松逗冷，照人眼底长青。</p><p>闲情。玉麈风生。摹茧字，校鹅经。爱静翻缃帙，芸台棐几，荷制兰樱。分明。晋人旧隐，掩岩扉、月午籁沉沉。三十六梯树杪，溯空遥想登临。</p><p>清平乐</p><p>绿窗初晓。枕上闻啼鸟。不恨王孙归不早。只恨天涯芳草。</p><p>锦书红泪千行。一春无限思量。折得垂杨寄与，丝丝都是愁肠。</p><p>台城路</p><p>寄弁阳翁</p><p>半空河影流云碎，亭皋嫩凉收雨。井叶还惊，江莲乱落，弦月初生商素。堂深几许。渐爽入云帱，翠绡千缕。纨扇恩疏，晚萤光冷照窗户。</p><p>文园憔悴顿老，又西风暗换，丝鬓无数。灯外残砧，琴边瘦枕，一一情伤迟暮。故人倦旅。料渭水长安，感时吟苦。正自多愁，砌蛩终夜语。</p><p>浪淘沙</p><p>宝押绣帘斜。莺燕谁家。银筝初试合琵琶。柳色春罗裁袖小，双戴桃花。</p><p>芳草满天涯。流水韶华。晚风杨柳绿交加。闲倚阑干无藉在，数尽归鸦。</p><p>杏花天</p><p>年时中酒风流病。正雨暗、芜深径。人家寒食烟初禁。狼藉梨花雪影。</p><p>西湖梦、红沈翠冷。记舞板、歌裙厮趁。斜阳苦与黄昏近。生怕书船归尽。</p><p>小重山</p><p>画檐簪柳碧如城。一帘几雨里，近清明。吹箫门巷冷无声。梨花月，今夜负中庭。</p><p>远岫敛修颦。春愁吟入谱，付莺莺。红尘没马翠埋轮。西泠曲，欢梦絮飘零。</p><p>倦寻芳</p><p>缭墙黏藓，糁径飞梅，春绪无赖。绣压垂帘，骨有许多寒在。宝幄香消龙麝饼，钿车尘冷鸳鸯带。想西园，被一程风雨，群芳都碍。</p><p>逗晓色、莺啼人起，倦倚银屏，愁沁眉黛。待拚</p><p>千金，却恨好晴难买。翠苑欢游孤解佩。青门佳约妨挑菜。柳初黄，罩池塘、万丝愁霭。</p><p>点绛唇</p><p>绿染春波，袖罗金缕双㶉𫛶。小桃匀碧。香衬蝉云湿。</p><p>舞带歌钿，闲傍秋千立。情何极。燕莺尘迹。芳草斜阳笛。</p><p>西江月</p><p>海棠</p><p>绿染晓云冉冉，红酣清雾冥冥。银簪悬烛锦官城。困倚墙头半影。</p><p>雨后遍饶艳冶，燕来同作清明。更深犹唤玉靴笙。不管西池露冷。</p><p>清平乐</p><p>题草窗词</p><p>日寒风细。庭馆浮花气。白发潘郎吟欲醉。绿暗芜千里。</p><p>西园南浦东城。一春多少闲情。日暮采苹歌远，梦回唤得愁生。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p9.pstatp.com/large/pgc-image/8b5b9079fa404246ba541593a8c6b9a1></div><h1>黄应武</h1><p>黄应武</p><p>应武字景行。</p><p>念奴娇</p><p>乾坤开辟，桂林有、元气自来融结。石磴盘空行木杪，天柱屹然中立。窟宅幽深，泉源清远，不是灵神擘。潜通后洞，张刘万古遗迹。</p><p>输我长剑凌虚，六尘尽扫，银海秋波碧。志气飘飘游物外，惟有清风知得。唤起白龙，护持飙驭，稽首朝金阙。山灵欣喜，紫云已在诗壁。</p><h1>如愚居士</h1><p>如愚居士</p><p>满庭芳</p><p>吾乃当涂，弃儒奉道，遵行圣诲多年。已逾三纪，截灭六尘缘。因习业、自营度日，未尝谒见豪贤。般若力，掀翻烦恼，坦荡独翛然。</p><p>来斯，十四载，装銮佛像，塔宇尽光鲜。造遮蜴石道，直至水石曹边。都系束修已镪，舍为助道安禅。知惭愧，了无所得，本觉性明圆。</p><h1>林革</h1><p>林革</p><p>革号西皋。</p><p>满江红</p><p>淳祐已酉良月，自淦入桂，舣舟溪浒，</p><p>有感而作</p><p>十载扁舟，几来往、三吾溪上。天宝事，一回看着，一回惆怅。笔画模糊犹雅健，文章褒贬添悲壮。枉教人、字字费沉吟，评轻重。</p><p>西北望，情无量。东南气，真长王。想忠臣应读，宋中兴颂。主圣自然皆乐土，时平正合储良将。笑此身、老大尚奔驰，知何用。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/c9f3182941a14c8b9a32cb054cb86cc0></div><h1>曾宏正</h1><p>曾宏正</p><p>宏正，临江人。曾三聘之子。尝为大理丞，淳祐中，直秘阁，湖南提刑，广西转运判官，调广西运使。</p><p>水调歌头</p><p>临桂水月洞</p><p>风月无尽藏，泉石有膏肓。古今桂岭奇胜，骚客费平章。不假鬼谋神运，自是地藏天作，圆魂镇相望。举首吸空翠，赤脚踏沧浪。</p><p>惊龙卧，攀栖鹘，翳鸾凰。秋爽一天凉露，桂子更飘香。坐我水精宫阙，呼彼神仙伴侣，大杓挹琼浆。主醉客起舞，今夕是何乡。</p><h1>吴景伯</h1><p>吴景伯</p><p>景伯字季甲，号金渊，建康江宁（今江苏省南京）人。开禧三年（1207）生。宝祐四年（1256）进士。</p><p>沁园春</p><p>登凤凰台</p><p>再上高台，访谪仙兮，仙何所之。但石城西踞，潮平白鹭，浮图南峙，云淡乌衣。凤鸟不来，长安何处，惟有碧梧三数枝。兴亡事，对江山休说，谁是谁非。</p><p>庭花飘尽胭脂。算结绮、繁华能几时。问何人重向，新亭挥泪，何人更到，别墅围棋。笑拍阑干，功名未了，宁肯绿蓑寻钓矶。深深饮，任玉山醉倒，明月扶归。</p><h1>邓有功</h1><p>邓有功</p><p>有功字子大，号月巢，南丰人。嘉定三年（1210）生。少举进士，累试礼部不中，以恩补迪功郎，为抚州金谿尉。得年七十以卒。后学尊称之日月巢先生。</p><p>点绛唇</p><p>卷上珠帘，晚来一阵东风恶。客怀萧索。看尽残花落。</p><p>自把银瓶，买酒成孤酌。伤漂泊。知音难托。闷倚阑干角。</p><p>过秦楼</p><p>燕蹴飞红，莺迁新绿，几阵晚来风急。谢家池馆，金谷园林，还又把春虚掷。年时恨雨愁云，物换星移，有谁曾忆。把一尊试酹，落花芳草，总成尘迹。</p><p>频自笑、流浪孤萍，沾泥弱絮，有底困春无力。银屏香暖，宝箪波寒，又负月明今夕。往事梦里，沉思惟有罗襟，泪痕犹湿。奈垂杨万缕，不紧西风白日。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/384fb2ee7370449cac4c73b55a1f575d></div><h1>李振祖</h1><p>李振祖</p><p>振祖字起翁，号中山。闽县（今福州）人。嘉定四年（1211）生，宝祐四年（1256）登第。</p><p>浪淘沙</p><p>春在画桥西。画舫轻移。粉香何处度涟漪。认得一船杨柳外，帘影垂垂。</p><p>谁倚碧阑低。酒晕双眉。鸳鸯并浴燕交飞。一片闲情春水隔，斜日人归。</p><h1>汤恢</h1><p>汤恢</p><p>恢字充之，号西邨，眉山人。或作杨恢，疑误。此从汲古阁抄本绝妙好词，花草粹编卷十一。</p><p>二郎神</p><p>用徐斡臣韵</p><p>琐窗睡起，闲伫立、海棠花影。记翠楫银塘，红牙金缕，杯泛梨花冷。燕子衔来相思字，道玉瘦、不禁春病。应蝶粉半销，鸦云斜坠，暗尘侵镜。</p><p>还省。香痕碧唾，春衫都凝。悄一似荼，玉肌翠帔，消得东风唤醒。青杏单衣，杨花小扇，闲却晚春风景。最苦是、蝴蝶盈盈弄晚，一帘风静。</p><p>倦寻芳</p><p>饧箫吹暖，蜡烛分烟，春思无限。风到楝花，二十四番吹遍。烟湿浓堆杨柳色，昼长闲坠梨花片。悄帘栊，听幽禽对语，分明如翦。</p><p>记旧日、西湖行乐，载酒寻春，十里尘软。背后</p><p>腰肢，仿佛画图曾见。宿粉残香随梦冷，落花流水和天远。但如今，病厌厌、海棠池馆。</p><p>满江红</p><p>小院无人，正梅粉、一阶狼藉。疏雨过，溶溶天气，早如寒食。啼鸟惊回芳草梦，峭风吹浅桃花色。漫玉炉、沈水熨春衫，花痕碧。</p><p>绿縠水，红香陌。紫桂棹，黄金勒。怅前欢如梦，后游何日。酒醒香消人自瘦，天空海阔春无极。又一林、新月照黄昏，梨花白。</p><p>祝英台近</p><p>宿酲苏，春梦醒，沈水冷金鸭。落尽桃花，无人扫红雪。渐催煮酒园林，单衣庭院，春又到、断肠时节。</p><p>恨离别。长忆人立荼，珠帘卷香月。几度黄昏，琼枝为谁折。都将千里芳心，十年幽梦，分付与、一声啼鴂。</p><p>又</p><p>中秋</p><p>月如冰，天似水，冷浸画阑湿。桂树风前，浓香半狼藉。此翁对此良宵，别无可恨，恨只恨、古人头白。</p><p>洞庭窄。谁道临水楼台，清光最先得。万里乾坤，原无片云隔。不妨彩笔云笺，翠尊冰酝，自管领、一庭秋色。</p><p>八声甘州</p><p>摘青梅荐酒，甚残寒、犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词。回首繁华梦，流水斜晖。</p><p>寄隐孤山山下，但一瓢饮水，深掩苔扉。羡青山有思，白鹤忘机。怅年华、不禁骚首，又天涯、弹泪送春归。销魂远，千山啼鴂，十里荼。</p><p>失调名</p><p>绾燕吟莺。</p><p>二郎神</p><p>碧崖倒影，浸一片、寒江如练。正岸岸柳花，村村修竹，唤醒春风笔砚。溯水舟轻轻如叶，只消得、溪风一箭。看水部雄文，太师健笔，月寒波卷。</p><p>游倦。片云孤鹤，江湖都遍。慨金屋藏妖，绣屏包祸，欲与三郎痛辨。回首前朝，断魂残照，几度山花崖藓。无限都付窊尊，漠漠水天远。</p><p>八声甘州</p><p>想当年、龙舟凤艒，乐宸游、摇曳锦帆斜。伤心是，御香染处，树树栖鸦。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/f343753424a34098a7c8eaf0bd86de95></div><h1>李演</h1><p>李演</p><p>演字广翁，号秋堂，有盟鸥集。</p><p>摸鱼儿</p><p>太湖</p><p>又西风、四桥疏柳，惊蝉相对秋语。琼荷万笠花云重，袅袅红衣如舞。鸿北去。渺岸芷汀芳，几点斜阳字。吴亭旧树。又紧我扁舟，渔乡钓里，秋色淡归鹭。</p><p>长干路。草莽疏烟堤断墅。商歌如写羁旅。丹溪翠岫登临事，苔屐尚黏苍士。鸥且住。怕月冷吟魂，婉冉空江暮。明灯暗浦。更短笛衔风，长云弄晚，天际画秋句。</p><p>声声慢</p><p>轻鞯绣谷。柔屐烟堤，六年遗赏新续。小舫重来，惟有寒沙鸥熟。徘徊旧情易冷，但溶溶、翠波如縠。愁望远，甚云销月老，暮山自绿。</p><p>嚬笑人生悲乐，且听我尊前，渔歌樵曲。旧阁尘对，长得树阴如屋。凄凉五桥归路，载寒秀、一枝疏玉。翠袖薄，晚无言、空倚修竹。</p><p>醉桃源</p><p>题小扇</p><p>双鸳初放步云轻。香帘蒸未晴。杏镕暗泪结红冰。留春蝴蝶情。</p><p>寒薄薄，日阴阴。锦鸠花底鸣。春怀一似草无凭。东风吹又生。</p><p>南乡子</p><p>夜宴燕子楼</p><p>芳水戏桃英。小滴燕支浸绿云。待觅琼觚藏彩信，流春。不似题戏易得沉。</p><p>天上许飞琼。吹下蓉笙玉尘。可惜素鸾留不得，更深，误剪灯花断了心。</p><p>八六子</p><p>次筼房韵</p><p>乍鸥边、一番腴绿，流戏又怨苹花。看晚吹、约晴归路，夕阳分落渔家。轻云半遮。</p><p>萦情芳草无涯。还报舞香一曲，玉瓢几许春华。正细柳青烟，旧时芳陌，小桃朱户，去年人面，谁知此日重来紧马，东风淡墨欹鸦。黯窗纱。人归绿阴自斜。</p><p>祝英台近</p><p>次筼房韵</p><p>采芳苹，萦去橹。归步翠微雨。柳色如波，萦恨满烟浦。东君若是多情，未应花老，心已在、绿成阴处。</p><p>困无语。柔被褰损梨云，间修牡丹谱。妒粉争香，双燕为谁舞。年年红紫如尘，五桥流水，知送了、几番愁去。</p><p>贺新凉</p><p>多景楼落成</p><p>笛叫东风起。弄尊前、杨花小扇，燕毛初紫。万点准峰孤角外，惊下斜阳似绮。又婉娩、一番春意。歌舞相缪愁自猛，卷长波、一洗空人世。闲热我，醉时耳。</p><p>绿芜冷叶瓜州市。最怜予、洞箫声尽，阑干独倚。落落东南墙一角，谁护山河万里。问人在、玉关归未。老矣青山灯火客，抚佳期、漫洒新亭泪。歌哽咽，事如水。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/3449f279283a4862ac0e7de40e472f6b></div><h1>卫宗武</h1><p>卫宗武</p><p>宗武字淇父，自号九山，华亭（今江苏松江）人。淳祐是，历官尚书郎，出知常州，罢归。入元隐居不仕。至元二十六年（1289）卒。有秋声集。</p><p>水调歌头</p><p>自适</p><p>风雨卷春去，绿紫总无余。窈窕一川芳渚，软草接新蒲。杨柳垂垂飘絮，桑柘阴阴成幄，殷绿正棻敷。迁木莺呼友，营垒燕将雏。</p><p>金蕉举，珠樱累，豆梅腴。寿乡歌舞，樽前暂得皱眉舒。往事南柯印绶，晚岁北山杖屦，寂寞笑今吾。幸作耆年侣，写入洛英图。</p><p>摸鱼儿</p><p>咏小园晚春</p><p>小林峦、一年芳事，乱红还又飞雨。生香冉冉花阴转，云擘满空晴絮。游宴处。看乐意相关，庭下胎</p><p>仙舞。歌声缓度。任圆玉敲寒，飞觞传晓，未许放春去。</p><p>闲中趣。明月清风当户。莘莘容屋陈俎。翦裁妙语频赓唱，巧胜郢斤般斧。心自许。拚凋景颓龄，为莺俦燕侣。同盟会取。共花下小车，竹间三径，长作老宾主。</p><p>前调</p><p>叠前韵</p><p>见春来、又将春尽，狂风那更痴雨。一番芳径催人老，回首绿杨飘絮。欢会处。有小小池亭，止欠妙歌舞。光阴梭度。对草木幽姿，候禽雅奏，客至未应去。</p><p>十年里，冷落翟公庭户。朋来草草樽俎。投闲赢得浮生乐，肯羡油幢绣斧。春几许。任洛谱名葩，留宴耆英侣。浮荣竞取。纵带玉围腰，印金系肘，争似莺花主。</p><p>木兰花慢</p><p>和野渡赋菊</p><p>聚林园芳景，尽输韩圃陶篱。任雨虐风饕，露凝霜压，丛木离披。正色幽香不减，与冬兰、并秀结心知。天赋花中名节，不教桃李同时。</p><p>清奇。秋后尤宜。浮卉尽、尚芬菲。称处士庭除，先生简册，声续吾伊。便好竹间松下，擅晚芳、长伴岁寒姿。懊恨携樽已晚，明年来把花枝。</p><p>酹江月</p><p>山中霜寒有作</p><p>露华凝聚，夜更长、寒压一床衾重。局缩龟藏灯幌悄，明灭银釭欲冻。鼻观流珠，肌纹浮粟，欹枕难成梦。明蟾交映，一窗清影梅弄。</p><p>晓见黄陨丹空，但琼华点缀，万梢森耸。橘柚香来分好景，书后尽堪题送。青女呈工，玉妃传信，渐六霙飞动。瑞花盈尽，看看叠嶂银涌。</p><p>前调</p><p>和友人催雪</p><p>暮云凝冻，耸玉楼、捻断冰髯知几。今岁天公悭破白，未放六霙呈瑞。瘗马发祥，妖麋应祷，终解从人意。腊前三白，瑶光一瞬千里。</p><p>便好翦刻漫空，落花飞絮，滚滚随风起。莫待东皇催整驾，点点消成春水。巧思裁云，新词胜雪，引动眉间喜。欺梅压竹，看看还助吟醉。</p><p>满江红</p><p>寓古杭和南塘咏欲雪词</p><p>屑玉飞霙，正堪称、冯夷展布。空几度、痴云凝聚，狂风掀舞。点点抛扬珠作霰，纤纤断续丝垂雨。借银河、翦刻六花飘，天应许。</p><p>水漠漠，斜桥渡。烟淡淡，长亭路。望寒莎衰草，总成愁绪。坡老新堤须好在，逋仙孤屿犹堪去。共寻梅、止欠雪双清，烦青女。</p><p>前调</p><p>寿野渡</p><p>弧矢开祥，喜从此、旬兼九日。新岁改、椒盘献颂，齐头七十。渐入唐人诸老画，可追洛社耆英集。有陶潜、三径健吟哦，贫而适。</p><p>摘仙桂，探蟾窟。敛洪藻，归麟笔。总古先传记，讥评得失。不朽芬芳垂简册，浮荣土苴轻簪笏。看年如、卫武粲成章，诗传抑。</p><p>天仙子</p><p>前题</p><p>搭宅亭园虽不大。花木成阴难论价。豪端点缀有珠玑，竹一带。梅一派。明月清风何用买。</p><p>子子孙孙纡寿彩。家庆成图和蔼蔼。更添三岁古来稀，酒满吕。诗满F。直到耆颐年未艾。</p><p>水龙吟</p><p>和野渡生朝</p><p>桑蓬扫尽闲愁，未应人比梅花瘦。眉峰顿展，恰如云卷，北山□九。萦锦绣肠，袖丝纶手，骎骎希有。□□□博取，巍科□□，儒冠于我何负。</p><p>初度年来年去，喜称觞、腊前还又。安时委命，金鱼玉带，傥来斯受。傍屋园林，抚松对竹，共朋三寿。且逍遥、安乐窝中，岁岁进、长生酒。</p><p>金缕曲</p><p>寿南塘八月生朝</p><p>强半秋澄穆。半月弦、南极躔高，寿星明煜。今岁户庭殊旧岁，洗尽闲愁千斛。沸春夏、欢声相续。兰已种成香满砌，更蕣华、得偶颜如玉。双捧劝，寿齐祝。</p><p>郗枝芳映庄椿绿。觉这番、初度称觞，桂增芬馥。生子生孙从此始，剩有人传祖笏。看八座、青毡须复。两两闺中俱秀质，待子平、婚嫁人人足。碧桃下，跨青鹿。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/e3287c495fcc4303bd6da9f959a42a27></div><h1>李敬则</h1><p>李敬则</p><p>敬则字庄翁。淳祐间人。朱继芳静佳乙稿有送李敬则之升扬诗。</p><p>沁园春</p><p>寿徐知院</p><p>南渡盛时，壬寅之秋，生此伟人。是皇家柱石，端平君子，吾儒宗主，意一先生。自起丹山，晋登紫府，天下欣然望太平。至夷狄，亦慕吾中国，司马声名。</p><p>愿君为尧舜之君。举一世民皆尧舜民。羡当年三渐，直声已着，近来四蜀，先虑尤深。事验平凉，眷隆当宁，指日须还公秉钧。愿公寿，以寿吾国脉，以寿斯文。</p><h1>吴益</h1><p>吴益</p><p>宋人名吴益者甚多，不知此吴益为何人。</p><p>玉楼春</p><p>寿尊长</p><p>玉楼春信梅传早。三八芳辰阳复后。称觞喜对一椿高，莱庭双桂森兰茂。</p><p>惭无好语为公寿。富贵荣华公自有，请歌诗雅祝遐龄，永如松柏如山阜。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/9f6707b23d0042e6ac97971c4b057866></div><h1>利登</h1><p>利登</p><p>登字履道，号碧涧，金川（在今江西省）人。以礼记擢淳祐元年（1241）进士第。仕至宁都尉。</p><p>绿头鸭</p><p>晚春天。柳丝初透晴烟。黯离怀、绿房深处，艳游曾记当年。衬龙绡、亭亭玉树，步鸳褥、窄窄金莲。烧蜜调蜂，翦花挑蝶，香云微湿绿弯鬟。嬉游困，倚郎私语，还爱抚郎肩。共携手，海棠院左，翡翠帘边。</p><p>恨无情、锦笼鹦鹉，等闲轻语花前。昔相怜、关山咫尺，今相望、咫尺关山。是妾心阑，是郎意懒，是郎无分妾无缘。都休问、金枝云里，何日跨金鸾。深盟在，香囊暗解，终值双鸳。</p><p>菩萨蛮</p><p>玉阑干外重帘晚。流云欲度长天远。花草不知名。春来各自春。</p><p>绿鞍游冶客。何处垂杨陌。不信不归来。海棠花又开。</p><p>玉楼春</p><p>夹帘不卷重堂暮。白骑少年何处去。云根稚藕已胜花，烟外子松今作树。</p><p>金巾弟月涩知无与。宝瑟风惊犹自语。斜河一道界相思，横隔天心寒似雾。</p><p>水调歌头</p><p>日月换飞涧，风雨老孤松。千岩万壑秋重，白气接长空。一笑掀髯徐起，苍珮腰间相照，犹自涌晴虹。桑海几番覆，人尚醉春风。</p><p>横白石，结绿绮，送飞鸿。十年梦事消歇，长剑吼青龙。却笑人间多事，一壳蜗涎光景，颠倒死英雄。云日空蒙里，玉鹤任西东。</p><p>洞仙歌</p><p>弄香吹粉，记前回酒困。绿露沉沉转花影。翠帘深，隐隐红雾依人，荷月静，新样双鸾交映。</p><p>如今谁念省。短雨长云，曾托琵琶再三问。最苦绿屏孤，夜久星寒，无处顿、风流心性。又莫是偷香寄韩郎，到漏泄春风，一枝花信。</p><p>过秦楼</p><p>眉黛山分，靥朱星合，郁郁夜堂初见。芙蓉寄隐，荳蔻传香，便许翠鬟偷剪。迎夜易羞，欲晨先怯，风流楚楚未惯。正流苏帐掩，绿玉屏深，红香自暖。</p><p>谁信道、媚月难留，惊云易散，从此三桥路远。巢燕春归，剪花词在，难寄红题一片。料想伊家，如今羞傍琴窗，慵题花院。但碧桃影下，应对流红自叹。</p><p>齐天乐</p><p>淡云荒草秋汀暮，归心又寒烟水。论槛移花，量船载酒，寂寞当年情味。孤蓬夜闭。听四壁松声，欲高还细。似近如遥，露鸿声乱楚天外。</p><p>蓝桥人断岁久，旧家曾共赏，九华花事。艳雪初融，生香自暖，消得金莲贴地。相思破睡。谩一点琴心，暗关千里。愁怯潮生，晓帆风又起。</p><p>鹧鸪天</p><p>凤尾鬟香再叠梳。藕丝衫嫩蹙双鱼。闲收末利薰藤枕，自插芙蓉绕翠幮。</p><p>新浴后，浅妆初。衙夫人帖学行书。西窗一霎黄昏雨，笑问新凉饮酒无。</p><p>风流子</p><p>梨园花柳地，扶残醉、曾记问妖娆。叹惹住轻烟，柔丝未改，霏零疏雨，腻粉先飘。更低道，花无三日艳，柳有一年娇。卷翠未迟，醉红易失，共偎香影，同赏良宵。</p><p>如今知何处，三山远，云水一望迢迢。傍砌青鸾好在，谁送归飚。但花下红云，尚通夕照，柳边白月，自落寒潮。最是无端，子规啼破寒梢。</p><p>风入松</p><p>断芜幽树际烟平。山外又山青。天南海北知何极，年年是、匹马孤征。看尽好花成子，暗惊新笋抽林。</p><p>岁华情事苦相寻。弱雪鬓毛侵。十千斗酒悠悠醉，斜河界、白日云心。孤鹤尽边天阔，清猿咽处山深。</p><p>水调歌头</p><p>相聚不知好，相别始知愁。笋舆伊轧，穿尽斜照古平州。今夜荒风脱木，明夜山长水远，后夜已他州。转觉家山远，何计去来休。</p><p>酒堪沽，花可买，月能留。相思酒醒，花落五更头。长记疏梅影底，一笛紫飞动，相对大江流。此别无一月，一月一千秋。</p><p>失调名</p><p>花外潮回，剑边虹去，抚寒江千里。</p><p>虞美人</p><p>当时养士知何许。总把降幡去。汉家王气塞乾坤。一树盈盈、不为汉家春。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/abb7a45866044029bed0fbc9c205b3f1></div><h1>吴势卿</h1><p>吴势卿</p><p>势卿字安道，号雨岩，建安人。淳祐元年（1241）进士。宝祐中，知处州。又曾为军器监。景定二年（1261）淮东总领。景定三年（1262），浙西转运副使到致仕。官至朝奉大夫。</p><p>沁园春</p><p>寿董宪使</p><p>碧瓦霜融，绣阁寒轻，春浮寿杯。羡华年七袠，人生稀有，新阳七日，天意安排。丹凤门开，黄麾仗立，此际应须召促回。人道是，却暂时绣斧，索笑盐梅。</p><p>吁江假守非才。犹记得当时传庾台。算良机再会，抠衣来久，归鞭何速，祝寿方才。应与邦人，传为佳话，只为先生诞日来。明年看，是侬方九曲，公已三台。</p><h1>刘浩</h1><p>刘浩</p><p>浙江通志有刘浩，瑞这人。淳祐元年（1241）进士。或即其人。李龏梅花衲中集有刘浩诗句。</p><p>满江红</p><p>寿陈侍郎十一月十五</p><p>岳渎储精，冰壶里、精神可掬。三万卷、龙蛇落纸，琅玕撑腹。便合弹冠登要路，如何袖手缄空谷。又谁知、天独授先生，长生筝。</p><p>鹤易怨，龟多缩。竹太瘦，梅偏独。算人间何物，可传心曲。但愿君如天上月，年年此夜团如玉。更有人、千里共婵娟，偷香祝时出爱姬。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/5ce5edf2c2a0442d9850d45933be7f49></div><h1>赵希汰</h1><p>赵希汰</p><p>希汰，燕王德昭八世孙。与吴势卿同时。</p><p>沁园春</p><p>寿处州吴雨岩</p><p>持节浙东，六十年前，紫阳老师。看粟移七郡，功深到处，棠阴一道，民尚思之。心印亲传，雨岩来括，寅岁幸无庚子饥。仁同视，更备存先具，仓积千斯。</p><p>青州阴德天知。只此事堪为崧岳祈。与太夫人寿，相看华发，转中书令，长着斑衣。岁岁梅花，樽前索笑，霜月先圆两夜规。称觞了，报春风千里，班观龙墀。</p><h1>徐俨夫</h1><p>徐俨夫</p><p>俨夫字公望，号桃渚，平阳人。淳祐元年（1241）进士第一。淳祐十二年（1252），著作郎兼礼部郎官、兼沂靖惠王府教授，除秘书丞。</p><p>西江月</p><p>曲折迷春院宇，参差近水楼台。吹箫人去燕归来。空有落梅香在。</p><p>花底三更过雨，酒阑一枕惊雷。明朝飞梦隔天涯。肠断流莺声碎。</p><h1>陈合</h1><p>陈合</p><p>合字惟善，号中山，长乐人。淳祐四年（1244）进士。宝祐五年（1257），著作佐郎。历官礼部侍郎，拜端明殿学士，签书枢密院。卒谥文惠。</p><p>宝鼎现</p><p>寿贾师宪</p><p>神鳌谁断，几千年再，乾坤初造。算当日、枰棋如许，争一着、吾其衽左。谈笑顷、又十年生聚，处处豳风葵枣。江如镜，楚气余几，猛听甘泉捷报。</p><p>天衣细意从头补。烂山龙、华虫黼藻。宫漏永、千门鱼钥，载断红尘飞不到。街九轨，看千貂避路，庭院五侯深锁。好一部、太平六典，一一周公手做。</p><p>赤舄绣裳，消得道、斑斓衣好。尽庞眉鹤发，天上千秋难老。甲子平头才一过，未说汾阳考。看金盘，露滴瑶池，龙尾放班回早。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/2a103f253b13489e847d2572f5a177b6></div><h1>李芸子</h1><p>李芸子</p><p>芸子字耘叟，号芳洲，昭武人。</p><p>木兰花慢</p><p>秋意</p><p>占西风早处，一番雨，一番秋。记故国斜阳，去年今日，落叶林幽。悲歌几回激烈，寄疏狂、酒令与诗筹。遗恨清商易改，多情紫燕难留。</p><p>嗟休。触绪茧丝抽。旧事续何由。奈予怀渺渺，羁愁郁郁，归梦悠悠。生平不如老杜，便如它、飘泊也风流。寄语庭柯径竹，甚时得棹孤舟。</p><h1>张韫</h1><p>张韫</p><p>韫字仁溥，号斗埜，扬州人。嘉熙间沿江制置使属官。宝祐四年（1256），干办行在诸司粮料院。有斗墅稿。</p><p>洞仙歌</p><p>游大涤赋</p><p>花泥絮浪，春怀如酒。书卷炉薰梦清昼。唤玉京稳携手松乔，飞光里，笑傲白云林岫。</p><p>仙人犹狡狯，酒雪吹冰，声落星河翠蛟走。问箬下留丹，别已千年，华表鹤、亦归来否。有洞口、桃花识刘郎，共一笑相迎，朱颜如旧。</p><h1>游子西</h1><p>游子西</p><p>子西，龙溪人。</p><p>念奴娇</p><p>暑尘收尽，快晚来急雨，一番初过。是处凉飙回爽气，直把残云吹破。星律飞流，银河摇荡，只恐冰轮堕。云梯稳上，琼楼今夜无锁。</p><p>便觉浮世卑沉，回翔偃薄，似蚁空旋磨。想得九天高绝处，不比人间更火。独立乾坤，浩歌春雪，可惜无人和。广寒宫里，有谁潇洒如我。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/fffb6791c5e945daa11b468012e19d23></div><h1>施乘之</h1><p>施乘之</p><p>清平乐</p><p>元夕</p><p>风消云缕。一碧无今古。欲坏上元天不许。晴了晚来些雨。</p><p>莫言冷落山家。山翁本厌繁华。试问莲灯千炬，何如月上梅花。</p><h1>赒济川</h1><p>赒济川</p><p>济川号埜舟。</p><p>八声甘州</p><p>有乾坤、清气入诗脾，随龙散神仙。蘸西湖和墨，长空为纸，几度诗圆。消得宫妃捧砚，夜烛照金莲。试问隔屏坐，谁后谁先。</p><p>长是花香柳色，更风清月白，天入吟笺。自霞觞误覆，谪下玉皇边。笑随归、山中随隐，且醉拚、斗酒写新篇。天应笑，呼来时后，记上襟船。</p><h1>应次蘧</h1><p>应次蘧</p><p>次蘧字正之。</p><p>点绛唇</p><p>梅</p><p>雪意娇春，腊前妆点春风面。粉痕冰片。一笑重相见。</p><p>倚竹偎松，谁道罗浮远。寒更转。楚骚为伴。韵绕香篝暖。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/1ff2c0b895bb4fd39635cf75837894ec></div><h1>李璮</h1><p>李璮</p><p>璮小字松寿，潍州（今山东潍县）人。李全之子。仕元，为益都行省江淮大都督。景定三年（1262）降宋，拜保信宁武军节度使、督视京东河北等路军马、齐郡王。旋为元兵所获，杀之。齐东野语卷九云：璮乃徐希稷之子，与李全为后。</p><p>水龙吟</p><p>腰刀首帕从军，戍楼独倚闲凝眺。中原气象，狐居兔穴，暮烟残照。投笔书怀，枕戈待旦，陇西年少。欢光阴掣电，易生髀肉，不如易腔改调。</p><p>世变沧海成田，奈群生、几番惊扰。干戈烂漫，无时休息，凭谁驱扫。眼底山河，胸中事业，一声长啸。太平时、相将近也，稳稳百年燕赵。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/362f201c6f914b1cb2d41a90eb909119></div><h1>黄升</h1><p>黄升</p><p>升字旸，号玉林。胡季直云：玉林早弃科举，雅意读书，吟咏自适。游受斋称其诗为为晴空冰柱。楼秋房闻其与魏菊庄友善，并以泉石清士目之。有绝妙词选二十卷，散花庵词一卷。</p><p>贺新郎</p><p>题双溪冯熙之交游风月之楼</p><p>倦整摩天翼。笑归来、点画亭台，按行泉石。落落元龙湖海气，更着高楼百尺。收揽尽、水光山色。曾驾飙车蟾宫去，几回批、借月支风敕。斯二者，惯相识。</p><p>玲珑窗户青红湿。夜深时、寒光爽气，洗清肝膈。似此交游真酒落，判与升堂入室。有万象、来为宾客。不用笙歌轻点涴，看仙翁手搦虹霓笔。吟思远，两峰碧。</p><p>又</p><p>乙巳正月十日，双溪揽酒遗蜕亭，桃花</p><p>方开，主人浩歌酌客，欢甚，即席作此</p><p>风送行春步。渐行行、山回路转，入云深处。问讯花梢春几许，半在诗人杖屐。点点是、祥烟膏露。中有瑶池千岁种，整严妆、来作巢仙侣。相妩媚，试凝伫。</p><p>风流座上挥谈麈。更多情，多才多调，缓歌金缕。趁取芳时同宴赏，莫惜清樽缓举。有明月、随人归去。从此一春须一到，愿东君、长与花为主。泉共石，闻斯语。</p><p>又</p><p>菊</p><p>莫恨黄花瘦。正千林、风霜摇落，暮秋时候。晚节相看元不恶，采采东篱独秀。试揽结、幽香盈手。几劫修来方得到，与渊明、千载为知旧。同冷淡，比兰友。</p><p>柴桑心事君知否。把人间、功名富贵，付之尘垢。不肯折腰营口腹，一笑归欤五柳。怅此意、而今安有。若得风流如此老，也何妨、相对无杯酒。诗自可，了重九。</p><p>又</p><p>梅</p><p>自扫梅花下。问梢头、冷蕊疏疏，几时开也。间者阔焉今久矣，多少幽怀欲写。有谁是、孤山流亚。香月一联真绝唱，与诗人、千载为嘉话。余兴味，付来者。</p><p>清癯不恋华亭榭。待与君、白发相亲，竹篱茅舍。喜甚今年无酒禁，溜溜小槽压蔗。已准拟、雪天霜夜。自醉自吟仍自笑，任解冠、落珮从嘲骂。书此意，寄同社。</p><p>木兰花慢</p><p>题冯云月玉连环词后</p><p>自沉香梦断，风雨外、失余春。怅袍锦淋漓，金銮论奏，四海无人。蛾眉古来见妒，奈昭阳、飞燕亦成尘。惟有空梁落月，至今能为传神。</p><p>神游八表跨长鲸。谁是再来身。爱云月溪头，玉环一曲，笔力千钧。人间不堪着眼，但香名、百世尚如新。乞我九霞蜚珮，梯空共上秋旻。</p><p>又</p><p>乙巳病中</p><p>问潘郎两鬓，更禁得、几番秋。怅病骨臞臞，幽怀渺渺，短发飕飕。云边一声长笛，这风情、多属赵家楼。欹枕困寻药裹，薰衣慵讯香篝。</p><p>悠悠。老矣复焉求。何止赋三休。念少日书癖，中年酒病，晚岁诗愁。已攀桂花作证，便从今、把笔一齐勾。只有烟霞痼疾，相陪风月交游。</p><p>又</p><p>怀旧</p><p>问春春不语，谩新绿、满芳洲。记历历前游，看花南陌，命酒西楼。东风翠红围绕，把功名、一笑付糟丘。醉里了忘身世，吟边自负风流。</p><p>风流。莫莫复休休。白发渐盈头。怅十载重来，略无欢意，惟有闲愁。多情向人似旧，但小桃、婀娜柳纤柔。望断残霞落日，水天拍拍飞鸥。</p><p>南柯子</p><p>丁酉清明</p><p>天上传新火，人间试夹衣。定巢新燕觅香泥。不为绣帘朱户、说相思。</p><p>侧帽吹飞絮，凭栏送落晖。粉痕销淡锦书稀。怕见山南山北、子规啼。</p><p>又</p><p>丙申重九</p><p>兰佩秋风冷，茱囊晓露新。多情多感怯芳辰。强折黄花来照、碧粼粼。</p><p>落帽参军醉，空樽靖节贫。世间那复有斯人。目送归鸿西去、一伤神。</p><p>行香子</p><p>梅</p><p>寒意方浓。暖信才通。是晴阳、暗拆花封。冰霜作骨，玉雪为容。看体清癯，香淡伫，影朦胧。</p><p>孤城小驿，断角残钟。又无边、散与春风。芳心一点，幽恨千重。任雪霏霏，云漠漠，月溶溶。</p><p>卖花声</p><p>己亥三月一日</p><p>莺蝶太匆匆。恼杀衰翁。牡丹开尽状元红。俯仰之间增感慨，花事成空。</p><p>垂柳绿阴中。粉絮蒙蒙。多情多病转疏慵。不是东风孤负我，我负东风。</p><p>又</p><p>忆旧</p><p>秋色满层霄，剪剪寒飚。一襟残照两无聊。数尽归鸦人不见，落木萧萧。</p><p>往事欲魂消。梦想风标。春江绿涨水平桥。侧帽停鞭沽酒处，柳软莺娇。</p><p>长相思</p><p>秋怀</p><p>天悠悠。水悠悠。月印金枢晓未收。笛声人倚楼。芦花秋。蓼花秋。催得吴霜点鬓稠。香笺莫寄愁。</p><p>又</p><p>秋夜</p><p>砧声齐。杵声齐。金井栏边败叶飞。夜寒乌不栖。风凄凄。露凄凄。影转梧桐月已西。花冠窗外啼。</p><p>又</p><p>春晚</p><p>惜春归。爱春归。脱了罗衣着古苎。绿阴黄鸟啼。酒醒时。梦醒时。清簟疏帘一局棋。丁东风马儿。</p><p>感皇恩</p><p>送饶溪台游浙</p><p>骑鹤上扬州，腰缠十万。拈起诗人旧公案。看山看水，此去胜游须遍。烦君收拾取，归吟卷。</p><p>少日风流，暮年萧散。佳处何妨小留款。沙河塘上，落日绣帘争卷。也须拂拭起，看花眼。</p><p>蝶恋花</p><p>春感</p><p>百计留春春不住。褪粉吹香，日日催教去。心事欲凭莺语诉。流莺划地无凭据。绿玉阑干围绮户。</p><p>一点柔红，应在深深处。想倚翠帘吹柳絮。浅颦惆怅芳期误。</p><p>月照梨花</p><p>闺怨</p><p>昼景。方永。重帘花影。好梦犹酣，莺声唤醒。门外风絮交飞。送春归。</p><p>修蛾画了无人问。几多别恨。泪洗残妆粉。不知郎马何处嘶。烟草萋迷。鹧鸪啼。</p><p>摸鱼儿</p><p>为遗蜕山中桃花作，寄冯云月</p><p>问山中、小桃开后，曾经多少晴雨。遥知载酒花边去，唱我旧歌金缕。行乐处。正蝶绕蜂围，锦绣迷无路。风光有主。想倚杖西阡，停杯北望，望断碧云暮。</p><p>花知道，应倩蜚鸿寄语。年来老子安否。一春一到成虚约，不道树犹如此。烦说与。但岁岁、东风妆点红云坞。刘郎老去。待有日重来，同君一笑，拈起看花句。</p><p>水龙吟</p><p>赠丁南邻</p><p>少年有志封侯，弯弓欲挂扶桑外。一朝敛缩，萧然清兴，了无拘碍。袖里阴符，枕中鸿宝，功名蝉蜕。看舌端霹雳，剧谈玄妙，人间世、疑无对。</p><p>阆苑醉乡佳处，想当年、绿阴犹在。群仙寄语，不须点勘，鬼神功罪。碧海千寻，赤城万丈，风高浪快。待踞龟食蛤，相期汗漫，与烟霞会。</p><p>西河</p><p>已亥秋作</p><p>天似洗。残秋未有寒意。何人短笛弄西风，数声壮伟。倚栏感慨展双眸，离离烟树如荠。</p><p>少年事，成梦里。客愁付与流水。笔床荼具老空山，未妨肆志。世间富贵要时贤，深居宜有余味。</p><p>大江东去日西坠。想悠悠千古兴废。此地阅人多矣。且挥弦寄兴、氛埃之外。目送蜚鸿归天际。</p><p>清平乐</p><p>宫怨</p><p>珠帘寂寂。愁背银缸泣。记得少年初选入。三十六宫第一。</p><p>当年掌上承恩。而今冷落长门。又是羊车过也，月明花落黄昏。</p><p>又</p><p>宫词</p><p>深深禁籞。霁日明莺羽。风动槐龙交翠舞。恰恰花阴亭午。</p><p>一帘暖絮悠飏。金炉旋炷沉香。天子方看谏疏，内人休斗新妆。</p><p>酹江月</p><p>戏题玉林</p><p>玉林何有，有一弯莲沼，数间茅宇。断堑疏篱聊补葺，那得粉墙朱户。禾黍秋风，鸡豚晓日，活脱田家趣。客来荼罢，自挑野菜同煮。</p><p>多少甲第连云，十眉环座，人醉黄金坞。回首邯郸春梦破，雾落珠歌翠舞。得似衰翁，萧然陋巷，长作溪山主。紫芝可采，更寻岩谷深处。</p><p>又</p><p>夜凉</p><p>西风解事，为人间、洗尽三庚烦暑。一枕新凉宜客梦，飞入藕花深处。冰雪襟怀，琉璃世界，夜气清如许。划然长啸，起来秋满庭户。</p><p>应笑楚客才高，兰成愁悴，遗恨传千古。作赋吟诗空自好，不直一杯秋露。淡月阑干，微云河汉，耿耿天催曙。此情谁会，梧桐叶上疏雨。</p><p>浣沙溪</p><p>醮坛</p><p>钟磬冷冷夜未央。梨花庭院月如霜。步虚声里拜瑶章。</p><p>紫极清都云渺渺，红尘浊世事茫茫。未知谁有返魂香。</p><p>鹧鸪天</p><p>暮春</p><p>沉水香销梦半醒。斜阳恰照竹间亭，戏临小草书团扇，自拣残花插净瓶。</p><p>莺宛转，燕丁宁。晴波不动晚山青。玉人只怨春归去，不道槐云绿满庭。</p><p>又</p><p>张园作</p><p>雨过芙蕖叶叶凉。摩挲短发照横塘。一行归鹭拖秋色，几树呜蝉饯夕阳。</p><p>花侧畔，柳旁相。微云澹月又昏黄。风流不在谈锋胜，袖手无言味最长。</p><p>秦楼月</p><p>秋夕</p><p>心如结。西风老尽黄花节。黄花节。寒鸿声断，冷烟凄月。</p><p>汉朝陵庙唐宫阙。兴衰万变从谁说。从谁说。千年青史，几人华发。</p><p>重叠金</p><p>壬寅立秋</p><p>西风半夜惊罗扇。蛩声入梦传幽怨。碧藕试初凉。</p><p>露痕啼粉香。清冰凝簟竹。不许双鸳宿。又是五更钟。鸦啼金井桐。</p><p>又</p><p>冬</p><p>南山未解松梢雪。西山已挂梅梢月。说似玉林人。</p><p>人间无此清。此身元是客。小住娱今夕。拍手凭阑干。霜风吹鬓寒。</p><p>又</p><p>除日立春</p><p>银幡彩胜参差剪。东风吹上钗头燕。一笑绕花身。</p><p>小桃先报春。新春今日是。明日新年至。擘茧莫探官。人间行路难。</p><p>谒金门</p><p>初春</p><p>花事浅。方费化工匀染。墙角红梅开未遍。小桃才数点。</p><p>人在暮寒庭院。闲续茶经香传。酒思如冰诗思懒。雨声帘不卷。</p><p>南乡子</p><p>夏夜</p><p>多病带围宽。未到衰年已鲜欢。梦破小楼风马响，珊珊。缺月无情转画栏。</p><p>凉入苎衾单。起探灯花夜欲阑。书册满床空伴睡，慵观。拈得渔樵笛谱看。</p><p>又</p><p>冬夜</p><p>万籁寂无声。衾铁棱棱近五更。香断灯昏吟未稳，凄清。只有霜华伴月明。</p><p>应是夜寒凝。恼得梅花睡不成。我念梅花花念我，关情。起看清冰满玉瓶。</p><p>花发沁园春</p><p>芍药会上</p><p>晓燕传情，午莺喧梦，起来检校芳事。荼褪雪，杨柳吹绵，迄逦麦秋天气。翻阶傍砌。看芍药、新妆娇媚。正凤紫匀染绡裳，猩红轻透罗袂。</p><p>昼暖朱阑困倚。是天姿妖娆，不减姚魏。随蜂惹粉，趁蝶栖香，引动少年情味。花浓酒美。人正在、翠红围里。问谁是、第一风流，折花簪向云髻。</p><p>阮郎归</p><p>效姜尧章体</p><p>粉香吹暖透单衣。金泥双凤飞。闲来花下立多时。春风酒醒迟。</p><p>桃叶曲，柳枝词。芳心空自知。湘皋月冷佩声微。雁归人不归。</p><p>鹊桥仙</p><p>春情</p><p>青林雨歇，珠帘风细，人在绿阴庭院。夜来能有几多寒，已瘦了、梨花一半。</p><p>宝钗无据，玉琴难托，合造一襟幽怨。云窗雾阁事茫茫，试与问、可杏双燕。</p><p>鹧鸪天</p><p>天气清和仅两旬。一旬前是佛生辰。当年来应徐卿梦，此夕遥瞻寿宿明。</p><p>拚一笑，对诸贤。山翁何以祝龟龄。蟠桃瓜枣皆虚诞，愿把阴功福后人。</p><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p3.pstatp.com/large/pgc-image/cc701dc543ed4efba43aa5ae75205c98></div><div class=pgc-img><img alt="《全宋词 2771卷》（886—914卷）李彭老 赒济川 应次蘧  黄升" onerror=errorimg.call(this); src=https://p1.pstatp.com/large/pgc-image/9cf9bbe4291e44ce9e6b78df855c5883></div></div></div><div class="post-meta meta-tags"><ul class=clearfix><li><a>'全宋词','2771','886'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>