<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋词（2790卷）（442—443卷）侯寘 赵彦端大全 | 极客快訊</title><meta property="og:title" content="全宋词（2790卷）（442—443卷）侯寘 赵彦端大全 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/9b64cd1.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/9b64cd1.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/9b64cd1.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/9b64cd1.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/9b64cd1.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/9b64cd1.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/9b64cd1.html><link rel=canonical href=https://geekbank.cf/tw/%e6%b8%b8%e6%88%8f/9b64cd1.html><meta property="article:published_time" content="2020-10-29T20:48:24+08:00"><meta property="article:modified_time" content="2020-10-29T20:48:24+08:00"><meta name=Keywords content><meta name=description content="全宋词（2790卷）（442—443卷）侯寘 赵彦端大全"><meta name=author content="极客快訊"><meta property="og:url" content="/cn/%E6%B8%B8%E6%88%8F/9b64cd1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋词（2790卷）（442—443卷）侯寘 赵彦端大全</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><strong>简介：《</strong>全宋词<strong>》</strong>由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</p><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8><p class=pgc-img-caption></p></div><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p1.pstatp.com/large/dfic-imagehandler/92eeb754-87d9-4e1b-9a11-3bf81eebb2e0><p class=pgc-img-caption></p></div><h1 class=pgc-h-arrow-right><strong>目录：</strong></h1><p><strong>卷442侯寘</strong></p><p><strong>卷443赵彦端</strong></p><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p3.pstatp.com/large/dfic-imagehandler/6367612d-b312-4de9-8c18-5a34ee4a9729><p class=pgc-img-caption></p></div><h1 class=pgc-h-arrow-right>侯寘</h1><p>侯寘</p><p>寘字彦周，晁谦之甥，东武（今山东诸城）人。南渡居长沙。曾官耒阳县令。卒于乾道、淳熙间。有懒窟词。</p><p>水调歌头</p><p>题岳麓法华台</p><p>晓雾散晴渚，秋色满湘山。青鞋黄帽，忺与名士共跻攀。窈窕深林幽谷，诘曲危亭飞观，俯首视尘寰。长啸望天末，余响下云端。</p><p>白鹤去，荒井在，汲清寒。醒然毛骨，浮丘招我御风还。拂拭苍崖苔藓，一写胸中豪气，渺渺洞庭宽。山鬼善呵护，千载照层峦。</p><p>又</p><p>上饶送程伯禹尚书</p><p>凉吹送溪雨，落日散汀鸥。暮天空阔无际，层𪩘绿蛾浮。上印初辞藩寄，拂袖欣还故里，归骑及中</p><p>秋。倚杖饱山阁，回首翠微楼。</p><p>一区宅，千里客，旧从游。甘棠空有余荫，谁解挽公留。翰墨文章独步，富贵功名余事，当代仰风流。暂蜡登山屐，终作济川舟。</p><p>又</p><p>为郑子礼提刑寿</p><p>湘水照秋碧，衡岳际天高。绣衣玉节、清晓欢颂拥旌旄。本是紫庭梁栋，暂借云台耳目，驿传小游遨。五筦与三楚，醲爱胜春醪。</p><p>扫欃枪，苏耄倪，载弓橐。远民流恋、须信寰海待甄陶。坐享龟龄鹤算，稳佩金鱼玉带，常近赭黄袍。岁岁秋月底，沈醉紫檀槽。</p><p>又</p><p>为张敬夫直阁寿</p><p>天地孕冲气，霜雪实嘉平。粹然经世材具，应为圣时生。妙处为仁受用。颠倒纵横无壅。一笑泮春冰。袖手无一语，四海已倾情。</p><p>紫岩老，游戏事，悟诚明。当年夷夏高仰，玉振更金声。家有渊骞高第。可但闻诗闻礼。衣钵要相承。周扆绚余彩，商鼎味新羹。</p><p>瑞鹤仙</p><p>送张丞罢官归柯山</p><p>楚山无际碧。湛一溪晴绿，四郊寒色。霜华弄初日。看玉明遥草，金铺平碛。天涯倦翼。更何堪、临岐送客。念飞蓬、断梗无踪，把酒后期难觅。</p><p>愁寂。梅花憔悴，茅舍萧疏，倍添凄恻。维舟岸侧。留君饮，醉休惜。想柯山春晚，还家应对，菊花松坚旧宅。叹宦游、索寞情怀，甚时去得。</p><p>又</p><p>为刘信叔大尉寿</p><p>溥天氛祲廓。看庆绵鸿祚，勋昭麟阁。蕃宣换符钥。占西南襟带，遍□油幕。湘流绕郭。蔼一城、和气雾薄。听嘈嘈、比屋欢声，共说吏闲民乐。</p><p>遥想芗菲凫暖，翠拥屏深，晓风传乐。琼腴缓酌。花阴淡，柳丝弱。在松凋鹤瘦，莲欹龟老，丹颊常如旧渥。趁天申、去押西班，奉觞御幄。</p><p>又</p><p>咏含笑</p><p>春风无检束。放倡条冶叶，恣情丹绿。□莺喧燕宿。似东邻北里，都无贞淑。高情恨蹙。叹何时、重见桂菊。又谁知、天上黄姑，扫尽晚春余俗。</p><p>幽独。铅华不御，翡翠帷深，郁金裙蔌。长眉瞭目。嫣然态，倚修竹。纵青门瓜美，江陵橘老，怎比无穷剩馥。最难禁、扇底横枝，恼人睡足。</p><p>满江红</p><p>中秋上刘恭甫舍人</p><p>天阔江南，秋未老、空江澄碧。江外月、飞来千丈，水天同色。万屋覆银清不寐，一城踏雪寒无迹。况楚风、连陌竞张灯，如元夕。</p><p>山獠静，棠阴寂。秋稼盛，香醪直。听子城吹角，青楼横笛。君不见、苏仙翻醉墨，一篇水调锵金石。念良辰美景赏心时，诚难得。</p><p>又</p><p>困顿春眠，无情思、梦魂飘泊。檐外雨、霏霏冉冉，乍晴还落。山黛四围频入眼，柳丝一缕低萦阁。念沈郎、多感更伤春，腰如削。</p><p>风入户，香穿箔。花似旧，人非昨。任游蜂双燕，经营拂掠。海阔锦鱼传不到，洞深紫凤期难约。谩彩笺、牙管倚西窗，题红叶。</p><p>又</p><p>和徐叔至御带</p><p>重到西湖，春拆信、露花酥滴。倚危栏、湖山佳处，短屏着色。拟泛一舟苍莽岸，恐伤万里羁游客。赖款门、修竹有高人，留狂迹。</p><p>倾盖意，真相得。诗句里，曾相识。看戛然飞</p><p>动，笔端金石。照眼光浮琼液满，断肠翠拥宫靴窄。问多情、还肯借青鸾，通消息。</p><p>又</p><p>再用韵</p><p>老矣何堪，随处是、春衫酒滴。醉狂时，一挥千字，贝光玉色。失意险为湘岸鬼，浩歌又作长安客。且乘流、除却五侯门，无车迹。</p><p>惊人句，天外得。医国手，尘中识。问鼎槐何似，卧云欹石。梦里略无轩冕念，眼前岂是江湖窄。拚蝇头、蜗角去来休，休姑息。</p><p>又</p><p>和江亮采</p><p>甚矣吾衰，徒是苦、饥肠为孽。嗟寸禄、区区留恋，形疲心竭。江海一生真可羡，尘埃永昼何堪说。似钝刀、终岁斲空山，宁无缺。</p><p>拚放浪，休豪杰。秋水涨，归期决。尽凫长鹤短，</p><p>任渠分别。芒𪨗夜寻溪上酒，葛巾晓挂松间月。向丹霄、传语旧交游，慵非拙。</p><p>水龙吟</p><p>老人寿词</p><p>夜来霜拂帘旌，淡云丽日开清晓。香貌金暖，冰壶玉嫩，佳辰寒早。橘绿橙黄，袖红裙翠，一堂欢笑。正梅妃月姊，雪肌粉面，争妆点、潇湘好。</p><p>莫惜芳尊屡倒。拥群仙、醉游蓬岛。东床俊选，南溟归信，一时俱到。鬓影摇春，命书纡锦，子孙环绕。看他时归去，飞觞石涧，侍甘泉老。</p><p>多丽</p><p>帝城春，玉堂深处飞烟。想圣人、恩隆内职，左珰押赐传宣。彩衣明、瑶觞膝下，花昼永、锦瑟尊前。富贵从来，功名余事，鼎彝勒遍笔如椽。向中禁、琐窗偷觑，王母语当年。清平世，衣冠是谁，三世甘泉。</p><p>记年时、翘才献寿，小诗曾涴苔笺。望三槐、云</p><p>霞交映，照五彩、衮绣相鲜。当日非谀，如今方信，门人称颂是师言。况自有、两宫醲眷，卜梦亦徒然。看指日，鼎新化炉，一气陶甄。</p><p>念奴娇</p><p>和王圣俞</p><p>沧浪万顷，厌尘缨、手掬清流频洗。落日孤云烟渚净，鸥没澄波心里。一舸横秋，两桡开浪，霜竹醒烦耳。萧萧风露，梦回月照船尾。</p><p>须信闲少忙多，壶觞并赋咏，莫辜云水。乘兴前溪溪转□，隐约归帆天际。红蓼丹枫，黄芦白竹，总胜春桃李。浮丘何在，与君共跨琴鲤。</p><p>又</p><p>竞春台榭，媚东风、迤逦繁红成簇。方霁溪南帘绣卷，和气充盈华屋。金暖香彝，玉鸣舞珮，春笋调丝竹。乌衣宴会，远追王谢高躅。</p><p>籍甚四海声名，林泉活计，未许翁知足。日日江</p><p>边沙露静，人徯东来雕毂。八锦行持，五禽游戏，已受长生箓。衮衣蝉冕，最宜双鬓凝绿。</p><p>又</p><p>探梅</p><p>衰翁憨甚，向尊前、手捻一枝寒玉。想见梅台花更好，一片琼田栖绿。短辔轻舆，大家同去，取酒偿醲馥。元来春晚，万包空间黄竹。</p><p>休恨雪小云娇，出群风韵，已觉桃花俗。羯鼓声高回笑脸，怎得天公来促。江上风平，岭南人远，谁度单于曲。明朝酒醒，但余诗兴天北。</p><p>风入松</p><p>西湖戏作</p><p>少年心醉杜韦娘。曾格外疏狂。锦笺预约西湖上，共幽深、竹院松窗。愁夜黛眉颦翠，惜归罗帕分香。</p><p>重来一梦觉黄粱。空烟水微茫。如今眼底无姚魏，记旧游、凝伫凄凉。入扇柳风残酒，点衣花雨斜阳。</p><p>又</p><p>东楼烟重暗山光。春意堕微茫。小红嫩绿匀如剪，黯无言、云渡澄江。没处与人逍遣，倚阑情寄斜阳。</p><p>共君今夜举清觞。投老各殊方。痴儿官事何时了，恨花时、潘鬓先霜。唤取客帆聊住，将予同下潇湘。</p><p>又</p><p>再用韵</p><p>霏霏小雨恼春光。烟水更弥茫。昨宵把酒高歌处，任一声、鸡唱清江。憔悴杏花如许，情怀应似东阳。</p><p>宿酲犹在莫传觞。消闷苦无方。几时玉杵蓝桥路，约云英、同捣玄霜。冷落黄昏庭院，梦回家在三湘。</p><p>遥天奉翠华引</p><p>雪消楼外山。正秦淮、翠溢回澜。香梢豆蔻，红轻犹怕春寒。晓光浮画戟，卷绣帘、风暖玉钩闲。紫府仙人，花围羽帔星冠。</p><p>蓬莱阆苑，意倦游、常戏世间。佩麟旧都，江左襦袴歌欢。只恐催归觐，剩宴都、休诉酒杯宽。明岁应看，钧容舞袖歌鬟。</p><p>蓦山溪</p><p>建康郡圃赏芍药</p><p>玉麟春晚，绿篇甘棠荫。可是惜花深，旋移得、翻阶红影。朱帘卷处，如在古扬州，宝璎珞，玉盘盂，娇艳交相映。</p><p>蓬莱殿里，几样春风鬓。生怕逐朝云，更罗幕、重重遮定。多情绛蜡，常见醉时容，萦舞袖，蔌歌尘，莫负良宵永。</p><p>凤凰台上忆吹箫</p><p>耒阳至节戏呈同官</p><p>玉管灰飞，云台珥笔，东君飙驭将还。又正是、霜花□剪，梅粉初干。窈窕红窗髻影，添一线、组绣工闲。潇湘好，雪意尚遥，绿占群山。</p><p>应思少年壮气，贪游乐、追随玉勒雕鞍。更化日舒长，赢得觅醉谋欢。老去桑榆趁暖，任从教、潘鬓先斑。犹狂在，挥翰快写春寒。</p><p>又</p><p>再用韵赠黄宰</p><p>尘暗双凫，菊明山径，何妨倦羽知还。最好是，诗翁醉后，瓶罄罍干。一笑东风打耳，心无竞、远与春闲。时时地，觅伴访梅，寻胜登山。</p><p>清时俊材定用，看捧诏春郊，月露濡鞍。况表识、买臣贵骨，琴瑟逾欢。好向玉堂视草，金章映、莱子衣斑。山人去，蕙帐夜雨空寒。</p><p>又</p><p>再用韵咏梅</p><p>浴雪精神，倚风情态，百端邀勒春还。记旧隐、溪桥日暮，驿路泥干。曾伴先生蕙帐，香细细、粉瘦琼闲。伤牢落，一夜梦回，肠断家山。</p><p>空教映溪带月，供游客无情，折满雕鞍。便忘了、明窗静几，笔研同欢。莫向高楼喷笛，花似我、蓬鬓霜斑。都休说，今夜倍觉清寒。</p><p>又</p><p>蜡梅用前韵</p><p>浅染霓裳，轻匀汉额，巫山行雨方还。最好是、肌香蜡莹，萼嫩红干。曾见金钟在列，钧天罢、笋虡都闲。妖饶似，晓镜乍开，绿沁眉山。</p><p>休夸瘦枝疏影，湘裙窄、一钩龙麝随鞍。便更做、山人倦赏，畏冷无欢。争奈冰瓯彩笔，题诗处、珠琲斓斑。清宵永，相对莫放杯寒。</p><p>蝶恋花</p><p>次韵张子原寻梅</p><p>雪压小桥溪路断。独立无言，雾鬓风鬟乱。拂拭冰霜君试看。一枝堪寄天涯远。</p><p>拟向南邻寻酒伴。折得花归，醉着歌声缓。姑射梦回星斗转。依然月下重相见。</p><p>清平乐</p><p>咏橄榄灯球儿</p><p>缕金剪彩。茸绾同心带。整整云鬟宜簇戴。雪柳闹蛾难赛。</p><p>休夸结实炎州。且看指面纤柔。试问苦人滋味，何如插鬓风流。</p><p>又</p><p>忍寒情味。枝染蔷薇水。揽照清溪花影碎。笑杀小桃秾李。</p><p>一生占断春妍。偏宜月露娟娟。欲寄江南春去，乱鸦点破云笺。</p><p>玉楼春</p><p>市桥灯火春星碎。</p><p>街鼓催归人未醉。</p><p>半嗔还笑眼回波，</p><p>欲去更留眉敛翠。</p><p>归来短烛余红泪。</p><p>月淡天高梅影细。</p><p>北风休遣雁南来，</p><p>断送不成今夜睡。</p><p>又</p><p>次中秋闰月表舅晁仲如韵</p><p>今秋仲月逢余闰。</p><p>月姊重来风露静。</p><p>未劳玉斧整蟾宫，</p><p>又见冰轮浮桂影。</p><p>寻常经岁睽佳景。</p><p>阅月那知还赏咏。</p><p>庾楼江阔碧天高，</p><p>遥想飞觞清夜永。</p><p>秦楼月</p><p>与杨君孜月夜泛舟</p><p>天一色。玉槃盘冷浸潇湘碧。潇湘碧。短亭系缆，隔江闻笛。</p><p>胡床对坐凉生腋。通宵说尽狂踪迹。狂踪迹。少年心事，老来难得。</p><p>新荷叶</p><p>金陵府会鼓子词</p><p>柳幄飞绵，风池暖泛新萍。燕垒泥香，玉麟堂外春深。晴云丽日，花浓处、蜂蝶纷纷。偿春一醉，管弦声里欢声。</p><p>况是清时，锦衣重到台城。故国江山，向人依旧多情。趁闲行乐，休辜负、冶叶繁英。彤庭归觐，恁时难驻前旌。</p><p>菩萨蛮</p><p>湖上即事</p><p>楼前曲浪归桡急。楼中细雨春风湿。终日倚危阑。故人湖上山。</p><p>高情浑似旧。只枉东阳瘦。薄晚去来休。装成一段愁。</p><p>又</p><p>小女淑君索赋晚春词</p><p>东风吹梦春酲恶。琐窗淡淡花阴薄。一夜曲池平。小窗云样明。</p><p>绿轻眉懒晕。香浅罗衣润。未见海棠开。卷帘双燕来。</p><p>又</p><p>饯田莘老</p><p>江风漠漠寒山碧。孤鸿声里霜花白。画舸且停桡。有人魂欲销。</p><p>相从能几日。总是天涯客。尺素好频裁。休言无雁来。</p><p>又</p><p>荼</p><p>东君管尽闲花草。红红白白知多少。末后一奁香。绿庭春昼长。</p><p>道人心似海。梦冷屏山里。莫剪最长条。从教玉步摇。</p><p>又</p><p>东风卷尽欺花雨。月明皎纸庭前路。月底且论诗。从教露湿衣。</p><p>明朝愁入绪。各自东归去。后夜月明中。绿尊谁与同。</p><p>又</p><p>木犀十咏带月</p><p>绿帷剪剪黄金碎。西风庭院清如水。月姊更多情。与人无际明。</p><p>浓阴遮玉砌。桂影冰壶里。灭烛且徜徉。夜深应更香。</p><p>又</p><p>披风</p><p>靓妆金翠盈盈晚。凝情有恨无人管。何处一帘风。故人天际逢。</p><p>从教香扑鬓。只怕繁华尽。牢落正悲秋。非□谁解愁。</p><p>又</p><p>照溪</p><p>江梅占尽江头雪。忍寒玉骨夸清绝。不似杜秋娘。婆娑秋水傍。</p><p>波光涵晚日。照影从教密。隐隐认遥黄。隔溪十里香。</p><p>又</p><p>浥露</p><p>黄昏曾见凌波步。无端暝色催人去。一夜露华浓。香销兰菊丛。</p><p>缕金衣易湿。莫对西风泣。洗尽夜来妆。温泉初赐汤。</p><p>又</p><p>命觞</p><p>休文多病疏杯酌。被花恼得心情恶。碧树又惊秋。追欢怀旧游。</p><p>与君聊一醉。醉倒花阴里。斜日下阑干。满身金屑寒。</p><p>又</p><p>簪髻</p><p>交刀剪碎琉璃碧。深黄一穗珑松色。玉蕊纵妖娆。恐无能样娇。</p><p>绿窗初睡起。堕马慵梳髻。斜插紫鸾钗。香从鬓底来。</p><p>又</p><p>薰沉</p><p>黄姑青女交相忌。眼看尘土占芳蕊。急埽满阑金。小奁薰水沉。</p><p>博山银叶透。浓馥穿罗袖。犹欲问鸿都。太真安稳无。</p><p>又</p><p>来梦</p><p>午庭栩栩花间蝶。翅添金粉穿琼叶。曾见羽衣黄。瑶台淡薄妆。</p><p>醒来魂欲断。掺掺芳英满。梦里尚偷香。何堪秋夜长。</p><p>又</p><p>写真</p><p>霓裳舞罢难留住。湘裙缓若轻烟去。动是隔年期。生绡傅艳姿。</p><p>精神浑似旧。碧暗黄金瘦。永夜对西窗。何缘襟袖香。</p><p>又</p><p>怨别</p><p>揉香嗅蕊朝还暮。无端却被西风误。底死欲留伊。金尘蔌蔌飞。</p><p>茂陵头已白。新聘谁相得。耐久莫相思。年年秋与期。</p><p>西江月</p><p>金鼎香销浓麝，碧梧影转阑干。可庭明月绮窗闲。帘幕低垂不卷。</p><p>一自高唐人去，秋风几许摧残。拂檐修竹韵珊珊。梦断山长水远。</p><p>又</p><p>赠蔡仲常侍儿初娇</p><p>豆蔻梢头年纪，芙蓉水上精神。幼云娇玉两眉春。京洛当时风韵。</p><p>金缕深深劝客，雕梁蔌蔌飞尘。主人从得董双成。应忘瑶池宴饮。</p><p>青玉案</p><p>东园饯母舅晁阁学镇临川</p><p>东风一夜吹晴雨。小园里、春如许。桃李无言情难诉。阳关车马，灞桥风月，移入江天暮。</p><p>双旌明日留难住。今夕清觞且频举。咫尺清明三月暮。寻芳宾客，对花杯酌，回首西江路。</p><p>又</p><p>为外大父林下老人寿</p><p>年年寓屋称觞处。陪彩绶、尊前舞。牢落潇湘归去未。腊梅开遍，冰蟾圆后，梦断灵溪路。</p><p>长年厚福天分付。算四海、今独步。涧竹岩花如旧否。与翁相伴，岁寒庭户，尽占闲中趣。</p><p>又</p><p>戏用贺方回韵饯别朱少章</p><p>三年牢落荒江路。忍明日、辄帆去。冉冉年光真暗度。江山无助，风波有险，不是留君处。</p><p>梅花万里伤迟暮。驿使来时望佳句。我拚归休心已许。短篷孤棹，绿蓑青笠，稳泛潇湘雨。</p><p>昭君怨</p><p>亦名宴西园</p><p>晴日烘香花睡。花艳浮杯人醉。杨柳绿丝风。水溶溶。</p><p>留恋芳丛深处。懒上锦鞯归去。待得牡丹开。更同来。</p><p>四犯令</p><p>月破轻云天淡注。夜悄花无语。莫听阳关牵离绪。拚酩酊、花深处。</p><p>明日江郊芳草路。春逐行人去。不似酴醾开独步。能着意、留春住。</p><p>鹧鸪天</p><p>县圃约同官赏海棠</p><p>万点胭脂落日烘。坐间酒面散微红。谁教艳质撩潘鬓，生怕朝云逐楚风。</p><p>寻画烛，照芳容。夜深两行锦灯笼。朱唇翠袖休凝伫，几许春情睡思中。</p><p>又</p><p>蜀锦吴绫剪染成。东皇花令一番新。风帘不碍寻巢燕，雨叶偏禁斗草人。</p><p>非病酒，不关春。恨如芳草思连云。西楼角畔双桃树，几许浓苞等露匀。</p><p>又</p><p>赏芍药</p><p>梦想当年姚魏家。尊前重见旧时花。双檠分焰交红影，四座春回粲晚霞。</p><p>杯潋滟，帽欹斜。夜深绝艳愈清佳。天明恐逐行云去，更着重重翠幕遮。</p><p>又</p><p>送田簿秩满还霅川</p><p>只有梅花是故人。岁寒情分更相亲。红鸾跨碧江头路，紫府分香月下身。</p><p>君既去，我离群。天涯白发怕逢春。西湖苍莽烟波里，来岁梅时痛忆君。</p><p>朝中措</p><p>双头芍药</p><p>翻阶红药竞芬芳，着意巧成双。须信扬州国艳，旧时曾在昭阳。</p><p>盈盈背立，同心对绾，联萼飞香。牢贮深沉金屋，任教蝶困蜂忙。</p><p>又</p><p>建康大雪，戏呈母舅晁留守</p><p>漏云初见六花开。惊巧妒江梅。飘洒元戎小队，玉妆旌旆归来。</p><p>恩同化手，春回陇亩，欢到尊罍。记取明朝登览，绿漪惟有秦淮。</p><p>又</p><p>谢郭道深惠菊，有二小鬟</p><p>露英云萼一般清。揉雪更雕琼。预喜重阳登览，大家插帽浮觥。</p><p>分香减翠，殷勤远寄，珍重多情。不似绮窗双艳，向人解语倾城。</p><p>又</p><p>依微春绿遍江干。烟水小屏寒。惆怅雁行南北，新词不忍拈看。</p><p>从今寄取，临风把酒，役梦忘飧。飞絮落花时候，扁舟也到孤山。</p><p>又</p><p>风帘交翠篆香飘。却暑卷轻绡。最好佳辰相近，寿觞对饮连宵。</p><p>仙翁未老，云中跨凤，台上吹箫。看取他年荣事，鱼轩入侍涂椒。</p><p>又</p><p>元夕上潭帅（师）刘共甫舍人</p><p>年来玉帐罢兵筹。灯市小迟留。花外香随金勒，酒边人倚红楼。</p><p>沙堤此去，传柑侍宴，天上风流。还记月华小队，春风十里潭州。</p><p>又</p><p>为云庵寿</p><p>年年重午近佳辰。符艾一番新。满酌九霞奇酝，寿君两鬓长春。</p><p>闺中秀美，何如赋得，林下精神。早办荆钗布袖，共为云水闲人。</p><p>点绛唇</p><p>金陵府会鼓子词</p><p>春日迟迟，柳丝金淡东风软。绿娇红浅。帘幕飞新燕。</p><p>玉帐优游，赢得花间宴。香尘远。暂停歌扇。□醉深深院。</p><p>又</p><p>约莫香来，倚阑低瞰花如雪。怨深愁绝。瘦似年时节。</p><p>岁一相逢，常是匆匆别。歌壶缺。又还吹彻。笛里关山月。</p><p>苏武慢</p><p>湖州赵守席上作</p><p>暗雨收梅，晴波摇柳，万顷水精宫冷。桥森画栋，岸列红楼，两岸翠帘交映。天上行舟，鉴中开户，人在蕊珠仙境。况吟烟啸月，弹丝吹竹，太平歌咏。</p><p>人尽说、铜虎分贤，银潢储秀，巩固行都藩屏。棠阴散暑，鼎篆凝香，永日一庭虚静。红袖持觞，彩笺挥翰，适意酒豪诗俊。看飞云丹诏，行沙金勒，待公归觐。</p><p>阮郎归</p><p>和邢公昭</p><p>莫欺骑省鬓边华。曾虑苏小家。彩丝萦腕剪轻霞。菖蒲酒更嘉。</p><p>人别后，叹飞花。云山和梦遮。吴笺小字写流沙。几行秋雁斜。</p><p>又</p><p>为邢鲁仲小鬟赋</p><p>美人小字称春娇。云鬟玉步摇。淡妆浓态楚宫腰。梅枝雪未消。</p><p>拚恼乱，尽妖娆。微窝生脸潮。算来虚度可怜宵。醉魂谁与招。</p><p>又</p><p>为张丞寿</p><p>薰风吹尽不多云。晓天如水清。哦松庭院忽闻笙。帘疏香篆明。</p><p>兰玉盛，凤和鸣。家声留汉庭。狨鞍长傍九重城。年年双鬓青。</p><p>浪淘沙</p><p>晓日掠轻云。霜瓦鳞鳞。六朝山色俨如新。家在洞庭南畔住，身在江滨。</p><p>华发照乌巾。无意寻春。空将两袖拂飞尘。可惜梅花开近路，恼尽行人。</p><p>踏莎行</p><p>壬午元宵戏呈元汝功参议</p><p>元夕风光，中兴时候。东风着意催梅柳。谁家银字小笙簧，倚阑度曲黄昏后。</p><p>拨雪张灯，解衣贳酒。觚棱金碧闻依旧。明年何处看升平，景龙门下灯如昼。</p><p>又</p><p>约云庵寻梅</p><p>雪意初浓，云情已厚。黄昏散尽扶头酒。不知墙外夜来梅，忍寒添得疏花否。</p><p>休更薰香，且同携手。从教策策轻寒透。亭儿直下玉生烟，暗香归去沾襟袖。</p><p>浣溪沙</p><p>三衢陈签上作</p><p>客里匆匆梦帝州。故人相遇一杯休。疏梅些子最清幽。</p><p>双绾香螺春意浅，缓歌金缕楚云留。不知妆镜若为俦。</p><p>又</p><p>次韵王子弁红梅</p><p>倚醉怀春翠黛长。肉红衫子半窥墙。兰汤浴困嫩匀妆。</p><p>应为长年餐绛雪，故教丹颊耐清霜。弄晴飞馥笑冯唐。</p><p>又</p><p>次韵杜唐佐秋怀春梦惊回谢氏塘。箧中消尽旧家香。休文多病怯秋光。空对金盘承瑞露，竟无玉杵碎玄霜。醉魂飞度月宫凉。</p><p>眼儿媚</p><p>效易安体</p><p>花信风高雨又收。风雨互迟留。无端燕子，怯寒归晚，闲损帘钩。</p><p>弹棋打马心都懒，撺掇上春愁。推书就枕，凫烟淡淡，蝶梦悠悠。</p><p>渔家傲</p><p>过尽百花芳草满。柳丝舞困阑干暖。柳外秋千裙影乱。人逐伴。旧家心性如今懒。</p><p>斗帐宝香凝不散。黄昏院落莺声晚。红叶不来音信断。疏酒盏。东阳瘦损无人管。</p><p>又</p><p>小舟发临安</p><p>本是潇湘渔艇客。钱塘江上铺帆席。两处烟波天一色。云幂幂。吴山不似湘山碧。</p><p>休费精神劳梦役。鸥凫难上铜驼陌。扰扰红尘人似织。山头石。潮生月落今如昔。</p><p>临江仙</p><p>约同官出郊</p><p>一抹烟林屏样展，轻花岸柳无边。连朝春雨涨平川。冬冬迎社鼓，渺渺下陂船。</p><p>同事多才饶我懒，乘闲纵饮郊园。髻花欹侧醉巾偏。时丰容卒岁，游乐更明年。</p><p>又</p><p>同官招饮席上作</p><p>失脚青云何所往，故山松竹应秋。痴儿官事几时休。可怜双白鬓，斗粟尚迟留。</p><p>尊酒偷闲聊放旷，夜凉河汉西流。从教孤笛喷高楼。与君同一醉，明日旋分愁。</p><p>柳梢青</p><p>赠张丞</p><p>小院轻寒，酒浓香软，深沈帘幕。我辈相逢，欢然一笑，春在杯酌。</p><p>家山辜负猿鹤。轩冕意、秋云似薄。我自西风，扁舟归去，看君寥廓。</p><p>又</p><p>送吕子绍守峡</p><p>楚天清绝。苇岸兰汀，素秋时节。帘卷湘鬟，香飞云篆，叵看轻别。</p><p>明朝底处关山，算总是、愁花恨月。白马江寒，黄牛峡静，小梅初彻。</p><p>杏花天</p><p>豫章重午</p><p>宝钗整鬓双鸾斗。睡未醒、薰风襟袖。彩丝皓腕宜清昼。更艾虎、衫儿新就。</p><p>玉杯共饮菖蒲酒。愿耐夏、宜春厮守。榴花故意红添皱。映得人来越瘦。</p><p>江城子</p><p>萍乡王圣俞席上作</p><p>萍蓬踪迹几时休。尽飘浮。为君留。共话当年，年少气横秋。莫叹两翁俱白发，今古事，尽悠悠。</p><p>西风吹梦入江楼。故山幽。谩回头。又是手遮，西日望皇州。欲向西湖重载酒，君不去，与谁游。</p><p>南歌子</p><p>为吕圣俞寿</p><p>菊润初经雨，橙香独占秋。碧琳仙酿试新。内集熙熙休试、蚁浮瓯。</p><p>家世传黄阁，功名起黑头。双凫傍故人舟。咫尺青云岐路、看英游。</p><p>瑞鹧鸪</p><p>送晁伯如舅席上作</p><p>遥天拍水共空明。玉镜开奁特地睛。极目秋容无限好，举头醉眼暂须醒。</p><p>白眉公子催行急，碧落仙人着句清。后夜萧萧葭苇岸，一尊独酌见离情。</p><p>天仙子</p><p>宴五侯席上作</p><p>暖日丽晴春正好。杨柳池塘风弄晓。露桃云杏一番新，花窈窕。香飘缈。玉帐靓深闻语笑。</p><p>新赐绣鞯花映照。须信浓恩春共到。汉家飞将久宣劳，迎禁诏。瞻天表。入卫帝庭常不老。</p><p>醉落魄</p><p>夜静闻琴</p><p>铜壶漏歇。纱窗倒挂梅梢月。玉人酒晕消香雪。促轸调弦，弹个古离别。</p><p>雏莺小凤交飞说。嘈嘈软语丁宁切。相如欹枕推红毯。脉脉无言，还记旧时节。</p><p>又</p><p>梅花似雪。雪花却似梅清绝。小窗低映梅梢月。常记良宵，吹酒共攀折。</p><p>如今客里都休说。潇潇洒洒情怀别。夜阑火冷孤灯灭。雪意梅情，分付漆园蝶。</p><p>又</p><p>玉钩珠箔。夜凉庭院天垂幕。好风吹动纶巾角。羽扇休挥，已怯𫄨衣薄。</p><p>扁舟明日清溪泊。归来依旧情怀恶。为君唤月骖鸾鹤。天近多寒，满引金凿落。</p><p>减字木兰花</p><p>春酲拚却。𫛸鴂一声花雨落。蜜炬红残。人在青罗步障间。</p><p>天公薄相。惯得柳绵高百丈。彩笔题诗。休诵骚人九辨词。</p><p>鹊桥仙</p><p>和蔡子周</p><p>鹤发萧森，玉颜腴润，养就黄芽金鼎。一区松菊老湘滨，但心远、何妨人境。</p><p>衮衣家世，鸣鸾歌舞，到了春冰消尽。不须惆怅梦中身，这彩选、输赢谁省。</p><p><br></p><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p1.pstatp.com/large/dfic-imagehandler/d125b945-bb96-4d99-abf4-e4161ca223a2><p class=pgc-img-caption></p></div><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p3.pstatp.com/large/dfic-imagehandler/d5d64f31-8509-456b-9dbf-0be6dfe9b9d2><p class=pgc-img-caption></p></div><h1 class=pgc-h-arrow-right>赵彦端</h1><p>赵彦端</p><p>彦端字德庄，魏王廷美七世孙，鄱阳人。宣和三年（1121）生。绍兴八年（1138）进士。十二年（1142）为左修职郎，钱塘县主簿。乾道三年（1167），自右司员外郎，以直显谟阁为江南东路转运副使。四年1168），福建路转运副使，后为太常少卿。六年（1170），以直宝文阁知建宁府。淳熙二年（1175）卒。有介庵集，不传。</p><p>醉蓬莱</p><p>梅</p><p>向蓬莱云渺。姑射山深，有春长好。香满枝南，笑人间惊早。试问寒柯，镂冰裁玉，费化工多少。东合诗成，西湖梦觉，几番清晓。</p><p>好是罗帏，麝温屏暖，却恨烟村，雨愁风恼。一一清芬，为东君倾倒。待得明年，翠阴青子，荫凤皇池沼。更把阳和，从头付与，繁花芳草。</p><p>满江红</p><p>荼</p><p>千种繁春，春已去、翩然远迹。谁信道、荼枝上，静中留得。晓镜洗妆非粉白，晚衣弄舞余衫碧。粲宝钿、珠珥不胜持，浓阴夕。</p><p>金翦度，还堪惜。霜蝶睡，无从觅。知多少、好词清梦，酿成冰骨。天女散花无酒圣，仙人种玉惭香德。怅攀条、记得鬓丝青，东风客。</p><p>又</p><p>饯前政卢光祖赴鼎州幕席上作</p><p>津鼓冬冬，三老醉、知谁留得。都不记、琵琶洲畔，草青江碧。桃李春风吹不断，烟霞秋兴清无极。怅樽前、桂子有余香，曾相识。</p><p>残雨昼，初凉夕。高烛烂，新醅白。长歌断，欢意不如愁色。父老能寻循吏传，关河暂枉诸侯客。待日边、一纸诏黄飞，胜相忆。</p><p>又</p><p>汪秘监席上作</p><p>赐被薰炉，曾同见、官槐重绿。时归看、绮疏叠嶂，楚腰翻曲。君过蓬山轻岁月，我怀庐阜分符竹。道别离、待得再归来，人应俗。</p><p>春欲动，醅初熟。追一笑，森三玉。且相对青眼，共裁红烛。小语人家闲意态，浅寒都下新装束。念平生、和雨醉东风，从今足。</p><p>水调歌头</p><p>秀州坐上作</p><p>秋色忽如许，风露皎如空。平生青鬓余地，老与故人同。忆得鲈鱼来后，杂以洞庭新橘，月堕酒杯中。宾客可人意，歌舞转春风。</p><p>坐间玉，花底扇，又从容。从容更好，无奈多病已衰翁。赖有主人风味，识我少年狂态，乞与酒颜红。一醉晓鸦起，流水任西东。</p><p>又</p><p>为寿</p><p>淦水定何许，楼外满晴岚。落霞蜚鸟无际，新酒为谁甘。闻道居邻玉笥，下有芝田琳苑，光景照江南。已转丹砂九，应降素云三。</p><p>忆畴昔，翻舞袖，纵剧谈。玉壶倾倒，香雾黄菊酿红柑。好在当时明月，只有炉薰一缕，缄寄可同参。剩肯南游不，蓬海试穷探。</p><p>瑞鹤仙</p><p>为寿</p><p>记河梁折柳。问画堂乐事，燕鸿难偶。十年谩回首。但亭亭紫盖，差差南斗。传闻小有。种桃花、亲烦素手。怪归来、道骨仙风缥缈，迥然非旧。</p><p>清昼。江南如画，紫菊冬前，翠橙霜后。扁舟渡口。佳客至，奉名酒。唤青鸾起舞，云窗月槛，一曲山明水秀。笑相看、玉海别来，浅如故否。</p><p>又</p><p>饯交代沈公雅台山寺作，继作朝中措</p><p>揽垂杨细折。有别情遗爱，与君都说。文茵带雕轭。是行春来处，去年阡陌。柔桑半叶。转光风、轻飏秀麦。正人家共约，耕相借牛，社相留客。</p><p>清绝。溪山犹记，脱帽吟风，倚楼招月。东君何事，将春至，放春歇。道从今江上，一花一柳，皆想油幢瑞节。纵离愁、瘦减腰围，带金正晔。</p><p>朝中措</p><p>山矾风味更梨花。清白竞春华。试问西园清夜，何如山崦人家。</p><p>楚东千嶂，吴江一棹，云路非赊。惟有相思两地，可怜淡月朝霞。</p><p>又</p><p>烧灯已过禁烟前。春信递相传。柳暗乍迷津路，花暄欲照江天。</p><p>天涯宾主，相逢老矣，一笑欢然。晚岁许同庐社，西风不买吴船。</p><p>又</p><p>乘风亭初成</p><p>长松擎月与天通。霜叶乱惊鸿。露炯乍疑杯滟，云生似觉衣重。</p><p>江南胜处，青环楚嶂，红半溪枫。倦客会应归去，一亭长枕寒空。</p><p>又</p><p>几枝筇竹半烟云。钟鼓醉中闻。千点好山余思，一湾流水能分。</p><p>多情皓月，轮栖夜午，光动风文。看取清闲宾主，犹胜富贵封君。</p><p>又</p><p>路彦丰生日</p><p>新凉溪阁暮山重。水月共空蒙。九转不须尘外，三峰只在壶中。</p><p>他年盛业，云间可望，林下难逢。记取芗林岩洞，何如干越秋风。</p><p>又</p><p>西城烟雾一重重。潇洒便秋风。巧妒玉人装髻，无如禁钥难通。</p><p>新声窈眇，怨传楚些，娇并吴宫。夜久三星为粲，皓娥宁为君容。</p><p>新荷叶</p><p>欲暑还凉，如春有意重归。春若归来，任他莺老花飞。轻雷澹雨，似晚风、欺得单衣。檐声惊醉，起来新绿成围。</p><p>回首分携。光风冉冉菲菲。曾几何时，故山疑梦还非。鸣琴再抚，将清恨、都入金徽。永怀桥下，系船溪柳依依。</p><p>又</p><p>雨细梅黄，去年双燕还归。多少繁红，尽随蝶舞蜂飞。阴浓绿暗，正麦秋、犹衣罗衣。香凝沈水，雅宜帘幕重围。</p><p>绣扇仍携。花枝尘染芳菲。遥想当时，故交往往人非。天涯再见，悦情话、景仰清徽。可人怀抱，晚期莲社相依。</p><p>又</p><p>秀州作</p><p>玉井冰壶，人间有此清秋。笑语雍雍，从今庭户初修。迎风待月，香凝处、四卷帘钩。月波奇观，未饶当日南楼。</p><p>闻说三吴，江湖胜、从古风流。况有双轓，旧谙</p><p>黄阁青油。金瓯屡启，应难解、久为人留。天池波滟，可怜苹满汀洲。</p><p>看花回</p><p>张守生日</p><p>注目。正江湖浩荡，烟云离属。美人衣兰佩玉。澹秋水凝神，阳春翻曲。烹鲜坐啸，清净五千言自足。横剑气、南斗光中，浩然一醉引双鹿。</p><p>回雁到、归书未续。梦草处、旧芳重绿。谁忆潇湘岁晚，为唤起长风，吹飞黄鹄。功名异时，圯上家傅谢荣辱。待封留，拜公堂下，授我长生录。</p><p>又</p><p>为寿东岩，庞蕴居也</p><p>爱日。报疏梅动意，春前呼得。书栋晓开寿域。度百和温馨，霜华无力。斑衣翠袖，人面年年照酒色。环四座、璧月琼枝，恍然江县拟乡国。</p><p>闻道抚、东岩旧迹。又殊胜、谢家清逸。知与桃</p><p>花笑了，定何似青鸟，层城消息。他年妙高峰上，优昙会堪折。拥轻轩、未妨游戏，看取朱轮十。</p><p>芰荷香</p><p>席上用韵送程德远罢金溪</p><p>燕初归。正春阴暗淡，客意凄迷。玉觞无味，晚花雨退凝脂。多情细柳，对沈腰、浑不胜垂。别袖忍见离披。江南陌上，强半红飞。</p><p>乐事从今一梦散，纵锦囊空在，金碗谁挥。舞裙歌扇，故应闲琐幽闺。练江诗就，算舣舟、宁不相思。肠断莫诉离杯。青云路稳，白首心期。</p><p>垂丝钓</p><p>干越亭路彦捷置酒同别富南叔</p><p>短篷醉舣。江南秋意如水。露草星明，风柳丝委。危槛倚。为故人宴喜。</p><p>欢无几。念青鞋紫绮。论诗载酒，犹胜心寄双鲤。倦游晚矣。云路非吾事。湖海从君意。沙雁起。记夜阑隐几。</p><p>又</p><p>莫愁有信。全胜春梦无准。篆缕欲销，衣粉堪认。残梦醒。枕夜凉满鬓。</p><p>想香迳。正垂垂美荫。晚花在否，朱阑谁与同凭。断云怨冷。青鸟无凭问。红叶翻成恨。三五近。试预占破镜。</p><p>谒金门</p><p>题扇</p><p>朱槛曲。妆浅鬓云吹绿。半尺鹅溪凉意足。手香沾柄玉。</p><p>午梦已惊难续。说与翠梧修竹。蓬海路遥天六六。乘鸾何处逐。</p><p>又</p><p>劳顾曲。燕贡雅羞衣绿。鲁酒不能春味足。小杯空荐玉。</p><p>只愿此欢常续。莫序水边丝竹。明日朝参同趁六。犹期归骑逐。</p><p>又</p><p>休相忆。明夜远如今日。楼外绿烟村幂幂。花飞如许急。</p><p>柳岸晚来船集。波底斜阳红湿。送尽去云成独立。酒醒愁又入。</p><p>又</p><p>春已半。绣绿新红如换。燕子还来帘幕畔。闲愁天不管。</p><p>翠被曲屏香满。花叶彩笺人远。鹊喜蛛丝都未判。连环空约腕。</p><p>又</p><p>春不尽。处处与情相趁。谁道刘郎家恁近。一年花不问。</p><p>双剪画罗春胜。今夜月圆如镜。怎得酒阑心易定。试将金液镇。</p><p>又</p><p>春似绣。不是别离时候。滴尽黄昏残刻漏。月高花影昼。</p><p>好在画屏金兽。深琐粉窗兰牖。溪水南来堪问否。几时离渡口。</p><p>又</p><p>朱户密。镇锁一庭春日。画幕黄帘芳草碧。游蜂初未识。</p><p>脆管么弦无力。青子绿阴如织。花满深宫无路入。旧游浑记得。</p><p>又</p><p>春意密。不受人间风日。一曲清歌云暮碧。尊前今夜识。</p><p>醉客倦吟无力。滞梦停愁相织。只道桃源难再入。有人还问得。</p><p>柳梢青</p><p>生日</p><p>衰翁自谪。堪笑忘了，山林闲适。一岁花黄，一秋酒绿，一番头白。</p><p>浮生似醉如客。问底事、归来未得。但愿长年，故人相与，春朝秋夕。</p><p>又</p><p>庚寅生日铅山作</p><p>卮言日出。天上漫试，人间无术。一笑归来，身如蝉蜕，首如龟缩。</p><p>年年白酒黄花，共愿我、光风霁月。不道道人，骎骎老去，如何消得。</p><p>又</p><p>酴醾过也，酴醾过后，无花堪折。只有垂杨，垂杨却作，絮惊行色。</p><p>海棠半在如无，又争倩、蔷薇恋得。除是东风，随君归问，玉堂消息。</p><p>好事近</p><p>乘风亭作</p><p>君莫厌江乡，也有茂林修竹。竹外有些亭榭，置酒尊棋局。</p><p>棋神酒圣各成欢，欢长更烧烛。寄语故人鹏鷃，任倾金围玉。</p><p>又</p><p>送林主簿</p><p>君到共黄花，君去早梅将发。君不待梅归去，问与谁同折。</p><p>白头潘令一年秋，有酒恨无客。莫忘道山堂上，话清音风月。</p><p>又</p><p>卢佥判席上</p><p>草草复匆匆，相见也还相忆。记取梦魂诗思，似水光山色。</p><p>清音堂下一扁舟，谁主又谁客。休厌一杯相劝，看梅梢将白。</p><p>又</p><p>晚集后园</p><p>寻得一枝春，惊动小园花月。把酒放歌添烛，看连林争发。</p><p>从今日日有花开，野水酿春碧。旧日爱闲陶令，作江南狂客。</p><p>又</p><p>白云亭</p><p>风露入新亭，看尽楚天秋色。行到暮霞明处，有金华仙刻。</p><p>孤城乔木堕荒凉，白云带溪碧。唤取水舟同醉，话江湖归日。</p><p>又</p><p>蜡梅</p><p>一种岁前春，谁辨额黄腮白。风意只吟群木，与此花修别。</p><p>此花佳处似佳人，高情带诗格。君与岁寒相许，有芳心难结。</p><p>又</p><p>朱户闭东风，春在小红纤雪。门外未寒犹暖，怪有花堪折。</p><p>梨花菊蕊不相饶，娇黄带轻白。莫厌醉歌相恼，是中原乡客。</p><p>又</p><p>日日念江东，何有旧人重说。二妙一时相遇，怪尊前头白。</p><p>山城无物为君欢，薄酒待寒月。草草数歌休笑，似主人衰拙。</p><p>点绛唇</p><p>路德友席上作</p><p>山水乡中，岂知还有中原笑。醉歌倾倒。记得升平调。</p><p>旧日年光，试把华灯照。心情好。有些怀抱。拟向梅花道。</p><p>又</p><p>冬至</p><p>一点青阳，早梅初识春风面。暖回琼管。斗自东方转。</p><p>白马青袍，莫作铜驼恋。看宫线。但长相见。爱日如人愿。</p><p>又</p><p>瑞香</p><p>护雨烘晴，紫云缥缈来深院。晚寒谁见。红杏梢头怨。</p><p>绝代佳人，万里沈香殿。光风转。梦余千片。犹恨相逢浅。</p><p>又</p><p>秋入阑干，亭亭波面虹千丈。一声渔唱。画个三高样。</p><p>江上风波，更泛吴松浪。寒潮涨。石鱼酒舫。漫叟知何向。</p><p>又</p><p>题西隐</p><p>好在苍苔，摩挲遗恨风还雨。一凉相与。片月生新浦。</p><p>天外离居，为我荪桡举。山如许。故人来否。岁晚鲈堪煮。</p><p>秦楼月</p><p>咏睡香</p><p>香蔌蔌。小山丛桂烘温玉。烘温玉。酒愁花暗，沈腰如束。</p><p>烦君剩与阳春曲。为君细拂衾罗馥。衾罗馥。一春幽梦，与君相续。</p><p>又</p><p>梅缀雪。雪缀梅花肌肤惬。肌肤惬。丰姿浓态，莹如玉色。</p><p>岁寒期约无相缺。祥花不减晴空月。晴空月。依前消瘦，还共清绝。</p><p>阮郎归</p><p>岁寒堂下雨株梅。商量先后开。春前日绕一千回。花来春未来。</p><p>冰可断，玉堪裁。寒空无暖埃。为君翻动腊前醅。酒醒香满怀。</p><p>又</p><p>一春种得牡丹成。那知君遽行。东君也自没心情。夜来风雨声。</p><p>追间阔，数清明。不应歌渭城。只愁河畔草青青。却须离绪生。</p><p>又</p><p>余干留别人家</p><p>三年何许竞芳辰。君家千树春。如今欲去复逡巡。好花留住人。</p><p>红蕊乱，绿阴匀。彩云新又新。只应小阙记情亲。动君梁上尘。</p><p>减字木兰花</p><p>赠摘阮者</p><p>四弦续续。山水依然关塞足。</p><p>天上新声。谪堕人间得自名。</p><p>清歌宛转。弹向指间依旧见。</p><p>满眼春风。不觉黄梅细雨中。</p><p>又</p><p>绿阴红雨。黯淡衣裳花下舞。</p><p>花月佳时。舞破东风第几枝。</p><p>一杯相属。从灺尊前三四烛。</p><p>酒尽花阑。京洛风流仔细看。</p><p>又</p><p>一年歌舞。还是花黄尊绿处。</p><p>雨横风多。比似年时恨若何。</p><p>帘深酒暖。细雨斜风浑不管。</p><p>只有黄花。欲近佳人鬓畔鸦。</p><p>又</p><p>送人南浦。日日客亭风又雨。</p><p>相见如何。梅子枝头春已多。</p><p>真成别去。酒病明朝知几许。</p><p>淋损宫袍。都是人人醉后娇。</p><p>又</p><p>屈亭湘浦。怨尽朝云还暮雨。</p><p>知是谁何。赋得清愁尔许多。</p><p>爱来慵去。此意平生成浪许。</p><p>着尽茸袍。想像江梅雪后娇。</p><p>又</p><p>乱云荣浦。做雪不成还是雨。</p><p>知我为何。一笑仍添一恨多。</p><p>不须归去。琥珀杯深能几许。</p><p>草色如袍。记取从今舞处娇。</p><p>鹊桥仙</p><p>来时夹道，红罗步障，已换青丝翠羽。春愁元自逐春来，却不肯、随春归去。</p><p>千觞美酒，十分幽事，归到只愁风雨。凭谁传语牡丹花，为做取、东君些主。</p><p>又</p><p>正月二十三日秀野堂作</p><p>江梅仙去，蜡梅蜂化，只有缃梅呈秀。不知春在阿谁边，试与问、青青杨柳。</p><p>小园幽事，中都风味，斗草分香依旧。东风莫谩送扁舟，为管取、轻寒罗袖。</p><p>又</p><p>送路勉道赴长乐</p><p>留花翠幕，添香红袖，常恨情长春浅。南风吹酒玉虹翻，便忍听、离弦声断。</p><p>乘鸾宝扇，凌波微步，好在清池凉馆。直饶书与荔枝来，问纤手、谁传冰碗。</p><p>又</p><p>二色莲</p><p>藕花亭上，无尘无暑，滟滟一池秋韵。绿罗宝盖碧琼竿，翠浪里、亭亭月影。</p><p>一家姊妹，两般梳洗，浓淡施朱传粉。夜深风露逼人怀，问谁在、牙床酒醒。</p><p>菩萨蛮</p><p>同饮晁伯如家，席上和韩无咎韵</p><p>雪中梅艳风前竹。诗缘渐与情缘熟。醉眼眩成花。恼人生脸霞。</p><p>巫云将楚雨。只恐翩然去。我有合欢杯。为君聊挽回。</p><p>又</p><p>雨声不断垂檐竹。清歌唤起清眠熟。洞户有余花。同倾细细霞。</p><p>酒行如过雨。雨尽风吹去。吹去复盈杯。一春能几回。</p><p>又</p><p>绣罗裙上双鸳带。年年长系春心在。梅子别时青。如今浑已成。</p><p>美人书幅幅。中有连环玉。不是只催归。要情无断时。</p><p>又</p><p>倚阑闲捻生绡扇。新凉庭户微风转。疏雨断檐声。淡云开晚晴。</p><p>蔗浆寒浸齿。枕簟清如水。相忆不胜愁。月来帘上钩。</p><p>又</p><p>集句</p><p>青春揹我堂堂去。桃花乱落如红雨。是妾断肠时。芳心空自持。</p><p>相思君助取。脉脉如牛女。天远暮江迟。今宵归不归。</p><p>蝶恋花</p><p>赠别赵邦才席上作</p><p>堂外溪桥杨柳畔。满树东风，更着流莺唤。时节清明寒暖半。秦筝欲妒歌珠贯。</p><p>一寸离肠无可断。旧管新收，尽记双帷卷。赖得今年春较晚。送人犹有余红乱。</p><p>又</p><p>雪里珠衣寒未动。雪后清寒，惊损幽帷梦。风撼海牛帘幕重。画檐冰箸如流汞。</p><p>一穗香云佳客共。溜溜金槽，政尔新词送。酒戏诗阄忘百中。烛间有个人非众。</p><p>琴调相思引</p><p>临别余干席上作</p><p>拂拂轻阴雨曲尘。小庭深幕堕娇云。好花无几，犹是洛阳春。</p><p>燕语似知怀旧主，水生只解送行人。可堪诗墨，和泪渍罗巾。</p><p>又</p><p>曾蹑姑苏城上台。好山知有好人来。几回徙倚，月里暮云开。</p><p>闲倚和风千步柳，倦临残雪一枝梅。暖香高烛，翻动道人灰。</p><p>杏花天</p><p>风韶雨润催花候。叹春恨、年年常有。桃蹊杏陌相期久。一为东君试手。</p><p>匆匆去、那人信否。襟泪渍、粉香依旧。单衣煮酒重来后。好与看承人瘦。</p><p>又</p><p>当时众里闻新曲。拚一醉、移舟换烛。清波快送仙帆幅。十里披烟泛玉。</p><p>谁知度、春寒夜独。常记恨、花阑漏促。西风渡口莲堪束。一枕新凉会足。</p><p>浣溪沙</p><p>题扇</p><p>冰练新裁月见羞。</p><p>墨花飞作淡云浮。</p><p>宜歌宜笑不妨秋。</p><p>约腕半笼衫草碧，</p><p>洗妆初失黛蛾愁。</p><p>嫩凉轻暑奈风流。</p><p>又</p><p>过雨园林绿渐浓。</p><p>晚霞明处暮云重。</p><p>小桥东畔再相逢。</p><p>睡起未添双鬓绿，</p><p>汗融微退小妆红。</p><p>几多心事不言中。</p><p>又</p><p>菊已开时梅未通。</p><p>似寒如暖意融融。</p><p>情亲语妙一杯中。</p><p>歌舞欲来须更理，</p><p>林泉有乐政须同。</p><p>好诗多味酒无功。</p><p>又</p><p>为五叔寿，三月二十六日</p><p>渺渺东风泛酒船。</p><p>月华为地玉为川。</p><p>春于红药更留连。</p><p>云路功名方步步，</p><p>草庐松竹自年年。</p><p>他时人说二疏贤。</p><p>又</p><p>花下凭肩月下迎。</p><p>避人私语脸霞生。</p><p>画堂红烛意盈盈。</p><p>病酒一春愁与睡，</p><p>倚阑终日雨还晴。</p><p>强移心绪作清明。</p><p>又</p><p>辛卯会黄运属席上作</p><p>人意歌声欲度春。</p><p>春容温暖胜于人。</p><p>劝君一醉酒如渑。</p><p>梅子枝头应有恨，</p><p>柳花风底不堪颦。</p><p>盖公堂下净无尘。</p><p>虞美人</p><p>九月饮乘风亭故基</p><p>烟空磴尽长松语。佳处遗基古。道人乘月又乘风。未用秋衣沈水、换薰笼。</p><p>两峰千涧依稀是。想像诗翁醉。莫惊青蕊后时开。笑倒江南陶令、未归来。</p><p>又</p><p>凌虚风马来无迹。水净山光出。松间孤鹤睡残更。唤起缑箫飞去、与云平。</p><p>新亭聊共丰年悦。一醉中秋月。江山拟作画图临。乐府翻成终胜、写无声。</p><p>又</p><p>罢官嘉禾，张忠甫、曾彦思置酒舟中作</p><p>兰畦梅迳香云绕。长恨相从少。相从虽少却情亲。不道相从频后、是行人。</p><p>行人未去犹清瘦。想见相分后。书来梅子定尝新。记取江东日暮、雨还云。</p><p>南乡子</p><p>同韩子东饮汪德召新楼</p><p>风露晚珊珊。洛下湘中接佩环。急把一杯相劳苦，云端。只恐冰肌亦自寒。</p><p>二客共阑干。潋潋鲸波吸未干。待得月华移十丈，乘欢。更上层楼极处看。</p><p>又</p><p>浓绿暗芳洲。春事都随芍药休。风雨只贪梅子熟，飕飕。却送行人一夜秋。</p><p>新月幸如钩。三五还催玉鉴浮。一段离愁溪样远，悠悠。只是溪流浅似愁。</p><p>又</p><p>集句</p><p>窗户映朝光。花气浑如百和香。即遣花飞深造次，茫茫。曲渚飘成锦一张。</p><p>相忆莫相忘。并蒂芙蓉本自双。草色连云人去住，堪伤。海上尖峰似剑铓。</p><p>画堂春</p><p>饮赵渊卿容光堂</p><p>倡条繁蒂绿层层。解衫扶醉同登。暝云无树亦崚嶒。红袖深凭。</p><p>病思去春饶睡，醉魂因酒思冰。夜凉星斗挂修甍。歌尽香凝。</p><p>又</p><p>满城风雨近重阳。夹衫清润生香。好辞赓尽楚天长。唤得花黄。</p><p>客胜不知门陋，酒新如趁春狂。故人相见等相忘。一语千觞。</p><p>滴滴金</p><p>送路彦捷赴仪真</p><p>澄溪暝度轻澌白。对平湖、澹烟隔。我与征鸿共行人，更张灯留客。</p><p>东园半是余花迹。料仙帆、到时发。若倚江楼望清淮，为殷勤乡国。</p><p>青玉案</p><p>赠勉道琵琶人</p><p>当年万里龙沙路。载多少、离愁去。冷压层帘云不度。芙蓉双带，垂杨娇髻，弦索初调处。</p><p>花凝玉立东风暮。曾记江边丽人句。异县相逢能几许。多情谁料，琵琶洲畔，同醉清明雨。</p><p>沙塞子</p><p>春水绿波南浦。渐理棹、行人欲去。黯消魂、柳上轻烟，花梢微雨。</p><p>长亭放盏无计住。但芳草、迷人去路。忍回头、断云残日，长安何处。</p><p>临江仙</p><p>和洪景卢送行韵</p><p>忆着旧山归去乐，松筠岁晚参天。老来慵似柳三眠。从教官府冷，甘作地行仙。</p><p>青琐紫微追昨梦，扁舟已具犹怜。有情如酒月如川。为君忘饮病，更拟索茶煎。</p><p>又</p><p>席上次元明韵</p><p>潦水似讥酒浅，秋云如妒蟾明。幽人闻雁若闻莺。更长端有意，菊晚近无情。</p><p>诗学笑中偷换，烛花醉里频倾。罗衣迥立可怜生。五湖虽好在，客意欲登瀛。</p><p>鹧鸪天</p><p>白鹭亭作</p><p>天外秋云四散飞。波间风艇一时归。他年淮水东边月，犹为登临替落晖。</p><p>夸客胜，数星稀。晚寒拂拂动秋衣。酒行不尽清光意，输与渔舟睡钓矶。</p><p>又</p><p>送王漕侍郎奏事</p><p>渺渺东风拂画船。不堪临雨落花前。清歌只拟留春住，好语频闻有诏传。</p><p>秦望月，镜湖天。养成英气自当年。两山总是经行处，献纳雍容定几篇。</p><p>又</p><p>为韩漕无咎寿</p><p>忆醉君家倚翠屏。年年相喜鬓毛青。谁知缓步从天下，犹许清弹此地听。</p><p>挥羽扇，写鹅经。使星何似老人星。几时一试薰风手，今日桐阴又满庭。</p><p>又</p><p>上元孙长父郎中坐上次仲益尚书赠玉奴韵</p><p>拂拂深帏起暗尘。清歌缓响自回春。月知灯市云间堕，人对梅花雪后新。</p><p>杯掌露，舞衣云。酒慵微觉翠鬟倾。洞房不压阳台雨，乞与游人弄晚晴。</p><p>清平乐</p><p>建安泛舟作</p><p>新寒一段。变尽人间暖。说与群花花不管。只有江梅情乱。</p><p>江梅也似山人。山人到老梅亲。斗薮衣冠气象，百般归去精神。</p><p>又</p><p>席上赠人</p><p>桃根桃叶。一树芳相接。春到江南三二月。迷损东家蝴蝶。</p><p>殷勤踏取青阳。风前花正低昂。与我同心栀子，报君百结丁香。</p><p>眼儿媚</p><p>建安作</p><p>侬家风物似山家。梅老鬓丝华。几回记得，攀翻琪树；醉帽欹斜。</p><p>冷香不断春千里，归路本非赊。有人却道，使君犹健，看遍余花。</p><p>永遇乐</p><p>陪程金谿跃马用其韵</p><p>杜曲桑麻，灞桥风雪，归梦无路。马健凌秋，人间玩日，聊用宽迟暮。摇摇羽扇，翩翩凫舄，胜处恍疑仙去。笑相看，风林露草，古来有谁知趣。</p><p>黄公垆下，山阴亭畔，岁月着鞭如骛。出塞功名，入关游说，纸上俱难据。论诗说剑，尊前风味，天巧却容人觑。问少陵，酣歌拓戟，为谁献赋。</p><p>诉衷情</p><p>雨中会饮赏梅，烧烛花杪</p><p>洗妆僛舞傍清尊。霏雨澹黄昏。殷勤与花为地，烧烛助微温。</p><p>松半岭，竹当门。意如村。明朝酒醒，桃李漫山，心事谁论。</p><p>又</p><p>江梅初试两三花。人意竞年华。春工未敢轻放，深院拥吴娃。</p><p>翻酒戏，醉人家。旧生涯。而今且趁，便面斜阳，莫照红纱。</p><p>千秋岁</p><p>杏花风下。独立春寒夜。微雨度，疏星挂。晖晖浓艳出，袅袅繁枝亚。朱槛倚，轻罗醉里添还卸。</p><p>寂寞情犹乍。怅望骖鸾驾。衣褪玉，香欺麝。一花拚一醉，杯重凭谁把。春去也，重帘翠幕人如画。</p><p>风入松</p><p>杏花</p><p>传闻天上有星榆。历历谁居。淡烟暮拥红云暖，春寒乍有还无。作态似深又浅，多情要密还疏。</p><p>移尊环坐足相娱。醉影凭扶。江南归到虽怜晚，犹胜不见踟躇。尽拚绿阴青子，凭肩携手如初。</p><p>茶瓶儿</p><p>上元</p><p>澹月华灯春夜。送东风、柳烟梅麝。宝钗宫髻连娇马。似记得、帝乡游冶。</p><p>悦亲戚之情话。况溪山、坐中如画。凌波微步人归也。看酒醒、凤鸾谁跨。</p><p>祝英台</p><p>兽金寒，帘玉润，梅雪印苔絮。春意如人，易散苦难聚。几多丝竹深情，池溏幽梦，犹倚赖、与君同</p><p>住。</p><p>旧游处。谁唤别浦仙帆，风前问征路。烟雨连江，吹恨正无数。莫数紫燕归来，红云开后，空怅望、主人轻去。</p><p>五彩结同心</p><p>为渊卿寿</p><p>人间尘断，雨外风回，凉波自泛仙槎。非郭还非埜，闲莺燕、时傍笑语清佳。铜壶花漏长如线，金铺碎、香暖檐牙。谁知道、东园五亩，种成国艳天葩。</p><p>主人汉家龙种，正翩翩迥立，雪纻乌纱。歌舞承平旧，围红袖、诗兴自写春华。未知三斗朝天去，定何似、鸿宝丹砂。且一醉、朱颜相庆，共看玉井浮花。</p><p>瑞鹧鸪</p><p>为婶寿</p><p>芙蓉池馆一重重。</p><p>留得黄花寿斝中。</p><p>春到小春如有信，</p><p>月临良月正相同。</p><p>芝兰美应瑶阶瑞，</p><p>苹藻香吹翠沼风。</p><p>此夜隔墙闻凤管，</p><p>人间元自胜蟾宫。</p><p>月中桂</p><p>送杜仲微赴阙</p><p>露醑无情，送长歌未终，已醉离别。何如暮雨，酿一襟凉润，来留佳客。好山侵座碧。胜昨夜、疏星淡月。君欲翩然去，人间底许，员峤问帆席。</p><p>诗债酒病非畴昔。赖亲朋对影，且慰良夕。风流雨散，定几回肠断，能禁头白。为君烦素手，荐碧藕、轻丝细雪。去去江南路，犹应水云秋共色。</p><p>满庭芳</p><p>道中忆钱塘旧游</p><p>云暖萍漪，雨香兰迳，西湖二月初时。两山十里，锦绣照金羁。柳外阑干相望，弄东风、倚遍斜晖。朋游好，乱红堆里，一饮百篇诗。</p><p>三年，江上梦，青衫风日，白纻尘泥。听几声黄鸟，粤树闽溪。长是春朝多病，今年更、添得相思。须归去，倦游滋味，犹有个人知。</p><p>水龙吟</p><p>春溪漠漠如空，望中只与新愁去。何知尚有，烟间余怨，洛津闲赋。已瘦难丰，久离重见，好春如许。念海棠未老，荼欲吐。且莫恨、风兼雨。</p><p>休问无情水驿，载幽怀、小桡轻船。君看睡起，平阶柳絮，入门花雾。才尽无奇，客残如扫，一尊谁举。怅行云断后，只应梦里，有澄江句。</p><p>如梦令</p><p>酥花</p><p>鸳瓦初凝霜粟。冰笋旋裁春玉。巧思化东风，唤省蕊红枝绿。清淑。清淑。会有蜂栖蝶宿。</p><p>又</p><p>嫩柳眉梢轻蹙。细草烟凝堪掬。争似小桃秾，酒入香肌红玉。清馥。清馥。不觉花阑漏促。</p><p>蕊珠闲</p><p>浦云融，梅风断，碧水无情轻度。有娇黄上林梢，向春欲舞。绿烟迷昼，浅寒欺暮。不胜小楼凝伫。</p><p>倦游处。故人相见易阻。花事从今堪数。片帆无恙，好在一篙新雨。醉袍宫锦，画罗金缕。莫教恨传幽句。</p><p>念奴娇</p><p>雨斜风横，正诗人闲倦，淮山清绝。弹压秋光江万顷，只欠凌波罗袜。好事幽人，怜予止酒，着意温琼雪。翠帷低卷，怪来飞堕初月。</p><p>凉夜华宇无尘，舞裙香渐暖，锦茵声阙。不分金莲随步步，谁遣芙蓉争发。赖得高情，湘歌洛赋，称作西风客。为君留住，不然飘去云阙。</p><p>忆少年</p><p>逢春如酒，逢花如露，逢人如玉。东风送寒去，蔚温温香縠。</p><p>海上三山元似粟。试招来、共藏金屋。与君醉千岁，看人间新绿。</p><p>思佳客令</p><p>天似水。秋到芙蓉如乱绮。芙蓉意与黄花倚。</p><p>历历黄花矜酒美。清露委。山间有个闲人喜。</p><p>惜分飞</p><p>送江鸣玉归乌墩</p><p>相与十年亲且旧。一笑天涯携手。霜际寒云逗。去年情味君思否。</p><p>远水无情冰不就。好在尊前眉岫。肠断东南秀。淡烟疏月梅时侯。</p><p>绛都春</p><p>别张子仪</p><p>平生相遇。算未有、笑语闽山佳处。旧日文章，如今风味浑如许。眼前都是蓬莱路。但莫道、有人曾住。异时天上，种种风流，待君如故。</p><p>此自君家旧物，看九万清风，为君掀举。举上青云，却忆梅花如旧否。故人衰病今无绪。只种得、梅花盈圃。待君一过山家，共斟露醑。</p><p>小重山</p><p>春日归来如许长。不知偿此意，几何觞。老人临酒兴犹狂。溪山主，终不道山王。</p><p>一雨罢耕桑。平生欢喜处，是吾乡。与君花底共风光。春莫笑，花不似人香。</p><p>隔浦莲</p><p>西风吹断梦草。来度芙蓉老。座上人谁在，晨参疏影相照。幽馆寒意早。帘声小。醉语秋屏晓。</p><p>记年少。相携胜处，黄花香满乌帽。如今将见，璧月琼枝空好。准拟新歌待见了。不道。些儿心事还恼。</p><p>贺圣朝</p><p>一江风月同君住。了不知秋去。赏心亭下，过帆如马，堕枫如雨。</p><p>相将莫问，兴亡旧事，举离觞谁诉。垂杨指点，但归来、有温柔佳处。</p><p>念奴娇</p><p>建安饯交代沈公雅</p><p>棠阴绿遍，正金菊芙蓉，争放时节。满路歌谣民五袴，底事逢车催发。结彩成门，攀辕卧辙，何计留连得。故园花柳，尽成憔悴难说。</p><p>今夜祖席邮亭，主人来日，已是朝天客。旌旆匆匆从此去，□赏□湖风月。眷恋无因，笑啼不敢，那忍伤轻别。清□难驻，一杯聊送行色。</p><p>点绛唇</p><p>途中逢管倅</p><p>憔悴天涯，故人相遇情如故。别离何遽。忍唱阳关句。</p><p>我是行人，更送行人去。愁无据。寒蝉鸣处。回首斜阳暮。</p><p>转调踏莎行</p><p>路宜人生日</p><p>宿雨才收，余寒尚力。牡丹将绽也、近寒食。人间好景，算仙家也惜。因循尽扫断、蓬莱迹。</p><p>旧日天涯，如今咫尺。一月五番价、共欢集。些儿寿酒，且莫留半滴。一百二十个、好生日。</p><p>瑞鹤仙</p><p>气佳哉寿域。正晓松呈翠，早梅施白。良辰值良月。看景星朝睹，洗空霜洁。珍图瑞牒。仰天心、钟在俊杰。向人间，化作如膏甘雨，莫放春歇。</p><p>堪忆。三吴乐事，画戟凝香，舞衣回雪。风流胜绝。尊中酒，坐中客。问今年何事，骑鲸南去，久矣湘枫下叶。早归来，应取千龄，凤池旧列。</p><p>看花回</p><p>端有恨，留春无计，花飞何速。槛外青青翠竹。镇高节凌云，清阴常足。春寒风袂，带雨穿窗如利镞。催处处、燕巧莺慵，几声钩叫云木。</p><p>看波面、垂杨蘸绿。最好是、风梳烟沐。阴重薰帘未卷，正泛乳新芽，香飘清馥。新诗惠我，开卷醒然欣再读。叹词章、过人华丽，掷地胜如金玉。</p><p>好事近</p><p>一沮寄江干，十载山青水碧。山水大无余意，有故情难识。</p><p>故情难识有谁知，衣残更头白。别后是人安稳，只楚吴行客。</p><p>贺圣朝</p><p>河阳桃李开无数。待成春归去。小园几月忽惊飞，恨主人难驻。</p><p>雏莺乳燕愁悲语。道留君不住。愿君随处作东风，与群花为主。</p><p>浣沙溪</p><p>张宜兴生日</p><p>花县双凫缥缈仙。家庭椿树正苍然。斑衣举酒大人前。</p><p>袅袅凉风供扇枕，悠悠飞露湿丛萱。醉扶黄发弄曾玄。</p><p>又</p><p>水到桐江镜样清。有人还似水清明。尊前无语更盈盈。</p><p>翠袖舞衫何日了，白头归去几时成。老来犹有惜花情。</p><p>菩萨蛮</p><p>佩环解处妆初了。翠娥玉面金钿小。萼绿本仙家。</p><p>天香谁似他。芳心真耐久。度月长相守。岁晚未能忘。相期云水乡。</p><p>眼儿媚</p><p>王漕赴介庵赏梅</p><p>黄昏小宴史君家。梅粉试春华。暗香素蕊，横枝疏影，月淡风斜。</p><p>更饶红烛枝头挂，粉蜡斗香奢。元宵近也，小园先试，火树银花。</p><p>江城子</p><p>上张帅</p><p>春风旗鼓石头城。急麾兵。斩长鲸。缓带轻裘，乘胜讨蛮荆。蚁聚蜂屯三十万，争面缚，向行营。</p><p>舳舻千里大江横。凯歌声。犬羊惊。尊俎风流，谈笑酒徐倾。北望旄头今已灭，河汉淡，两台星。</p><p>西江月</p><p>为寿</p><p>捣玉扬珠万户，月无眉高髻千峰。佳辰请寿黑头公。老稚扶携欢动。</p><p>借问优游黄绮，何如强健夔龙。觥船一棹百分空。浇泼胸中云梦。</p><p>千秋岁</p><p>外姑生日</p><p>柏舟高躅。晚岁宜遐福。门户壮，疏汤沐。青袍围白发，瑞锦缠犀轴。仙桂长，交柯却映蟠桃熟。</p><p>缥缈长生曲。入破笙箫逐。香雾薄，菲华屋。玉钩凉月挂，水麝秋蕖馥。千万寿，酒中倒卧南山绿。</p><p>虞美人</p><p>断蝉高柳斜阳处。池阁丝丝雨。绿檀珍簟卷猩红。屈曲杏花蝴蝶、小屏风。</p><p>春山叠叠秋波慢。收拾残针线。又成娇困倚檀郎。无事更抛莲子、打鸳鸯。</p><p>又</p><p>刘帅生日</p><p>疏梅淡月年年好。春意今年早。迎长时节近佳辰。看取衮衣黄发、画麒麟。</p><p>酒中倒卧南山绿。起舞人如玉。风流椿树可怜生。长与柳枝桃叶、共青青。</p><p>瑞鹧鸪</p><p>榴花五月眼边明。角簟流冰午梦清。江上扁舟停画桨，云间一笑濯尘缨。</p><p>主人杯酒留连意，倦客关河去住情。都付驿亭今日水，伴人东去到江城。</p><p>豆叶黄</p><p>粉墙丹柱柳丝中。帘箔轻明花影重。午醉醒来一面风。绿葱葱。几颗樱桃叶底红。</p><p>念奴娇</p><p>中秋</p><p>姮娥万古，算清光常共、水清山绿。我欲蓬莱风露顶，眇视寰瀛一粟。携手群仙，广寒游戏，玉砌琉璃屋。归来一笑，葛陂还访骑竹。</p><p>此夕纵饮清欢，吸寒辉万丈、快如飞瀑。倾倒银河斟斗杓，莫问人间荣辱。独倚阑干，浩歌长啸，惊堕云飞鹄。乱呼蟾兔，捣霜为驻颜玉。</p><p>水调歌头</p><p>山色望中好，□□清。连峰叠山献极目，高下与云平。玉洞沈沈何处。隐映一溪烟树。倒影碧波□。唤起骖鸾客，丹灶夜光横。</p><p>□霞卷，风露滴，月华明。佳人为我、垂手凄怨理秦筝。千载虹桥新路。依约幔亭歌舞。一醉话浮生。但得尊盈酒，莫问世间名。</p><p>清平乐</p><p>雪</p><p>悠悠漾漾。做尽轻模样。昨夜潇潇窗外响。多在梅梢柳上。</p><p>画楼拂晓帘开。六花一片飞来。却被金炉香雾，腾腾扶上琼钗。</p><p>临江仙</p><p>赏芙蓉</p><p>十载长安桃李梦，年来镜净尘空。忽传彩笔小笺红。满怀秋思，倾倒为芙蓉。</p><p>莫恨霜浓开较晚，尊前元有春风。酣娇肯为别人容。试携银烛，斜照绿波中。</p><p>鹧鸪天</p><p>羊城天下最号都会，风轩月馆，艳姬角</p><p>妓，倍于他所，人以群仙目之，因赋十阙鹧</p><p>鸪天萧秀</p><p>一□青春正及笄。蕊珠仙子下瑶池。箫吹弄玉登楼月，弦拨昭君未嫁时。</p><p>云体态，柳腰肢。绮罗活计强相随。天教谪入群花苑，占得东风第一枝。</p><p>又</p><p>萧莹</p><p>花动仪容玉润颜。温柔袅娜趁清闲。盈盈醉眼横秋水，淡淡蛾眉抹远山。</p><p>膏雨霁，晓风寒。一枝红杏拆朱阑。天台迥失刘郎路，因忆前缘到世间。</p><p>又</p><p>欧懿</p><p>月素娥何事下天衢。翩翩舞袖穿花蝶，宛转歌喉贯索珠。</p><p>帘翡翠，枕珊瑚。锦衾冰簟象床铺。春光九十羊城景，百紫千红总不如。</p><p>又</p><p>桑雅</p><p>云暗青丝玉莹冠。笑生百媚入眉端。春深芍药和烟拆，秋晓芙蓉破露看。</p><p>星眼俊，月眉弯。舞狂花影上栏干。醉来直驾仙鸾去，不到银河到广寒。</p><p>又</p><p>刘雅</p><p>醉捻花枝舞翠翘。十分春色赋妖娆。千金笑里争檀板，一搦纤围间舞腰。</p><p>行也媚，坐也娇。乍离银阙下青霄。檀郎若问芳笄记，二月和风弄柳条。</p><p>又</p><p>欧倩</p><p>梅粉新妆间玉容。寿阳人在水晶宫。浴残雨洗梨花白，舞转风摇菡萏红。</p><p>云枕席，月帘栊。金炉香喷凤帏中。凡材纵有凌云格，肯学文君一旦从。</p><p>又</p><p>文秀</p><p>绰约娇波二八春。几时飘谪下红尘。桃源寂寂啼春鸟，蓬岛沈沈锁暮云。</p><p>丹脸嫩，黛眉新。肯将朱粉污天真。杨妃不似才卿貌，也得君王宠爱勤。</p><p>又</p><p>王婉</p><p>未有年光好破瓜。绿珠娇小翠鬟丫。清肌莹骨能香玉，艳质英姿解语花。</p><p>钗插凤，鬓堆鸦。舞腰春柳受风斜。有时马上人争看，擘破红窗新绛纱。</p><p>又</p><p>杨兰</p><p>两两青螺绾额傍。彩云齐会下巫阳。俱飞蛱蝶尤相逐，并蒂芙蓉本自双。</p><p>翻彩袖，舞霓裳，点风飞絮恣轻狂。花神只恐留难住，早晚承恩入未央。</p><p>又</p><p>总咏</p><p>一簇神仙会见奇。誓夸苏小与西施。怜轻镂月为歌扇，喜薄裁云作舞衣。</p><p>牙板脆，玉音齐。落霞天外雁行低。看看各得风流侣，回首乘鸾旧路归。</p><p>桃源忆故人</p><p>修檐堕玉欺窗竹。独坐冷云堆屋。此味与谁同宿。几寸东斋烛。</p><p>烟鬟雾鬓春山曲。好梦浅愁相续。那慰沈腰如束。歌意灯前足。</p><p>生查子</p><p>翻翻别袖风，醉眼迷残日。</p><p>春色荡人魂，杨柳浑无力。</p><p>不知长短亭，何处逢寒食。</p><p>多少向来情，门掩梨花夕。</p><p>卜算子</p><p>集句</p><p>脉脉万重心，相望何时见。强半春寒去却来，野水差新燕。</p><p>远负白头吟，坐惜红颜变。欲问平安无使来，日落庭花祝转。</p><p>生查子</p><p>新月曲如眉，未有团圆意。</p><p>红豆不堪看，满眼相思泪。</p><p>终日擘桃穰，人在心儿里。</p><p>两朵隔墙花，早晚成连理。</p><p>喜迁莺</p><p>秋望</p><p>登山临水。正桂岭瘴开，苹洲风起。玄鹤高翔，苍膺远击，白鹭欲飞还止。江上澄波似练，沙际行人如蚁。目断外见遥峰蹙翠，残霞浮。</p><p>千里。关塞远，雁阵不来，犹把阑干倚。数叠悲笳，一行征旆，城郭几番成毁。白塔前朝寝陵，青嶂故都宫垒。念往事，但寒烟满目，秋蝉盈耳。</p><p>王千秋</p><p>千秋字锡老，东平人。有审斋词一卷。</p><p>贺新郎</p><p>石城吊古</p><p>吊古城头去。正高秋、霜晴木落，路通洲渚。欲问紫髯分鼎事，只有荒祠烟树。巫觋去、久无箫鼓。霸业荒凉遗堞坠，但苍崖、日阅征帆渡。兴与废，几今古。</p><p>夕阳细草空凝伫。试追思、当时子敬，用心良误。要约刘郎铜雀醉，底事遽争荆楚。遂但见、吴蜀烽举。致使五官伸脚睡，唤诸儿、昼取长陵土。遗此恨，欲谁语。</p><p>沁园春</p><p>晁共道侍郎生日</p><p>豆蔻娇春，烟花羞暖，物华渐嘉。也不须莺怨，桃封绛萼，也不须蜂恨，兰郁金芽。料是东君，都将</p><p>和气，分付清丰诗礼家。充闾庆，有青毡事业，丹凤才华。</p><p>乘槎。早上云霞。侍祠甘泉瞻羽车。试笑凭熊轼，嘉禾合穗，进思鱼钥，菡萏骈花。萧寇勋名，龚黄模样，入拜行趋堤上沙。今宵里，且觥船满棹，醉帽欹斜。</p><p>风流子</p><p>夜久烛花暗，仙翁醉、丰颊缕红霞。正三行钿袖，一声金缕，卷茵停舞，侧火分茶。笑盈盈，溅汤温翠碗，折印启缃纱。玉笋缓摇，云头初起，竹龙停战，雨脚微斜。</p><p>清风生两腋，尘埃尽，留白雪、长黄芽。解使芝眉长秀，潘鬓休华。想竹宫异日，衮衣寒夜，小团分赐，新样金花。还记玉麟春色，曾在仙家。</p><p>醉蓬莱</p><p>送汤</p><p>正歌尘惊夜，斗乳回甘，暂醒还醉。再煮银瓶，试长松风味。玉手磨香，镂金檀舞，在寿星光里。翠袖微揎，冰瓷对捧，神仙标致。</p><p>记得拈时，吉祥曾许，一饮须教，百年千岁。况有阴功在，遍江东桃李。紫府春长，凤池天近，看提携云耳。积善堂前，年年笑语，玉簪珠履。</p><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p1.pstatp.com/large/dfic-imagehandler/5ee0c787-9c7e-4d57-902a-c31e481930bd><p class=pgc-img-caption></p></div><div class=pgc-img><img alt="全宋词（2790卷）（442—443卷）侯寘 赵彦端大全" onerror=errorimg.call(this); src=http://p3.pstatp.com/large/dfic-imagehandler/fddf2274-76ff-4924-beb4-4d368d6f1a5c><p class=pgc-img-caption></p></div></div><div class="post-meta meta-tags"><ul class=clearfix><li><a>'全宋词','2790','442'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>