<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>【中华古风】《李贺诗词》十首（三） | 极客快訊</title><meta property="og:title" content="【中华古风】《李贺诗词》十首（三） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/e032f8a9820c4ccaa59ee7af25684114"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/a08102e9.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/a08102e9.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/a08102e9.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/a08102e9.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/a08102e9.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/a08102e9.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/a08102e9.html><link rel=canonical href=https://geekbank.cf/tw/%e6%b8%b8%e6%88%8f/a08102e9.html><meta property="article:published_time" content="2020-10-29T21:12:52+08:00"><meta property="article:modified_time" content="2020-10-29T21:12:52+08:00"><meta name=Keywords content><meta name=description content="【中华古风】《李贺诗词》十首（三）"><meta name=author content="极客快訊"><meta property="og:url" content="/cn/%E6%B8%B8%E6%88%8F/a08102e9.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>【中华古风】《李贺诗词》十首（三）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><h1>其二</h1><p>（唐）李贺</p><p>别柳当马头，官槐如兔目。</p><p>欲将千里别，持此易斗粟。</p><p>南云北云空脉断，灵台经络悬春线。</p><p>青轩树转月满床，下国饥儿梦中见。</p><p>维尔之昆二十余，年来持镜颇有须。</p><p>辞家三载今如此，索米王门一事无。</p><p>荒沟古水光如刀，庭南拱柳生蛴螬。</p><p>江干幼客真可念，郊原晚吹悲号号。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p1.pstatp.com/large/pgc-image/e032f8a9820c4ccaa59ee7af25684114></div><h1>其二</h1><p>（唐）李贺</p><p>奇俊无少年，日车何躃躃。</p><p>我待纡双绶，遗我星星发。</p><p>都门贾生墓，青蝇久断绝。</p><p>寒食摇扬天，愤景长肃杀。</p><p>皇汉十二帝，唯帝称睿哲。</p><p>一夕信竖儿，文明永沦歇。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p3.pstatp.com/large/pgc-image/96024b30439145f6b1a4b12cdac0832b></div><h1>塞下曲</h1><p>（唐）李贺</p><p>胡角引北风，蓟门白于水。</p><p>天含青海道，城头月千里。</p><p>露下旗蒙蒙，寒金鸣夜刻。</p><p>蕃甲锁蛇鳞，马嘶青冢白。</p><p>秋静见旄头，沙远席箕愁。</p><p>帐北天应尽，河声出塞流。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p1.pstatp.com/large/pgc-image/6c8914197aef4c8da1aff1b1e86eef94></div><h1>南园十三首</h1><p>（唐）李贺</p><h1>其一</h1><p>花枝草蔓眼中开，小白长红越女腮。</p><p>可怜日暮嫣香落，嫁与春风不用媒。</p><h1>其二</h1><p>宫北田塍晓气酣，黄桑饮露窣宫帘。</p><p>长腰健妇偷攀折，将喂吴王八茧蚕。</p><h1><strong>其三</strong></h1><p>竹里缲丝挑网车，青蝉独噪日光斜。</p><p>桃胶迎夏香琥珀，自课越佣能种瓜。</p><h1>其四</h1><p>三十未有二十余，白日长饥小甲蔬。</p><p>桥头长老相哀念，因遗戎韬一卷书。</p><h1>其五</h1><p>男儿何不带吴钩，收取关山五十州。</p><p>请君暂上凌烟阁，若个书生万户侯？</p><h1>其六</h1><p>寻章摘句老雕虫，晓月当帘挂玉弓。</p><p>不见年年辽海上，文章何处哭秋风？</p><h1>其七</h1><p>长卿牢落悲空舍，曼倩诙谐取自容。</p><p>见买若耶溪水剑，明朝归去事猿公。</p><h1>其八</h1><p>春水初生乳燕飞，黄蜂小尾扑花归。</p><p>窗含远色通书幌，鱼拥香钩近石矶。</p><h1>其九</h1><p>泉沙软卧鸳鸯暖，曲岸回篙舴艋迟。</p><p>泻酒木栏椒叶盖，病容扶起种菱丝。</p><h1>其十</h1><p>边让今朝忆蔡邕，无心裁曲卧春风。</p><p>舍南有竹堪书字，老去溪头做钓翁。</p><h1>其十一</h1><p>长峦谷口倚嵇家，白昼千峰老翠华。</p><p>自履藤鞋收石蜜，手牵苔絮长莼花。</p><h1>其十二</h1><p>松溪黑水新龙卵，桂洞生硝旧马牙。</p><p>谁遣虞卿裁道帔，轻绡一匹染朝霞。</p><h1>其十三</h1><p>小树开朝径，长茸湿夜烟。</p><p>柳花惊雪浦，麦雨涨溪田。</p><p>古刹疏钟度，遥岚破月悬。</p><p>沙头敲石火，烧竹照渔船。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p1.pstatp.com/large/pgc-image/c030f92c4ca8490eab736aac4331973e></div><h1>南山田中行</h1><p>（唐）李贺</p><p>秋野明，秋风白，塘水漻漻虫啧啧。</p><p>云根台藓山上石，冷红泣露娇啼色。</p><p>荒畦九月稻叉牙，蛰萤低飞陇径斜。</p><p>石脉水流泉滴沙，鬼灯如漆点松花。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p1.pstatp.com/large/pgc-image/b396e53fb445457db6f9efb4cd6624bc></div><h1>感讽五首 其五</h1><p>（唐）李贺</p><p>石根秋水明，石畔秋草瘦。</p><p>侵衣野竹香，蛰蛰垂野厚。</p><p>岑中月归来，蟾光挂空秀。</p><p>桂露对仙娥，星星下云逗。</p><p>凄凉栀子落，山璺泣清漏。</p><p>下有张仲蔚，披书案将朽。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p3.pstatp.com/large/pgc-image/8564377a4a1c456a8a42951531817648></div><h1>官街鼓</h1><p>（唐）李贺</p><p>晓声隆隆催转日，暮声隆隆催月出。</p><p>汉城黄柳映新帘，柏陵飞燕埋香骨。</p><p>捶碎千年日长白，孝武秦皇听不得。</p><p>从君翠发芦花色，独共南山守中国。</p><p>几回天上葬神仙，漏声相将无断绝。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p1.pstatp.com/large/pgc-image/94144663d0ec4971bc2b2a4dd3b0e014></div><h1>开愁歌</h1><p>（唐）李贺</p><p>秋风吹地百草干，华容碧影生晚寒。</p><p>我当二十不得意，一心愁谢如枯兰。</p><p>衣如飞鹑马如狗，临歧击剑生铜吼。</p><p>旗亭下马解秋衣，请贳宜阳一壶酒。</p><p>壶中唤天云不开，白昼万里闲凄迷。</p><p>主人劝我养心骨，莫受俗物相填豗。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p3.pstatp.com/large/pgc-image/c697cc80bbb7483b911140454ba39718></div><h1>野歌</h1><p>（唐）李贺</p><p>鸦翎羽箭山桑弓，仰天射落衔芦鸿。</p><p>麻衣黑肥冲北风，带酒日晚歌田中。</p><p>男儿屈穷心不穷，枯荣不等嗔天公。</p><p>寒风又变为春柳，条条看即烟蒙蒙。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p1.pstatp.com/large/pgc-image/ce354b77c8e74b0cb0ddd04a93458e79></div><h1>荣华乐( 一作东洛梁家谣)</h1><p>（唐）李贺</p><p>鸢肩公子二十余，齿编贝，唇激朱。</p><p>气如虹霓，饮如建瓴，走马夜归叫严更。</p><p>径穿复道游椒房，龙裘金玦杂花光。</p><p>玉堂调笑金楼子，台下戏学邯郸倡。</p><p>口吟舌话称女郎，锦袪绣面汉帝旁。</p><p>得明珠十斛，白璧一双，新诏垂金曳紫光煌煌。</p><p>马如飞，人如水，九卿六官皆望履。</p><p>将回日月先反掌，欲作江河唯画地。</p><p>峨峨虎冠上切云， 竦剑晨趋凌紫氛。</p><p>绣段千寻贻皂隶，黄金百镒贶家臣。</p><p>十二门前张大宅，晴春烟起连天碧。</p><p>金铺缀日杂红光， 铜龙啮环似争力。</p><p>瑶姬凝醉卧芳席，海素笼窗空下隔。</p><p>丹穴取凤充行庖，玃玃如拳那足食。</p><p>金蟾呀呀兰烛香， 军装武妓声琅珰。</p><p>谁知花雨夜来过，但见池台春草长。</p><p>嘈嘈弦吹匝天开，洪崖箫声绕天来。</p><p>天长一矢贯双虎， 云弝绝骋聒旱雷。</p><p>乱袖交竿管儿舞，吴音绿鸟学言语。</p><p>能教刻石平紫金，解送刻毛寄新兔。</p><p>三皇皇后七贵人， 五十校尉二将军。</p><p>当时飞去逐彩云，化作今日京华春。</p><div class=pgc-img><img alt=【中华古风】《李贺诗词》十首（三） onerror=errorimg.call(this); src=https://p9.pstatp.com/large/pgc-image/b564949f6068430781237a6bff1dcd05></div><p><strong>（图片来源于网络！）</strong></p></div></div><div class="post-meta meta-tags"><ul class=clearfix><li><a>'中华古风','李贺','诗词'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E6%B8%B8%E6%88%8F/de647cc4.html alt=【中华古风】李贺诗词十首（一） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/2410df4920034ad89a9429a6c029fdfa style=border-radius:25px></a>
<a href=../../cn/%E6%B8%B8%E6%88%8F/de647cc4.html title=【中华古风】李贺诗词十首（一）>【中华古风】李贺诗词十首（一）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>