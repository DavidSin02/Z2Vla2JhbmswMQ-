<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全唐诗—共计900卷》（778—786卷）伫想空不极，怀古怅无从。 | 极客快訊</title><meta property="og:title" content="《全唐诗—共计900卷》（778—786卷）伫想空不极，怀古怅无从。 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/dfic-imagehandler/15859056-2b57-4411-9545-12ab8a01b988"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/a7cdd33.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/a7cdd33.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/a7cdd33.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/a7cdd33.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/a7cdd33.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/a7cdd33.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/a7cdd33.html><link rel=canonical href=https://geekbank.cf/tw/%e6%b8%b8%e6%88%8f/a7cdd33.html><meta property="article:published_time" content="2020-10-29T20:47:43+08:00"><meta property="article:modified_time" content="2020-10-29T20:47:43+08:00"><meta name=Keywords content><meta name=description content="《全唐诗—共计900卷》（778—786卷）伫想空不极，怀古怅无从。"><meta name=author content="极客快訊"><meta property="og:url" content="/cn/%E6%B8%B8%E6%88%8F/a7cdd33.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全唐诗—共计900卷》（778—786卷）伫想空不极，怀古怅无从。</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p3.pstatp.com/large/dfic-imagehandler/15859056-2b57-4411-9545-12ab8a01b988><p class=pgc-img-caption></p></div><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/3cd41c6e-ac72-489d-b68a-a180e9da0f8e><p class=pgc-img-caption></p></div><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/93b6a3fa-6089-4642-8e0c-21d29c566f96><p class=pgc-img-caption></p></div><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p9.pstatp.com/large/dfic-imagehandler/3b3e0787-3ebc-46ef-823e-3f2792a7c267><p class=pgc-img-caption></p></div><h1><strong>目录：</strong></h1><h1>卷778李季华</h1><h1>卷779王约</h1><h1>卷780郑蕡</h1><h1>卷781赵铎</h1><h1>卷782员南溟</h1><h1>卷783辛学士</h1><h1>卷784景龙文馆士</h1><h1>卷785无名氏</h1><h1>卷786无名氏</h1><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p3.pstatp.com/large/dfic-imagehandler/f4593a2c-8986-4ce0-bed1-edd0aef12631><p class=pgc-img-caption></p></div><h1 class=ql-align-center>卷778李季华</h1><p>卷七百七十八</p><p>卷778_1「题季子庙」李季华</p><p>季子让社稷，又能听国风。宁知千载后，苹藻冷祠宫。</p><p>卷778_2「听琴」王玄</p><p>拂尘开按匣，何事独颦眉。古调俗不乐，正声君自知。</p><p>卷778_3「失鹭鹚」李归唐</p><p>惜养来来岁月深，笼开不见意沈吟。</p><p>也知只在秋江上，明月芦花何处寻。</p><p>卷778_4「铜雀妓」朱光弼</p><p>魏王铜雀妓，日暮管弦清。一见西陵树，心悲舞不成。</p><p>卷778_5「宫词」朱光弼</p><p>梦里君王近，宫中河汉高。秋风能再热，团扇不辞劳。</p><p>卷778_6「惆怅诗九首」顾甄远</p><p>魂黯黯兮情脉脉，帘风清兮窗月白。</p><p>梦惊枕上炉烬销，不见蕊珠宫里客。</p><p>禁漏声稀蟾魄冷，纱厨筠簟波光净。</p><p>独坐愁吟暗断魂，满窗风动芭蕉影。</p><p>别恨离肠空恻恻，风动虚轩池水白。</p><p>莫言灵圃步难寻，有心终效偷桃客。</p><p>愁遇人间好风景，焦桐韵满华堂静。</p><p>鉴鸾钗燕恨何穷，忍向银床空抱影。</p><p>绿槐影里傍青楼，陌上行人空举头。</p><p>烟水露花无处问，摇鞭凝睇不胜愁。</p><p>役尽心神销尽骨，恩情未断忽分离。</p><p>平生此恨无言处，只有衣襟泪得知。</p><p>浓醪艳唱愁难破，骨瘦魂消病已成。</p><p>若为多罗年少死，始甘人道有风情。</p><p>泪满罗衣酒满卮，一声歌断怨伤离。</p><p>如今两地心中事，直是瞿昙也不知。</p><p>横泥杯觞醉复醒，愁牵时有小诗成。</p><p>早知惹得千般恨，悔不天生解薄情。</p><p>卷778_7「登清居台」魏峦</p><p>迤逦清居台，连延白云外。侧聆天上语，下视飞鸟背。</p><p>卷778_8「游昌化精舍」柳明献</p><p>宝台侵汉远，金地接霞高。何必游天外，忻此契卢敖。</p><p>卷778_9「善卷先生坛」蔡昆</p><p>几到坛边登阁望，因思遗迹咏今朝。</p><p>当时为有重华出，不是先生傲帝尧。</p><p>卷778_10「句」蔡昆</p><p>飘飘随暮雨，飒飒落秋山。（《落叶》，王正字《诗格》）</p><p>卷778_11「题鄜州相思铺（一作令狐楚诗）」令狐挺</p><p>谁把相思号此河，塞垣车马往来多。</p><p>只应自古征人泪，洒向空川作逝波。</p><p>卷778_12「凤归云二首」滕潜</p><p>金井栏边见羽仪，梧桐枝上宿寒枝。</p><p>五陵公子怜文彩，画与佳人刺绣衣。</p><p>饮啄蓬山最上头，和烟飞下禁城秋。</p><p>曾将弄玉归云去，金翿斜开十二楼。</p><p>卷778_13「药圃」夏侯子云</p><p>绿叶红英遍，仙经自讨论。偶移岩畔菊，锄断白云根。</p><p>卷778_14「读孝经」方愚</p><p>星彩满天朝北极，源流是处赴东溟。</p><p>为臣为子不忠孝，辜负宣尼一卷经。</p><p>卷778_15「赠葛氏小娘子」潘雍</p><p>曾闻仙子住天台，欲结灵姻愧短才。</p><p>若许随君洞中住，不同刘阮却归来。</p><p>卷778_16「送孙舍人归湘州」梁陟</p><p>盛才倾世重，清论满朝归。作隼他年计，为鸳此日飞。</p><p>比肩移日近，抗首出郊畿。为报清漳水，分明照锦衣。</p><p>卷778_17「再登河阳城怀古」朱延</p><p>客游倦旅思，憩驾陟崇墉。元凯标奇迹，安仁擅美踪。</p><p>远近浊河流，出没青山峰。伫想空不极，怀古怅无从。</p><p>卷778_18「题莹上人院」寇埴</p><p>舍筏求香偈，因泉演妙音。是明捐俗网，何独在山林。</p><p>缭绕藤轩密，逶迤竹径深。为传同学志，兹宇可清心。</p><p>卷778_19「燕衔泥（一作冯着诗）」冯渚</p><p>双燕碌碌飞入屋，屋中老人喜燕归，裴回绕我床头飞。</p><p>去年为尔逐黄雀，雨多屋漏泥土落。尔莫厌老翁茅屋低，</p><p>梁头作窠梁下栖。尔不见东家黄鷇鸣啧啧，</p><p>蛇盘瓦沟鼠穿壁。豪家大屋尔莫居，骄儿少妇采尔雏。</p><p>井旁写水泥自足，衔泥上屋随尔欲。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/1d0ae19a-5bb6-49b3-a963-78fa848b7f66><p class=pgc-img-caption></p></div><h1 class=ql-align-center>卷779王约</h1><p>卷七百七十九</p><p>卷779_1「日暖万年枝」王约</p><p>霭霭彤庭里，沈沈玉砌陲。初升九华日，潜暖万年枝。</p><p>煦妪光偏好，青葱色转宜。每因韶景丽，长沐惠风吹。</p><p>隐映当龙阙，氛氲隔凤池。朝阳光照处，唯有近臣知。</p><p>卷779_2「日暖万年枝」郭求</p><p>旭日升溟海，芳枝散曙烟。温仁临树久，煦妪在条偏。</p><p>阳德符君惠，嘉名表圣年。若承恩渥厚，常属栋梁贤。</p><p>生植虽依地，光华只信天。不才堪仄陋，徒望向荣先。</p><p>卷779_3「日暖万年枝」郑师贞</p><p>禁树敷荣早，偏将丽日宜。光摇连北阙，影泛满南枝。</p><p>得地方知照，逢时异赫曦。叶和盈数积，根是永年移。</p><p>宵露犹残润，薰风更共吹。余晖诚可托，况近凤凰池。</p><p>卷779_4「日华川上动」石殷士</p><p>曙霞攒旭日，浮景弄晴川。晃曜层潭上，悠扬极浦前。</p><p>岸高时拥媚，波远渐澄鲜。萍实空随浪，珠胎不照渊。</p><p>早暄依曲渚，微动触轻涟。孰假咸池望，幽情得古篇。</p><p>卷779_5「闻击壤」石殷士</p><p>尧年听野老，击壤复何云。自谓欢由己，宁知德在君。</p><p>气平闲易畅，声贺作难分。耕凿方随日，恩威比望云。</p><p>篑桴均下调，和木等南薰。无落于吾事，谁将帝力闻。</p><p>卷779_6「初日照华清宫」柴宿</p><p>灵山初照泽，远近见离宫。影动参差里，光分缥缈中。</p><p>鲜飙收晚翠，佳气满晴空。林润温泉入，楼深复道通。</p><p>璇题生炯晃，珠缀引xz胧。凤辇何时幸，朝朝此望同。</p><p>卷779_19「瑜不掩瑕」柴宿</p><p>朗玉微瑕在，分明异璞瑜。坚贞宁可杂，美恶自能殊。</p><p>待价知弥久，称忠定不诬。光辉今见黜，毫发外呈符。</p><p>岂假良工指，堪为达士模。他山傥磨琢，慕爱是洪炉。</p><p>卷779_20「秋日悬清光」陶拱</p><p>秋至云容敛，天中日景清。悬空寒色净，委照曙光盈。</p><p>泫泫看弥上，辉辉望最明。烟霞轮乍透，葵藿影初生。</p><p>鉴下应无极，升高自有程。何当回盛彩，一为表精诚。</p><p>卷779_21「三让月成魄（不得泛说乡饮之事）」刘gL</p><p>为礼依天象，周旋逐月成。教人三让美，为客一宵生。</p><p>初进轮犹暗，终辞影渐明。幸陪宾主位，取舍任亏盈。</p><p>卷779_22「海上生明月」朱华</p><p>皎皎秋中月，团圆海上生。影开金镜满，轮抱玉壶清。</p><p>渐出三山岊，将凌一汉横。素娥尝药去，乌鹊绕枝惊。</p><p>照水光偏白，浮云色最明。此时尧砌下，蓂荚自将荣。</p><p>卷779_23「月夜梧桐叶上见寒露」戴察</p><p>萧疏桐叶上，月白露初团。滴沥清光满，荧煌素彩寒。</p><p>风摇愁玉坠，枝动惜珠干。气冷疑秋晚，声微觉夜阑。</p><p>凝空流欲遍，润物净宜看。莫厌窥临倦，将晞聚更难。</p><p>卷779_24「清露被皋兰」孙顾</p><p>九皋兰叶茂，八月露华清。稍与秋阴合，还将晓色并。</p><p>向空罗细影，临水泫微明。的皪添幽兴，芊绵动远情。</p><p>夕芳人未采，初降鹤先惊。为感生成惠，心同葵藿倾。</p><p>卷779_25「宿烟含白露」孙頠</p><p>析析有新意，微微曙色幽。露含疏月净，光与晓烟浮。</p><p>迥野遥凝素，空林望已秋。着霜寒未结，凝叶滴还流。</p><p>比玉偏清洁，如珠讵可收。裴回阡陌上，瞻想但淹留。</p><p>卷779_26「送薛大夫和蕃」孙頠</p><p>亚相独推贤，乘轺向远边。一心倾汉日，万里望胡天。</p><p>忠信皇恩重，要荒圣德传。戎人方屈膝，塞月复婵娟。</p><p>别思流莺晚，归朝候雁先。当书外垣传，回奏赤墀前。</p><p>卷779_27「风光草际浮」陈璀</p><p>春风泛摇草，旭日遍神州。已向花间积，还来叶上浮。</p><p>晓光缘圃丽，芳气满街流。澹荡依朱萼，飖飏带玉沟。</p><p>向空看转媚，临水见弥幽。况被崇兰色，王孙正可游。</p><p>卷779_28「风光草际浮」裴杞</p><p>澹荡和风至，芊绵碧草长。徐吹遥扑翠，半偃乍浮光。</p><p>叶似翻宵露，丛疑扇夕阳。逶迤明曲渚，照耀满回塘。</p><p>白芷生还暮，崇兰泛更香。谁知揽结处，含思向余芳。</p><p>卷779_29「风光草际浮」陈祜</p><p>香发王孙草，春生君子风。光摇低偃处，影散艳阳中。</p><p>稍稍移苹末，微微转蕙丛。浮烟倾绿野，远色澹晴空。</p><p>泛彩池塘媚，含芳景气融。清晖谁不挹，几许赏心同。</p><p>卷779_30「风光草际浮」吴秘</p><p>草色春沙里，风光晓正幽。轻明摇不散，郁昱丽仍浮。</p><p>吹缓苗难转，晖闲叶本柔。碧凝烟彩入，红是日华流。</p><p>耐可披襟对，谁应满掬收。恭闻掇芳客，为此尚淹留。</p><p>卷779_32「冬至日祥风应候」穆寂</p><p>节逢清景至，占气二仪中。独喜登台日，先知应候风。</p><p>呈祥光舜化，表庆感尧聪。既与乘时叶，还将入律同。</p><p>微微万井遍，习习九门通。更绕炉烟起，殷勤报岁功。</p><p>卷779_33「清风戒寒」穆寂</p><p>风清物候残，萧洒报将寒。扫得天衢静，吹来眼界宽。</p><p>条鸣方有异，虫思乱无端。就树收鲜腻，冲池起涩澜。</p><p>过山岚可掬，度月色宜看。华实从兹始，何嗟岁序殚。</p><p>卷779_34「风草不留霜」王景中</p><p>繁霜当永夜，寒草正惊风。飘素衰苹末，流光晚蕙丛。</p><p>悠扬方泛影，皎洁却飞空。不定离披际，难凝獭拒鲋。</p><p>低昂闲散质，肃杀想成功。独感玄晖咏，依依此夕同。</p><p>卷779_35「春云」邓倚</p><p>摇曳自西东，依林又逐风。势移青道里，影泛绿波中。</p><p>夕霁方明日，朝阳覆蔽空。度关随去马，出塞引归鸿。</p><p>色任寒暄变，光将远近同。为霖如见用，还得助成功。</p><p>卷779_36「登云梯」汤洙</p><p>谢客常游处，层峦枕碧溪。经过殊俗境，登陟象云梯。</p><p>步步劳山屐，行行蹑涧霓。迥临天路广，俯眺夕阳低。</p><p>赏咏情弥惬，风尘事已睽。前修如可慕，投足固思齐。</p><p>卷779_37「登云梯」殷琮</p><p>碧落远澄澄，青山路可升。身轻疑易蹋，步独觉难凭。</p><p>逦迤排将近，回翔势渐登。上宁愁屈曲，高更喜超腾。</p><p>江树遥分蔼，山岚宛若凝。赤城容许到，敢惮百千层。</p><p>卷779_38「秋山极天净」朱延龄</p><p>雨洗高秋净，天临大野闲。葱茏清万象，缭绕出层山。</p><p>日落千峰上，云销万壑间。绿萝霜后翠，红叶雨来殷。</p><p>散彩辉吴甸，分形压楚关。欲寻霄汉路，延首愿登攀。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/8708012d-cb85-48c8-b718-3ecf63b63e7f><p class=pgc-img-caption></p></div><h1 class=ql-align-center>卷780郑蕡</h1><p>卷七百八十</p><p>卷780_1「春台晴望」郑蕡</p><p>追赏层台迥，登临四望频。熙熙山雨霁，处处柳条新。</p><p>草长秦城夕，花明汉苑春。晴林翻去鸟，紫陌阅行人。</p><p>旅客风尘厌，山家梦寐亲。迁莺思出谷，鶱翥待芳辰。</p><p>卷780_2「天骥呈材」郑蕡</p><p>毛骨合天经，拳奇步骤轻。曾邀于阗驾，新出贰师营。</p><p>喷勒金铃响，追风汗血生。酒亭留去迹，吴阪认嘶声。</p><p>力可通衢试，材堪圣代呈。王良如顾盻，垂耳欲长鸣。</p><p>卷780_3「律中应钟（一作裴次元诗）」裴元</p><p>律穷方数寸，室暗在三重。伶管灰先动，秦正节已逢。</p><p>商声辞玉笛，羽调入金钟。密叶翻霜彩，轻冰敛水容。</p><p>望鸿南去绝，迎气北来浓。愿托无凋性，寒林自比松。</p><p>卷780_4「闰月定四时」杜周士</p><p>得闰因贞岁，吾君敬授时。体元承夏道，推历法尧咨。</p><p>直取归余改，非如再失欺。葭灰初变律，斗柄正当离。</p><p>寒暑功前定，春秋气可推。更怜幽谷羽，鸣跃尚须期。</p><p>卷780_5「闰月定四时」乐伸</p><p>圣代承尧历，恒将闰正时。六旬余可借，四序应如期。</p><p>分至宁愆素，盈虚信不欺。斗杓重指甲，灰琯再推离。</p><p>羲氏兼和氏，行之又则之。愿言符大化，永永作元龟。</p><p>卷780_6「闰月定四时」徐至</p><p>积数归成闰，羲和职旧司。分铢标斗建，盈缩正人时。</p><p>节候潜相应，星辰自合期。寸阴宁越度，长历信无欺。</p><p>定向铜壶辨，还从玉律推。高明终不谬，委鉴本无私。</p><p>卷780_7「新阳改故阴」纥干讽</p><p>律管才推候，寒郊忽变阴。微和方应节，积惨已辞林。</p><p>暗觉余澌断，潜惊丽景侵。禁城佳气换，北陆翠烟深。</p><p>有截知遐布，无私荷照临。韶光如可及，莺谷免幽沈。</p><p>卷780_8「春水绿波」朱休</p><p>芳时淑气和，春水澹烟波。滉漾滋兰杜，沦涟长芰荷。</p><p>晚光扶翠潋，潭影写青莎。归雁追飞尽，纤鳞游泳多。</p><p>朝宗终到海，润下每盈科。愿假中流便，从兹发棹歌。</p><p>卷780_9「海水不扬波」李沛</p><p>明朝崇大道，寰海免波扬。既合千年圣，能安百谷王。</p><p>天心随泽广，水德共灵长。不挠鱼弥乐，无澜苇可航。</p><p>化流沾率土，恩浸及殊方。岂只朝宗国，惟闻有越裳。</p><p>卷780_10「四水合流」李沛</p><p>禹凿山川地，因通四水流。萦回过凤阙，会合出皇州。</p><p>天影长波里，寒声古度头。入河无昼夜，归海有谦柔。</p><p>顺物宜投石，逢时可载舟。羡鱼犹未已，临水欲垂钩。</p><p>卷780_11「登圣善寺阁望龙门」成崿</p><p>高阁聊登望，遥分禹凿门。刹连多宝塔，树满给孤园。</p><p>香境超三界，清流振陆浑。报慈弘孝理，行道得真源。</p><p>空净祥烟霁，时光受日温。愿从初地起，长奉下生尊。</p><p>卷780_12「秋霁望庐山瀑布」夏侯楚</p><p>常思瀑布幽，晴晀喜逢秋。一带连青嶂，千寻倒碧流。</p><p>湿云应误鹤，翻浪定惊鸥。星浦虹初下，炉峰烟未收。</p><p>岩高时褭褭，天净起悠悠。傥见朝宗日，还须济巨舟。</p><p>卷780_13「济川用舟楫」胡权</p><p>渺渺水连天，归程想几千。孤舟辞曲岸，轻楫济长川。</p><p>迥指波涛雪，回瞻岛屿烟。心迷沧海上，目断白云边。</p><p>泛滥虽无定，维持且自专。还如圣明代，理国用英贤。</p><p>卷780_14「洛出书」郭邕</p><p>德合天贶呈，龙飞圣人作。光宅被寰区，图书荐河洛。</p><p>象登四气顺，文辟九畴错。氤氲瑞彩浮，左右灵仪廓。</p><p>微造功不宰，神行利攸博。一见皇家庆，方知禹功薄。</p><p>卷780_15「洛出书」张钦敬</p><p>浮空九洛水，瑞圣千年质。奇象八卦分，图书九畴出。</p><p>含微卜筮远，抱数阴阳密。中得天地心，傍探鬼神吉。</p><p>昔闻夏禹代，今献唐尧日。谬此叙彝伦，寰宇贺清谧。</p><p>卷780_16「洛出书」叔孙玄观</p><p>清洛含温溜，玄龟荐宝书。波开绿字出，瑞应紫宸居。</p><p>物着群灵首，文成列卦初。美珍翔阁凤，庆迈跃舟鱼。</p><p>俾姒惟何远，休皇覆在诸。东都主人意，歌颂望乘舆。</p><p>卷780_17「玉壶冰」王季友2</p><p>玉壶知素结，止水复中澄。坚白能虚受，清寒得自凝。</p><p>分形同晓镜，照物掩宵灯。璧映圆光入，人惊爽气凌。</p><p>金罍何足贵，瑶席几回升。正值求珪瓒，提携共饮冰。</p><p>卷780_18「美玉」南巨川</p><p>抱玉将何适，良工正在斯。有瑕宁自掩，匪石幸君知。</p><p>雕琢嗟成器，缁磷志不移。饰樽光宴赏，入珮奉威仪。</p><p>象德曾留记，如虹窃可奇。终希逢善价，还得桂林枝。</p><p>卷780_19「琢玉」丁居晦</p><p>卞玉何时献，初疑尚在荆。琢来闻制器，价衒胜连城。</p><p>虹气冲天白，云浮入信贞。珮为廉节德，杯作侈奢名。</p><p>露璞方期辨，雕文幸既成。他山岂无石，宁及此时呈。</p><p>卷780_20「白珪无玷」辛宏</p><p>片玉表坚贞，逢时宝自呈。色鲜同雪白，光润夺冰清。</p><p>皎皎无瑕玷，锵锵有珮声。昆山标重价，垂棘振香名。</p><p>抱璞心常苦，全真道未行。琢磨忻大匠，还冀动连城。</p><p>卷780_21「鲛人潜织」康翊仁</p><p>珠馆冯夷室，灵鲛信所潜。幽闲云碧牖，滉漾水精帘。</p><p>机动龙梭跃，丝萦藕淬添。七襄牛女恨，三日大人嫌。</p><p>透手击吴练，凝冰笑越缣。无因听札札，空想濯纤纤。</p><p>卷780_22「瑕瑜不相掩」陈中师</p><p>出石温然玉，瑕瑜素在中。妍媸因异彩，音韵信殊风。</p><p>让美心方并，求疵意本同。光华开缜密，清润仰磨砻。</p><p>秀质非攘善，贞姿肯废忠。今来傥成器，分别在良工。</p><p>卷780_23「戛玉有余声」管雄甫</p><p>戛玉音难尽，凝人思转清。依稀流户牖，仿佛在檐楹。</p><p>更逐松风起，还将涧水并。乐中和旧曲，天际转余声。</p><p>漂渺浮烟远，温柔入耳轻。想如君子佩，时得上堂鸣。</p><p>卷780_24「珠还合浦」邓陟</p><p>至宝含冲粹，清虚映浦湾。素辉明荡漾，圆彩色玢ge.</p><p>昔逐诸侯去，今随太守还。影摇波里月，光动水中山。</p><p>鱼目徒相比，骊龙乍可攀。愿将车饰用，长得耀君颜。</p><p>卷780_25「浊水求珠」吕价</p><p>至宝诚难得，潜光在浊流。深沈当处晦，皎洁庶来求。</p><p>缀履将还用，褰裳必更收。蚌胎应自别，鱼目岂能俦。</p><p>日彩逢高鉴，星光讵暗投。不因今日取，泥滓出无由。</p><p>卷780_26「暗投明珠」苑gT</p><p>至宝欣怀日，良兹岂可俦。神光非易鉴，夜色信难投。</p><p>错落珍寰宇，圆明隔浅流。精灵辞合浦，素彩耀神州。</p><p>抱影希人识，承时望帝求。谁言按剑者，猜忌却生雠。</p><p>卷780_27「暗投明珠」罗泰</p><p>媚川时未识，在掌共传名。报德能欺暗，投人自欲明。</p><p>月临幽室朗，星没晓河倾。的皪骊龙颔，荧煌彩凤呈。</p><p>守恩辞合浦，擅美掩连城。鱼目应难近，谁知按剑情。</p><p>卷780_28「暗投明珠」崔藩</p><p>至宝看怀袖，明珠出后收。向人光不定，离掌势难留。</p><p>皎澈虚临夜，孤圆冷莹秋。乍来惊月落，疾转怕星流。</p><p>有泪甘瑕弃，无媒自暗投。今朝感恩处，将欲报隋侯。</p><p>卷780_29「泗滨得石磬」李勋</p><p>浮磬潜清深，依依呈碧浔。出水见贞质，在悬含玉音。</p><p>对此喜还叹，几秋还到今。器古契良觌，韵和谐宿心。</p><p>何为值明鉴，适得离幽沈。自兹入清庙，无复泥沙侵。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/b9cc7890-79ce-4aa7-b31e-55a161f8ff32><p class=pgc-img-caption></p></div><h1 class=ql-align-center>卷781赵铎</h1><p>卷七百八十一</p><p>卷781_1「玄元皇帝应见贺圣祚无疆」赵铎</p><p>圣主今司契，神功格上玄。岂唯求傅野，更有叶钧天。</p><p>审梦西山下，焚香北阙前。道光尊圣日，福应集灵年。</p><p>咫尺真容近，巍峨大象悬。觞从百寮献，形为万方传。</p><p>声教唯皇矣，英威固邈然。惭无美周颂，徒上祝尧篇。</p><p>卷781_2「太常寺观舞圣寿乐」徐元鼎</p><p>舞字传新庆，人文迈旧章。冲融和气洽，悠远圣功长。</p><p>盛德流无外，明时乐未央。日华增顾眄，风物助低昂。</p><p>翥凤方齐首，高鸿忽断行。云门与兹曲，同是奉陶唐。</p><p>卷781_3「太清宫闻滴漏」严巨川</p><p>玉漏移中禁，齐车入太清。渐知催辨色，复听续余声。</p><p>乍逐微风转，时因杂珮轻。青楼人罢梦，紫陌骑将行。</p><p>残魄栖初尽，余寒滴更生。惭非朝谒客，空有振衣情。</p><p>卷781_4「仲秋太常寺观公卿辂车拜陵」严巨川</p><p>南吕初开律，金风已戒凉。拜陵将展敬，车辂俨成行。</p><p>士庶观祠礼，公卿习旧章。郊原佳气引，园寝瑞烟长。</p><p>卤簿辞丹阙，威仪列太常。圣心何所寄，惟德在无忘。</p><p>卷781_5「贡举人谒先师闻雅乐」吕炅</p><p>礼圣来群彦，观光在此时。闻歌音乍远，合乐和还迟。</p><p>调朗能谐竹，声微又契丝。轻泠流簨簴，缭绕动缨緌.</p><p>九变将随节，三终必尽仪。国风由是正，王化自雍熙。</p><p>卷781_6「望凌烟阁」刘公兴</p><p>画阁凌虚构，遥瞻在九天。丹楹崇壮丽，素壁绘勋贤。</p><p>霭霭浮元气，亭亭出瑞烟。近看分百辟，远揖误群仙。</p><p>图列青云外，仪刑紫禁前。望中空霁景，骧首几留连。</p><p>卷781_7「观北番谒庙」王卓</p><p>肃肃层城里，巍巍祖庙清。圣恩覃布濩，异域献精诚。</p><p>冠盖分行列，戎夷变姓名。礼终齐百拜，心洁尽忠贞。</p><p>瑞气千重色，箫韶九奏声。仗移迎日转，旆动逐风轻。</p><p>休运威仪盛，丰年俎豆盈。不堪惭颂德，空此望簪缨。</p><p>卷781_8「舞干羽两阶」石倚</p><p>干羽能柔远，前阶舞正陈。欲称文德盛，先表乐声新。</p><p>肃肃行初列，森森气益振。动容和律吕，变曲静风尘。</p><p>化美超千古，恩波及七旬。已知天下服，不独有苗人。</p><p>卷781_9「御制段太尉碑」叶元良</p><p>多难全高节，时清轸圣君。园茔标石篆，雨露降天文。</p><p>义激忠贞没，词伤兰蕙焚。国人皆堕泪，王府已铭勋。</p><p>揭出临新陌，长留对古坟。睿情幽感处，应使九泉闻。</p><p>卷781_10「恩赐魏文贞公诸孙旧第，以导直臣」裴大章</p><p>邢茅虽旧锡，邸第是初荣。迹往伤遗事，恩深感直声。</p><p>云孙方庆袭，池馆忽春生。古甃开泉井，新禽绕画楹。</p><p>自然垂带砺，况复激忠贞。必使千年后，长书竹帛名。</p><p>卷781_11「恩赐耆老布帛（一作李绛诗）」崔宗</p><p>涣汗中天发，殊私海外存。衰颜逢圣代，华发受皇恩。</p><p>烛物明尧日，垂衣辟禹门。惜时悲落景，赐帛慰余魂。</p><p>厚泽沾祥咏，微生保子孙。盛明今尚齿，欢洽九衢樽。</p><p>卷781_12「东都父老望幸」郑馥</p><p>鸾舆秦地久，羽卫洛阳空。彼土虽凭固，兹川乃得中。</p><p>龙颜觐白日，鹤发仰清风。望幸诚逾邈，怀来意不穷。</p><p>昔因封泰岳，今伫蹑维嵩。天地心无异，神祇理亦同。</p><p>翠华翔渭北，玉检候关东。众愿其难阻，明君早勒功。</p><p>卷781_13「言行相顾」吴叔达</p><p>圣人垂政教，万古请常传。立志言为本，修身行乃先。</p><p>相须宁得阙，相顾在无偏。荣辱当于己，忠贞必动天。</p><p>大名如副宝，至道亦通玄。千里犹能应，何云迩者焉。</p><p>卷781_14「言行相顾」孟翱</p><p>将使言堪复，常闻行欲先。比珪斯不玷，修己直如弦。</p><p>跬步非全进，吹嘘禀自然。当令夫子察，无宿仲由贤。</p><p>正遇兴邦际，因怀入署年。坐知清监下，相顾有人焉。</p><p>卷781_15「人不易知」郑昉</p><p>如面诚非一，深心岂易知。入秦书十上，投楚岁三移。</p><p>和玉翻为泣，齐竽或滥吹。周行虽有寘，殷鉴在前规。</p><p>寅亮推多士，清通固赏奇。病诸方号哲，敢相反成疵。</p><p>冬日承余爱，霜云喜暂披。无令见瞻后，回照复云疲。</p><p>卷781_16「早春送郎官出宰」袁求贤</p><p>仙郎今出宰，圣主下忧民。紫陌轩车送，丹墀雨露新。</p><p>趋程犹犯雪，行县正逢春。粉署时回首，铜章已在身。</p><p>鸣琴化欲展，起草恋空频。今日都门外，悠悠别汉臣。</p><p>卷781_17「饯王将军赴云中」孟匡明</p><p>一师凭庙略，分阃佐元戎。势亚彤弓宠，时推金印雄。</p><p>关山横代北，旌节壮河东。日转前茅影，春生细柳风。</p><p>饮冰君命速，挥涕饯筵空。伫听阴山静，谁争万里功。</p><p>卷781_18「西戎即叙」李子昂</p><p>悬首藁街中，天兵破犬戎。营收低陇月，旗偃度湟风。</p><p>肃杀三边劲，萧条万里空。元戎咸服罪，余孽尽输忠。</p><p>圣理符轩化，仁恩契禹功。降逾洞庭险，枭拟郅支穷。</p><p>已散军容捷，还资庙算通。今朝观即叙，非与献獒同。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/4159b5ca-cd2b-44b4-a0cd-4463b27c7bd5><p class=pgc-img-caption></p></div><h1 class=ql-align-center>卷782员南溟</h1><p>卷七百八十二</p><p>卷782_1「禁中春松」员南溟</p><p>郁郁贞松树，阴阴在紫宸。葱茏偏近日，青翠更宜春。</p><p>雅韵风来起，轻烟霁后新。叶深栖语鹤，枝亚拂朝臣。</p><p>全节长依地，凌云欲致身。山苗荫不得，生植荷陶钧。</p><p>卷782_2「玉烛」员南溟</p><p>历象璿玑正，休征玉烛明。四时佳气满，五纬太阶平。</p><p>律吕风光至，烟云瑞色呈。年和知岁稔，道泰喜秋成。</p><p>寰海皇恩被，乾坤至化清。自怜同野老，帝力讵能名。</p><p>卷782_3「文宣王庙古松」李胄</p><p>列植成均里，分行古庙前。阴森非一日，苍翠自何年。</p><p>寒影烟霜暗，晨光枝叶妍。近檐阴更静，临砌色相鲜。</p><p>每愧闻钟磬，多惭接豆笾。更宜教胄子，于此学贞坚。</p><p>卷782_4「华林园早梅」郑述诚</p><p>晓日东楼路，林端见早梅。独凌寒气发，不逐众花开。</p><p>素彩风前艳，韶光雪后催。蕊香沾紫陌，枝亚拂青苔。</p><p>止渴曾为用，和羹旧有才。含情欲攀折，瞻望几裴回。</p><p>卷782_5「龙池春草」宋迪</p><p>凤阙韶光遍，龙池草色匀。烟波全让绿，堤柳不争新。</p><p>翻叶迎红日，飘香借白苹.幽姿偏占暮，芳意欲留春。</p><p>已胜生金埒，长思藉玉轮。翠华如见幸，正好及兹辰。</p><p>卷782_6「龙池春草」万俟造</p><p>暖积龙池绿，晴连御苑春。迎风茎未偃，裛露色犹新。</p><p>苒苒分阶砌，离离杂荇苹.细丛依远渚，疏影落轻沦。</p><p>迟引萦花蝶，偏宜拾翠人。那怜献赋者，惆怅惜兹辰。</p><p>卷782_7「贡院楼北新栽小松」钱众仲</p><p>爱此凌霜操，移来独占春。贞心初得地，劲节始依人。</p><p>笼月烟犹薄，当轩色转新。枝低无宿羽，叶静不留尘。</p><p>每与芝兰近，常惭雨露均。幸因逢顾盼，生植及兹辰。</p><p>卷782_8「玉壶冰」钱众仲</p><p>冬律初阴结，寒冰贮玉壶。霜姿虽异禀，虹气亦相符。</p><p>对月光宜并，临池影不孤。贞坚方共济，同处岂殊途。</p><p>色莹连城璧，形分照乘珠。提携今在此，抱素节宁渝。</p><p>卷782_9「潘安仁戴星看河阳花发」吕敞</p><p>行春潘令至，勤恤戴星光。为政宵忘寝，临人俗冀康。</p><p>晓花迎径发，新蕊满城香。秀色沾轻露，鲜辉丽早阳。</p><p>津桥见来往，空雾拂衣裳。桃李今无数，从兹愿比方。</p><p>卷782_10「龟兹闻莺」吕敞</p><p>边树正参差，新莺复陆离。娇非胡俗变，啼是汉音移。</p><p>绣羽花间覆，繁声风外吹。人言曾不辨，鸟语却相知。</p><p>出谷情何寄，迁乔义取斯。今朝乡陌伴，几处坐高枝。</p><p>卷782_11「好鸟鸣高枝」郑衮</p><p>养翮非无待，迁乔信自卑。影高迟日度，声远好风随。</p><p>云拂千寻直，花催百啭奇。惊人时向晚，求友听应知。</p><p>委质经三岁，先鸣在一枝。上林如可托，弱羽愿差池。</p><p>卷782_12「金谷园花发怀古」张公乂</p><p>今日春风至，花开石氏园。未全红艳折，半与素光翻。</p><p>点缀疏林遍，微明古径繁。窥临莺欲语，寂寞李无言。</p><p>谷变迷铺锦，台余认树萱。川流人事共，千载竟谁论。</p><p>卷782_13「织鸟」张何</p><p>季春三月里，戴胜下桑来。映日华冠动，迎风绣羽开。</p><p>候惊蚕事晚，织向女工裁。旅宿依花定，轻飞绕树回。</p><p>欲过高阁柳，更拂小庭梅。所寄一枝在，宁忧弋者猜。</p><p>卷782_14「出笼鹘」濮阳瓘</p><p>玉镞分花袖，金铃出彩笼。摇心长捧日，逸翰镇生风。</p><p>一点青霄里，千声碧落中。星眸随狡兔，霜爪落飞鸿。</p><p>每念提携力，常怀搏击功。以君能惠好，不敢没遥空。</p><p>卷782_15「试越裳贡白雉」王若岩</p><p>素翟宛昭彰，遥遥自越裳。冰晴朝映日，玉羽夜含霜。</p><p>岁月三年远，山川九泽长。来从碧海路，入见白云乡。</p><p>作瑞兴周后，登歌美汉皇。朝天资孝理，惠化且无疆。</p><p>卷782_16「敕赐三相马」张随</p><p>上苑骅骝出，中宫诏命传。九天班锡礼，三相代劳年。</p><p>顾主声犹发，追风力正全。鸣珂龙阙下，喷玉凤池前。</p><p>四足疑云灭，双瞳比镜悬。为因能致远，今日表求贤。</p><p>卷782_17「河中献捷」张随</p><p>叛将忘恩久，王师不战通。凯歌千里内，喜气二仪中。</p><p>寇尽条山下，兵回汉苑东。将军初执讯，明主欲论功。</p><p>落日烟尘静，寒郊壁垒空。苍生幸无事，自此乐尧风。</p><p>卷782_18「天骥呈材」徐仁嗣</p><p>至德符天道，龙媒应圣明。追风奇质异，喷玉彩毛轻。</p><p>躞蹀形难状，连拳势乍呈。效材矜逸态，绝影表殊名。</p><p>岐路宁辞远，关山岂惮行。盐车虽不驾，今日亦长鸣。</p><p>卷782_19「天骥呈材」卢征</p><p>异产应尧年，龙媒顺制牵。权奇初得地，躞蹀欲行天。</p><p>讵假调金埒，宁须动玉鞭。嘶风深有恋，逐日定无前。</p><p>周满夸常驭，燕昭恨不传。应知流赭汗，来自海西偏。</p><p>卷782_20「雪夜听猿吟」顾伟</p><p>寒岩飞暮雪，绝壁夜猿吟。历历和群雁，寥寥思客心。</p><p>绕枝犹避箭，过岭却投林。风冷声偏苦，山寒响更深。</p><p>听时无有定，静里固难寻。一宿扶桑月，聊看怀好音。</p><p>卷782_21「寒蝉树」沈鹏</p><p>一叶初飞日，寒蝉益易惊。入林惭织细，依树愧身轻。</p><p>大干时容息，乔枝或借鸣。心由饮露静，响为逐风清。</p><p>忝有翩翾分，应怜嘒唳声。不知微薄影，早晚挂緌缨。</p><p>卷782_22「临川羡鱼」薛少殷</p><p>曾是归家客，今年且未旋。游鳞方有待，织网岂能捐。</p><p>向水烟波夕，吟风岁月迁。莓苔生古岸，葭菼变清川。</p><p>不逐沧波叟，还宗内外篇。良辰难自掷，此日愿忘筌。</p><p>卷782_23「临川羡鱼」张元正</p><p>有客百愁侵，求鱼正在今。广川何渺漫，高岸几登临。</p><p>风水宁相阻，烟霞岂惮深。不应同逐鹿，讵肯比从禽。</p><p>结网非无力，忘筌自有心。永存芳饵在，伫立思沈沈。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/961ca60a-95e4-4837-afbc-57cc392087bc><p class=pgc-img-caption></p></div><h1 class=ql-align-center>卷783辛学士</h1><p>卷七百八十三</p><p>卷783_1「答王无功入长安咏秋蓬见示」辛学士</p><p>托根虽异所，飘叶早相依。因风若有便，更共入云飞。</p><p>卷783_2「哭李远」卢尚书</p><p>昨日舟还浙水湄，今朝丹旐欲何为。才收北浦一竿钓，</p><p>未了西斋半局棋。洛下已传平子赋，临川争写谢公诗。</p><p>不堪旧里经行处，风木萧萧邻笛悲。</p><p>卷783_3「湘中怨讽」郑仆射</p><p>青鹢苦幽独，隔江相对稀。夜寒芦叶雨，空作一声归。</p><p>卷783_4「登汾上阁」郑中丞</p><p>汾桂秋水阔，宛似到阊门。惆怅江湖思，惟将南客论。</p><p>卷783_5「为御史衔命出关谳狱，道中看华山有诗」韩常侍</p><p>野麋蒙象暂如犀，心不惊鸥角骇鸡。</p><p>一路好山无伴看，断肠烟景寄猿啼。</p><p>卷783_6「寄织锦篇与薛郎中（时为补阙，谢病归山）」韩常侍</p><p>锦字龙梭织锦篇，凤凰文采间非烟。</p><p>并他时世新花样，虚费工夫不直钱。</p><p>卷783_7「和人忆鹤」韩常侍</p><p>拂拂云衣冠紫烟，已为丁令一千年。</p><p>留君且伴居山客，幸有松梢明月天。</p><p>卷783_8「句」韩常侍</p><p>情多不似家山水，夜夜声声旁枕流。（《忆山泉》，</p><p>《诗话总龟》）</p><p>卷783_9「赠米都知」梁补阙</p><p>供奉三朝四十年，圣时流落发衰残。</p><p>贪将乐府歌明代，不把清吟换好官。</p><p>卷783_10「题安国观」卢尚书</p><p>夕照纱窗起暗尘，青松绕殿不知春。</p><p>君看白首诵经者，半是宫中歌舞人。</p><p>卷783_11「自商山宿隐居（一作灵一诗）」苏广文</p><p>闻道桃源堪避秦，寻幽数日不逢人。烟霞洞里无鸡犬，</p><p>风雨林中有鬼神。黄公石上三芝秀，陶令门前五柳春。</p><p>醉卧白云闲入梦，不知何物是吾身。</p><p>卷783_12「夜归华川因寄幕府」苏广文</p><p>山村寥落野人稀，竹里衡门掩翠微。溪路夜随明月入，</p><p>亭皋春伴白云归。嵇康懒慢仍耽酒，范蠡逋逃又拂衣。</p><p>汀畔数鸥闲不起，只应知我已忘机。</p><p>卷783_13「春日过田明府遇焦山人」苏广文</p><p>陶公归隐白云溪，买得春泉溉药畦。夜静林间风虎啸，</p><p>月明竹上露禽栖。陈仓邑吏惊烽火，太白山人讶鼓鼙。</p><p>相见只言秦汉事，武陵溪里草萋萋。</p><p>卷783_14「题升山」任生</p><p>城外升山寺，城中望宛然。及登无半日，欲到已经年。</p><p>卷783_15「投曹文姬诗（文姬，长安中娼女，工翰墨，时号书仙）」任生</p><p>玉皇前殿掌书仙，一染尘心下九天。</p><p>莫怪浓香薰骨腻，云衣曾惹御炉烟。</p><p>卷783_16「绝句」吴公</p><p>去国投兹土，编茅隐旧踪。年年秋水上，独对数株松。</p><p>卷783_17「献卢常侍」曹生</p><p>拜玉亭前闲送客，此时孤恨感离乡。</p><p>寻思往岁绝缨事，肯向朱门泣夜长。</p><p>卷783_18「赋新月」缪氏子</p><p>初月如弓未上弦，分明挂在碧霄边。</p><p>时人莫道蛾眉小，三五团圆照满天。</p><p>卷783_19「悼妓诗」京兆韦氏子</p><p>惆怅金泥簇蝶裙，春来犹见伴行云。</p><p>不教布施刚留得，浑似初逢李少君。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/bcc3679f-6369-4c8e-85d9-8285d080b630><p class=pgc-img-caption></p></div><h1 class=ql-align-center>卷784景龙文馆士</h1><p class=ql-align-center>卷七百八十四</p><p>卷784_1「长宁公主宅流杯」景龙文馆士</p><p>凭高瞰迥足怡心，菌阁桃源不暇寻。</p><p>余雪依林成玉树，残霙点岫即瑶岑。</p><p>卷784_2「侍宴桃花园咏桃花应制」神龙从臣</p><p>源水丛花无数开，丹跗红萼间青梅。</p><p>从今结子三千岁，预喜仙游复摘来。</p><p>卷784_3「玉龙子诗」天宝时人</p><p>圣运潜符瑞玉龙，自兴云雨更无踪。</p><p>不如渭水沙中得，争保銮舆复九重。</p><p>卷784_4「寄兄」僖宗北省官</p><p>涉江今日恨偏多，援笔长吁欲奈何。</p><p>倘使泪流西去得，便应添作锦江波。</p><p>卷784_5「题屈原祠」洪州将军</p><p>苍藤古木几经春，旧祀祠堂小水滨。</p><p>行客谩陈三酎酒，大夫元是独醒人。</p><p>卷784_6「题端正树」贞元文士</p><p>昔日偏沾雨露荣，德皇西幸赐嘉名。</p><p>马嵬此去无多地，合向杨妃冢上生。</p><p>卷784_7「寄内诗」河北士人</p><p>握笔题诗易，荷戈征戍难。惯从鸳被暖，怯向雁门寒。</p><p>瘦尽宽衣带，啼多渍枕檀。试留青黛着，回日画眉看。</p><p>卷784_8「代妻答诗（一作女郎葛鸦儿作）」河北士人</p><p>蓬鬓荆钗世所稀，布裙犹是嫁时衣。</p><p>胡麻好种无人种，合是归时底不归。</p><p>卷784_9「丙申岁诗」元和举子</p><p>元和天子丙申年，三十三人同得仙。</p><p>袍似烂银文似锦，相将白日上青天。</p><p>卷784_10「刺安南事诗」懿宗朝举子</p><p>南荒不择吏，致我交趾覆。联绵三四年，致我交趾辱。</p><p>懦者斗则退，武者兵益黩。军容满天下，战将多金玉。</p><p>刮得齐民疮，分为猛士禄。雄雄许昌师，忠武冠其族。</p><p>去为万骑风，住为一川肉。时有残卒回，千门万户哭。</p><p>哀声动闾里，怨气成山谷。谁能听鼓声，不忍看金镞。</p><p>念此堪泪流，悠悠颍川绿。</p><p>卷784_11「歌」白衫举子</p><p>执板狂歌乞个钱，尘中流浪且随缘。</p><p>直饶到老常如此，犹胜危时弄化权。</p><p>卷784_12「睹野花思京师旧游」唐末朝士</p><p>曾过街西看牡丹，牡丹才谢便心阑。</p><p>如今变作村园眼，鼓子花开也喜欢。</p><p>卷784_13「哥舒歌」西鄙人</p><p>北斗七星高，哥舒夜带刀。至今窥牧马，不敢过临洮。</p><p>卷784_14「答人」太上隐者</p><p>偶来松树下，高枕石头眠。山中无历日，寒尽不知年。</p><p>卷784_15「向竹吟」黄山隐</p><p>积尘为太山，掬水成东海。富贵有时乖，希夷无日改。</p><p>绛节出崆峒，霓衣发光彩。古者有七贤，六个今何在。</p><p>卷784_16「歌」婺州山中人</p><p>静居青嶂里，高啸紫烟中。尘世连仙界，琼田前路通。</p><p>卷784_17「五子之歌」同谷子</p><p>邦惟固本自安宁，临下常须驭朽惊。</p><p>何事十旬游不返，祸胎从此召殷兵。</p><p>酒色声禽号四荒，那堪峻宇又雕墙。</p><p>静思今古为君者，未或因兹不灭亡。</p><p>唯彼陶唐有冀方，少年都不解思量。</p><p>如今算得当时事，首为盘游乱纪纲。</p><p>明明我祖万邦君，典则贻将示子孙。</p><p>惆怅太康荒坠后，复宗绝祀灭其门。</p><p>仇雠万姓遂无依，颜厚何曾解忸怩。</p><p>五子既歌邦已失，一场前事悔难追。</p><p>卷784_18「献公佐诗」崔公佐客</p><p>破额幞头衫也穿，使君犹许对华筵。</p><p>今朝幸倚文章守，遮莫青蛾笑揭天。</p><p>卷784_19「赠妓茂英」洛中举子</p><p>忆昔当初过柳楼，茂英年小尚娇羞。隔窗未省闻高语，</p><p>对镜曾窥学上头。一别中原俱老大，再来南国见风流。</p><p>弹弦酌酒话前事，零落碧云生暮愁。</p><p>卷784_20「又赠」洛中举子</p><p>少插花枝少下筹，须防女伴妒风流。</p><p>坐中若打占相令，除却尚书莫点头。</p><p>卷784_21「寄故姬」江陵士子</p><p>阴云幂幂下阳台，惹着襄王更不回。五度看花空有泪，</p><p>一心如结不曾开。纤萝自合依芳树，覆水宁思返旧杯。</p><p>惆怅高丽坡底宅，春光无复下山来。</p><p>卷784_22「吟」织锦人</p><p>学织缭绫功未多，乱拈机杼错抛梭。</p><p>莫教官锦行家见，把此文章笑杀他。</p><p>卷784_23「句」织锦人</p><p>如今不重文章士，莫把文章夸向人。</p><p>卷784_24「送南中尉」吏部选人</p><p>羡君初拜职，嗟我独无名。且是正员尉，全胜兼试卿。</p><p>卷784_25「题紫微观」建业卜者</p><p>昨日朝天过紫微，醮坛风冷杏花稀。</p><p>碧桃泥我传消息，何事人间更不归。</p><p>卷784_26「题邓仙客墓」天峤游人</p><p>鹤老芝田鸡在笼，上清那与俗尘同。</p><p>既言白日升仙去，何事人间有殡宫。</p><p>卷784_27「题故翠微宫」骊山游人</p><p>翠微寺本翠微宫，楼阁亭台几十重。</p><p>天子不来僧又去，樵夫时倒一株松。</p><p>卷784_28「吟」衡州舟子</p><p>野鹊滩西一棹孤，月光遥接洞庭湖。</p><p>堪嗟回雁峰前过，望断家山一字无。</p><p>卷784_29「月夜」华山老人</p><p>涧水泠泠声不绝，溪流茫茫野花发。</p><p>自去自来人不知，归时常对空山月。</p><p>卷784_30「终南（一作陈季卿诗）」终南山翁</p><p>霜鹤鸣时夕风急，乱鸦又向寒林集。</p><p>此君辍棹悲且吟，独对莲花一峰立。</p><p>卷784_31「大庆堂赐宴元珰有诗呈吴越王」吴越人</p><p>非为亲贤展绮筵，恒常宁敢恣游盘。绿搓杨柳绵初软，</p><p>红晕樱桃粉未干。谷鸟乍啼声似涩，甘霖方霁景犹寒。</p><p>笙歌风紧人酣醉，却绕珍丛烂熳看。</p><p>卷784_32「又和」吴越人</p><p>樱桃花下会亲贤，风远铜壶转露盘。蝶下粉墙梅乍折，</p><p>蚁浮金斝酒难干。云和缓奏泉声咽，珠箔低垂水影寒。</p><p>狂简斐然吟咏足，却邀群彦重吟看。</p><p>卷784_33「再和」吴越人</p><p>我有嘉宾宴乍欢，画帘纹细凤双盘。影笼沼沚修篁密，</p><p>声透笙歌羯鼓干。散后便依书箧寐，渴来潜想玉壶寒。</p><p>樱桃零落红桃媚，更俟旬余共醉看。</p><p>卷784_34「重和」吴越人</p><p>冷宴殷勤展小园，舞鞇柔软彩虬盘。𥮾花尽日疑头重，</p><p>病酒经宵觉口干。嘉树倚楼青琐暗，晚云藏雨碧山寒。</p><p>文章天子文章别，八采卢郎未可看。</p><p>卷784_35「御制春游长句」吴越人</p><p>天意分明道已光，春游嘉景胜仙乡。玉炉烟直风初静，</p><p>银汉云销日正长。柳带似眉全展绿，杏苞似脸半开香。</p><p>黄莺历历啼红树，紫燕关关语画梁。低槛晚晴笼翡翠，</p><p>小池波暖浴鸳鸯。马嘶广陌贪新草，人醉花堤怕夕阳。</p><p>比屋管弦呈妙曲，连营罗绮斗时妆。全吴霸越千年后，</p><p>独此升平显万方。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/46f35353-d4e2-4f3b-9e7a-48dde4b41232><p class=pgc-img-caption></p></div><h1 class=ql-align-center>卷785无名氏</h1><p>卷七百八十五</p><p>卷785_1「明月湖醉后蔷薇花歌」无名氏</p><p>万朵当轩红灼灼，晚阴照水尘不着。西施醉后情不禁，</p><p>侍儿扶下蕊珠阁。柔条嫩蕊轻wV鳃，一低一昂合又开。</p><p>深红浅绿状不得，日斜池畔香风来。红能柔，绿能软，</p><p>浓淡参差相宛转。舞蝶双双谁唤来，轻绡片片何人剪。</p><p>白发使君思帝乡，驱妻领女游花傍。持杯忆着曲江事，</p><p>千花万叶垂宫墙。复有同心初上第，日暮华筵移水际。</p><p>笙歌日日征教坊，倾国名倡尽佳丽。我曾此处同诸生，</p><p>飞盂落盏纷纵横。将欲得到上天路，刚向直道中行去。</p><p>一朝失势当如此，万事如灰壮心死。谁知奏御数万言，</p><p>翻割龟符四千里。丈夫达则贤，穷则愚。胡为紫，胡为朱？</p><p>莫思身外穷通事，且醉花前一百壶。</p><p>卷785_2「春二首」无名氏</p><p>褭褭东风吹水国，金鸦影暖南山北。蒲抽小剑割湘波，</p><p>柳拂长眉舞春色。白铜堤下烟苍苍，林端细蕊参差香。</p><p>绿桑枝下见桃叶，回看青云空断肠。</p><p>乌足迟迟日宫里，天门击鼓龙蛇起。风师剪翠换枯条，</p><p>青帝挼蓝染江水。蜂蝶缤纷抱香蕊，锦鳞跳掷红云尾。</p><p>绣衣白马不归来，双成倚槛春心醉。</p><p>卷785_3「夏」无名氏</p><p>赤帝旗迎火云起，南山石裂吴牛死。绣楹夜夜箔虾须，</p><p>象榻重重簟湘水。彤彤日脚烧冰井，古陌尘飞野烟静。</p><p>汉帝高堂汗若珠，班姬明月无停影。</p><p>卷785_4「秋」无名氏</p><p>月色驱秋下穹昊，梁间燕语辞巢早。古苔凝紫贴瑶阶，</p><p>露槿啼红堕江草。越客羁魂挂长道，西风欲揭南山倒。</p><p>粉娥恨骨不胜衣，映门楚碧蝉声老。</p><p>卷785_5「冬」无名氏</p><p>苍茫枯碛阴云满，古木号空昼光短。云拥三峰岳色低，</p><p>冰坚九曲河声断。浩汗霜风刮天地，温泉火井无生意。</p><p>泽国龙蛇冻不伸，南山瘦柏销残翠。</p><p>卷785_6「鸡头」无名氏</p><p>湖浪参差叠寒玉，水仙晓展钵盘绿。淡黄根老栗皱圆，</p><p>染青刺短金罂熟。紫罗小囊光紧蹙，一掬真珠藏猬腹。</p><p>丛丛引觜傍莲洲，满川恐作天鸡哭。</p><p>卷785_7「红蔷薇（一作庄南杰诗）」无名氏</p><p>九天碎霞明泽国，造化工夫潜剪刻。浅碧眉长约细枝，</p><p>深红刺短钩春色。晴日当楼晓香歇，锦带盘空欲成结。</p><p>谢豹声催麦陇秋，春风吹落猩猩血。</p><p>卷785_8「斑竹簟」无名氏</p><p>龙鳞满床波浪湿，血光点点湘娥泣。一片晴霞冻不飞，</p><p>深沈尽讶蛟人立。百朵排花蜀缬明，珊瑚枕滑葛衣轻。</p><p>闲窗独卧晓不起，冷浸羁魂锦江里。</p><p>卷785_9「听琴」无名氏</p><p>六律铿锵间宫征，伶伦写入梧桐尾。七条瘦玉叩寒星，</p><p>万派流泉哭纤指。空山雨脚随云起，古木灯青啸山鬼。</p><p>田文堕泪曲未终，子规啼血哀猿死。</p><p>卷785_10「石榴」无名氏</p><p>蝉啸秋云槐叶齐，石榴香老庭枝低。流霞色染紫罂粟，</p><p>黄蜡纸苞红瓠犀。玉刻冰壶含露湿，斒斑似带湘娥泣。</p><p>萧娘初嫁嗜甘酸，嚼破水精千万粒。</p><p>卷785_11「秦家行」无名氏</p><p>彗孛飞光照天地，九天瓦裂屯冤气。鬼哭声声怨赵高，</p><p>宫花滴尽扶苏泪。祸起萧墙不知戢，羽书催筑长城急。</p><p>剑上忠臣血未干，沛公已向函关入。</p><p>卷785_12「小苏家」无名氏</p><p>双月讴cA辗秋碧，细风斜掩神仙宅。麦门冬长马鬣青，</p><p>茱萸蕊绽蝇头赤。流苏斗帐悬高壁，彩凤盘龙缴香额。</p><p>堂内月娥横剪波，倚门肠断虾须隔。</p><p>卷785_13「斑竹」无名氏</p><p>浓绿疏茎绕湘水，春风抽出蛟龙尾。色抱霜花粉黛光，</p><p>枝撑蜀锦红霞起。交戛敲欹无俗声，满林风曳刀枪横。</p><p>殷痕苦雨洗不落，犹带湘娥泪血腥。袅娜梢头扫秋月，</p><p>影穿林下疑残雪。我今惭愧子猷心，解爱此君名不灭。</p><p>卷785_14「天竺国胡僧水晶念珠」无名氏</p><p>天竺胡僧踏云立，红精素贯鲛人泣。细影疑随焰火销，</p><p>圆光恐滴袈裟湿。夜梵西天千佛声，指轮次第驱寒星。</p><p>若非叶下滴秋露，则是井底圆春冰。凄清妙丽应难并，</p><p>眼界真如意珠静。碧莲花下独提携，坚洁何如幻泡影。</p><p>卷785_15「白雪歌」无名氏</p><p>皇穹何处飞琼屑，散下人间作春雪。五花马踏白云衢，</p><p>七香车碾瑶墀月。苏岩乳洞拥山家，涧藤古栗盘银蛇。</p><p>寒郊复叠铺柳絮，古碛烂熳吹芦花。流泉不下孤汀咽，</p><p>断臂老猿声欲绝。鸟啄冰潭玉镜开，风敲檐溜水晶折。</p><p>拂户初疑粉蝶飞，看山又讶白鸥归。孙康冻死读书闱，</p><p>火井不暖温泉微。</p><p>卷785_16「琵琶」无名氏</p><p>粉胸绣臆谁家女，香拨星星共春语。七盘岭上走鸾铃，</p><p>十二峰头弄云雨。千悲万恨四五弦，弦中甲马声骈阗。</p><p>山僧扑破琉璃钵，壮士击折珊瑚鞭。珊瑚鞭折声交戛，</p><p>玉盘倾泻真珠滑。海神驱趁夜涛回，江娥蹙踏春冰裂。</p><p>满坐红妆尽泪垂，望乡之客不胜悲。曲终调绝忽飞去，</p><p>洞庭月落孤云归。</p><p>卷785_17「伤哉行」无名氏</p><p>兔走乌飞不相见，人事依稀速如电。王母夭桃一度开，</p><p>玉楼红粉千回变。车驰马走咸阳道，石家旧宅空荒草。</p><p>秋雨无情不惜花，芙蓉一一惊颠倒。劝君莫谩栽荆棘，</p><p>秦皇虚费驱山力。英风一去更无言，白骨沈埋暮山碧。</p><p>卷785_18「留赠偃师主人」无名氏</p><p>孤城漏未残，徒侣拂征鞍。洛北去愁远，淮南归梦阑。</p><p>晓灯回壁暗，晴雪卷帘寒。更尽主人酒，出门行路难。</p><p>卷785_19「长门」无名氏</p><p>怅望黄金屋，恩衰似越逃。花生针眼刺，月送剪肠刀。</p><p>地近欢娱远，天低雨露高。时看回辇处，泪脸湿夭桃。</p><p>卷785_20「宴李家宅」无名氏</p><p>画屏深掩瑞云光，罗绮花飞白玉堂。银榼酒倾鱼尾倒，</p><p>金炉灰满鸭心香。轻摇绿水青蛾敛，乱触红丝皓腕狂。</p><p>今日恩荣许同听，不辞沈醉一千觞。</p><p>卷785_21「长信宫」无名氏</p><p>细草侵阶乱碧鲜，宫门深锁绿杨天。珠帘欲卷抬秋水，</p><p>罗幌微开动冷烟。风引漏声过枕上，月移花影到窗前。</p><p>独挑残烛魂堪断，却恨青蛾误少年。</p><p>卷785_22「骊山感怀」无名氏</p><p>武帝寻仙驾海游，禁门高闭水空流。深宫带日年年色，</p><p>翠柏凝烟夜夜愁。鸾凤影沈归万古，歌钟声断梦千秋。</p><p>晚来惆怅无人会，云雨能飞傍玉楼。</p><p>卷785_23「绝句」无名氏</p><p>石沈辽海阔，剑别楚山长。会合知无日，离心满夕阳。</p><p>卷785_24「听唱鹧鸪」无名氏</p><p>金谷歌传第一流，鹧鸪清怨碧云愁。</p><p>夜来省得曾闻处，万里月明湘水流。</p><p>卷785_25「杂诗（第八首一作白居易诗）」无名氏</p><p>劝君莫惜金缕衣，劝君须惜少年时。</p><p>有花堪折直须折，莫待无花空折枝。</p><p>青天无云月如烛，露泣梨花白如玉。</p><p>子规一夜啼到明，美人独在空房宿。</p><p>空赐罗衣不赐恩，一薰香后一销魂。</p><p>虽然舞袖何曾舞，常对春风裛泪痕。</p><p>不洗残妆凭绣床，也同女伴绣鸳鸯。</p><p>回针刺到双飞处，忆着征夫泪数行。</p><p>眼想心思梦里惊，无人知我此时情。</p><p>不如池上鸳鸯鸟，双宿双飞过一生。</p><p>一去辽阳系梦魂，忽传征骑到中门。</p><p>纱窗不肯施红粉，徒遣萧郎问泪痕。</p><p>莺啼露冷酒初醒，罨画楼西晓角鸣。</p><p>翠羽帐中人梦觉，宝钗斜坠枕函声。</p><p>行人南北分征路，流水东西接御沟。</p><p>终日坡前怨离别，谩名长乐是长愁。</p><p>偏倚绣床愁不起，双垂玉箸翠鬟低。</p><p>卷帘相待无消息，夜合花前日又西。</p><p>悔将泪眼向东开，特地愁从望里来。</p><p>三十六峰犹不见，况伊如燕这身材。</p><p>满目笙歌一段空，万般离恨总随风。</p><p>多情为谢残阳意，与展晴霞片片红。</p><p>两心不语暗知情，灯下裁缝月下行。</p><p>行到阶前知未睡，夜深闻放剪刀声。</p><p>近寒食雨草萋萋，着麦苗风柳映堤。</p><p>早是有家归未得，杜鹃休向耳边啼。</p><p>水纹珍簟思悠悠，千里佳期一夕休。</p><p>从此无心爱良夜，任他明月下西楼。</p><p>数日相随两不忘，郎心如妾妾如郎。</p><p>出门便是东西路，把取红笺各断肠。</p><p>无定河边暮角声，赫连台畔旅人情。</p><p>函关归路千余里，一夕秋风白发生。</p><p>花落长川草色青，暮山重叠两冥冥。</p><p>逢春便觉飘蓬苦，今日分飞一涕零。</p><p>洛阳才子邻箫恨，湘水佳人锦瑟愁。</p><p>今昔两成惆怅事，临邛春尽暮江流。</p><p>浙江轻浪去悠悠，望海楼吹望海愁。</p><p>莫怪乡心随魄断，十年为客在他州。</p><p>卷785_26「初过汉江」无名氏</p><p>襄阳好向岘亭看，人物萧条值岁阑。</p><p>为报习家多置酒，夜来风雪过江寒。</p><p>卷785_27「读庾信集」无名氏</p><p>四朝十帝尽风流，建业长安两醉游。</p><p>惟有一篇杨柳曲，江南江北为君愁。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/5f75a289-718e-4d3d-bd67-81cb4c59f3ff><p class=pgc-img-caption></p></div><h1 class=ql-align-center>卷786无名氏</h1><p>卷七百八十六</p><p>卷786_1「题长乐驿壁」无名氏</p><p>三十骅骝一烘尘，来时不锁杏园春。</p><p>杨花满地如飞雪，应有偷游曲水人。</p><p>卷786_2「绝句」无名氏</p><p>传闻天子访沈沦，万里怀书西入秦。</p><p>早知不用无媒客，恨别江南杨柳春。</p><p>卷786_3「题取经诗（载《翻译名义集》，云唐义净三藏作）」无名氏</p><p>晋宋齐梁唐代间，高僧求法离长安。去人成百归无十，</p><p>后者安知前者难。路远碧天唯冷结，沙河遮日力疲殚。</p><p>后贤如未谙斯旨，往往将经容易看。</p><p>卷786_4「题水心寺水轩」无名氏</p><p>分飞南渡春风晚，却返家林事业空。</p><p>无限离情似杨柳，万条垂向楚江东。</p><p>卷786_5「王昭君」无名氏</p><p>猗兰恩宠歇，昭阳幸御稀。朝辞汉阙去，夕见胡尘飞。</p><p>寄信秦楼下，因书秋雁归。</p><p>卷786_6「王昭君（一作崔国辅诗）」无名氏</p><p>一回望月一回悲，望月月移人不移。</p><p>何时得见汉朝使，为妾传书斩画师。</p><p>卷786_7「粉笺题诗」无名氏</p><p>三月江南花满枝，风轻帘幕燕争飞。</p><p>游人休惜夜秉烛，杨柳阴浓春欲归。</p><p>卷786_8「咏美人骑马」无名氏</p><p>骏马娇仍稳，春风灞岸晴。促来金镫短，扶上玉人轻。</p><p>帽束云鬟乱，鞭笼翠袖明。不知从此去，何处更倾城。</p><p>卷786_9「六言诗」无名氏</p><p>把酒留君听琴，那堪岁暮离心。霜叶无风自落，</p><p>秋天不雨多阴。人愁荒村路远，马怯寒溪水深。</p><p>望尽青山犹在，不知何处相寻。</p><p>卷786_10「胡笳曲」无名氏</p><p>月明星稀霜满野，毡车夜宿阴山下。</p><p>汉家自失李将军，单于公然来牧马。</p><p>卷786_11「桃源行送友人」无名氏</p><p>武陵川径入幽遐，中有鸡犬秦人家，家傍流水多桃花。</p><p>桃花两边种来久，流水一道何时有。垂条落蕊暗春风，</p><p>夹岸芳菲至山口。岁岁年年能寂寥，林下青苔日为厚。</p><p>时有仙鸟来衔花，曾无世人此携手。可怜不知若为名，</p><p>君往从之多所更。古驿荒桥平路尽，崩湍怪石小溪行。</p><p>相见维舟登览处，红堤绿岸宛然成。多君此去从仙隐，</p><p>令人晚节悔营营。</p><p>卷786_12「唐衢墓（一作贾岛诗）」无名氏</p><p>京洛先生三尺坟，阴风惨惨土和云。</p><p>从来有感君皆哭，今日无君谁哭君。</p><p>卷786_13「宫词」无名氏</p><p>花萼楼前春正浓，蒙蒙柳絮舞晴空。</p><p>金钱掷罢娇无力，笑倚栏干屈曲中。</p><p>卷786_14「抛球诗（一作李谨言诗）」无名氏</p><p>侍宴黄昏未肯休，玉阶夜色月如流。</p><p>朝来自诧承恩最，笑倩傍人认绣球。</p><p>卷786_15「艳歌」无名氏</p><p>月里嫦娥不画眉，只将云雾作罗衣。</p><p>不知梦逐青鸾去，犹把花枝盖面归。</p><p>卷786_16「杨柳枝」无名氏</p><p>万里长江一带开，岸边杨柳几千栽。</p><p>锦帆未落西风起，惆怅龙舟去不回。</p><p>卷786_17「河中石刻」无名氏</p><p>雨滴空阶晓，无心换夕香。井梧花落尽，一半在银床。</p><p>卷786_18「古砚」无名氏</p><p>癖性爱古物，终岁求不得。昨朝得古砚，兰河滩之侧。</p><p>波涛所击触，背面生隟隙。质状朴且丑，令人作不得。</p><p>卷786_19「绝句」无名氏</p><p>钓罢孤舟系苇梢，酒开新瓮鲊开包。</p><p>自从江浙为渔父，二十余年手不叉。</p><p>卷786_20「题童氏画」无名氏</p><p>林下材华虽可尚，笔端人物更清妍。</p><p>如何不出深闺里，能以丹青写外边。</p><p>卷786_21「失题」无名氏</p><p>春朝散微雨，庭树开芸绿。上有怀春鸟，间关断复续。</p><p>谓言□野中，定是珠城曲。我自牵时幸，以惭羁旅束。</p><p>尔不鸣幽林，来此将何欲。</p><p>卷786_22「姜宣弹小胡笳引歌」无名氏</p><p>雷氏金徽琴，王君宝重轻千金。三峡流中将得来，</p><p>明窗拂席幽匣开。朱弦宛转盘凤足，骤击数声风雨回。</p><p>哀笳慢指董家本，姜宣得之妙思忖。泛徽胡雁咽萧萧，</p><p>绕指辘轳圆衮衮。吞恨含情乍轻激，故国关山心历历。</p><p>潺湲疑是舞䴙鹈，砉騞如闻发鸣镝。流宫变徵渐幽咽，</p><p>别鹤欲飞猿欲绝。秋霜满树叶辞风，寒雏坠地乌啼血。</p><p>哀弦已罢春恨长，恨长何如怀我乡。我乡安在长城窟，</p><p>闻君肤奏心飘忽。何时窄袖短貂裘，胭脂山下弯明月。</p><p>卷786_23「罗浮山」无名氏</p><p>四百余峰海上排，根连蓬岛荫天台。</p><p>百灵若为移中土，蒿华都为一小堆。</p><p>卷786_24「汤周山」无名氏</p><p>汤周二大仙，庐此得升天。风俗因兴庙，春秋不记年。</p><p>锦云张紫盖，琴溜泻鸣泉。丹灶犹存鼎，仙花发故园。</p><p>卷786_25「永州舜庙诗」无名氏</p><p>游湘有余怨，岂是圣人心。行路猿啼古，祠宫梦草深。</p><p>素风传旧俗，异迹闭荒林。巡狩去不返，烟云愁至今。</p><p>九嶷天一半，山尽海沈沈。</p><p>卷786_26「绝句」无名氏</p><p>绿杨阴转画桥斜，舟有笙歌岸有花。</p><p>尽日会稽山色里，蓬莱清浅水仙家。</p><p>卷786_27「三学山盘陀石上刻诗」无名氏</p><p>拔地山峦秀，排空殿阁斜。云供数州雨，树献九天花。</p><p>夜月摩峰顶，秋钟彻海涯。长松拂星汉，一一是仙槎。</p><p>卷786_28「合水县玉泉石崖刻」无名氏</p><p>山脉逗飞泉，泓澄傍岩石。乱垂寒玉筱，碎洒珍珠滴。</p><p>澄波涵万象，明镜泻天色。有时乘月来，赏咏还自适。</p><p>卷786_29「纪游东观山（山在桂林府城外三里）」无名氏</p><p>瑰奇恣搜讨，贝阙青瑶房。才隘疑永巷，俄敞如华堂。</p><p>玉梁窈浮溪，琼户正当窗。仙佛肖仿佛，钟鼓鍧击撞。</p><p>赑赑左顾龟，狺狺欲吠尨。丹灶俨亡恙，芝田霭生香。</p><p>搏噬千怪聚，绚烂五色光。更无一尘涴，但觉六月凉。</p><p>玲珑穿屡折，诘曲通三湘。神鬼若剜刻，乾坤真混茫。</p><p>入如深夜暗，出喜皦日光。隔世惊瞬息，异境难揣量。</p><p>卷786_30「题焚经台」无名氏</p><p>门径萧萧长绿苔，一回登此一徘徊。青牛谩说函关去，</p><p>白马亲从印土来。确实是非凭烈焰，要分真伪筑高台。</p><p>春风也解嫌狼藉，吹尽当年道教灰。</p><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p1.pstatp.com/large/dfic-imagehandler/d275d477-7e38-4b60-8ae4-5723557408fc><p class=pgc-img-caption></p></div><h1 class=ql-align-center><br></h1><div class=pgc-img><img alt=《全唐诗—共计900卷》（778—786卷）伫想空不极，怀古怅无从。 onerror=errorimg.call(this); src=http://p9.pstatp.com/large/dfic-imagehandler/c7bc1789-0336-4387-877d-79907426cf16><p class=pgc-img-caption></p></div></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>