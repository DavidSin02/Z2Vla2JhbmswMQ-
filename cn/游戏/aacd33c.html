<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 《共计900卷》（139——143卷） 王昌龄大全 | 极客快訊</title><meta property="og:title" content="全唐诗 《共计900卷》（139——143卷）  王昌龄大全 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/dfic-imagehandler/6c40fea3-ac48-4591-a249-774db9e0aab6"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/aacd33c.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/aacd33c.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/aacd33c.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/aacd33c.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/aacd33c.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/aacd33c.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/aacd33c.html><link rel=canonical href=https://geekbank.cf/tw/%e6%b8%b8%e6%88%8f/aacd33c.html><meta property="article:published_time" content="2020-10-29T20:46:01+08:00"><meta property="article:modified_time" content="2020-10-29T20:46:01+08:00"><meta name=Keywords content><meta name=description content="全唐诗 《共计900卷》（139——143卷）  王昌龄大全"><meta name=author content="极客快訊"><meta property="og:url" content="/cn/%E6%B8%B8%E6%88%8F/aacd33c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 《共计900卷》（139——143卷） 王昌龄大全</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt="全唐诗 《共计900卷》（139——143卷）  王昌龄大全" onerror=errorimg.call(this); src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6><p class=pgc-img-caption></p></div><p><tt-audio content="来自电音古风纯音爱好者" data-id=v03024af0000bhv4l0kqn5hcjoijpan0 time=208 title="Luca Testa - Last Weekend.flac"></tt-audio></p><p><strong>目录：</strong>卷139储光羲 卷140王昌龄 卷141王昌龄 卷142王昌龄 卷143王昌龄</p><h1><strong>卷139储光羲</strong></h1><p>卷一百三十九</p><p>卷139_1「临江亭五咏」储光羲</p><p>晋家南作帝，京镇北为关。江水中分地，城楼下带山。</p><p>金陵事已往，青盖理无还。落日空亭上，愁看龙尾湾。</p><p>山横小苑前，路尽大江边。此地兴王业，无如宋主贤。</p><p>潮生建业水，风散广陵烟。直望清波里，只言别有天。</p><p>城头落暮晖，城外捣秋衣。江水青云挹，芦花白雪飞。</p><p>南州王气疾，东国海风微。借问商歌客，年年何处归。</p><p>古木啸寒禽，层城带夕阴。梁园多绿柳，楚岸尽枫林。</p><p>山际空为险，江流长自深。平生何以恨，天地本无心。</p><p>京山千里过，孤愤望中来。江势将天合，城门向水开。</p><p>落霞明楚岸，夕露湿吴台。去去无相识，陈皇安在哉。</p><p>卷139_2「饯张七琚任宗城即环之季也同产八人俱以才名知」储光羲</p><p>他日曾游魏，魏家余趾存。可怜宫殿所，但见桑榆繁。</p><p>此去拜新职，为荣近故园。高阳八才子，况覆在君门。</p><p>卷139_3「留别安庆李太守」储光羲</p><p>明牧念行子，又言悲解携。初筵方落日，醉止到鸣鸡。</p><p>过客来自北，大军居在西。丘家如讨逆，敢以庶盘溪。</p><p>卷139_4「洛阳东门送别」储光羲</p><p>东城别故人，腊月迟芳辰。不惜孤舟去，其如两地春。</p><p>花明洛阳苑，水绿小平津。是日不相见，莺声徒自新。</p><p>卷139_5「汉阳即事」储光羲</p><p>楚国千里远，孰知方寸违。春游欢有客，夕寝赋无衣。</p><p>江水带冰绿，桃花随雨飞。九歌有深意，捐佩乃言归。</p><p>卷139_6「泊江潭贻马校书」储光羲</p><p>明月挂青天，遥遥如目前。故人游画阁，却望似云边。</p><p>水宿依渔父，歌声好采莲。采莲江上曲，今夕为君传。</p><p>卷139_7「送沈校书吴中搜书」储光羲</p><p>郊外亭皋远，野中岐路分。苑门临渭水，山翠杂春云。</p><p>秦阁多遗典，吴台访阙文。君王思校理，莫滞清江𣸣。</p><p>卷139_8「寒夜江口泊舟」储光羲</p><p>寒潮信未起，出浦缆孤舟。一夜苦风浪，自然增旅愁。</p><p>吴山迟海月，楚火照江流。欲有知音者，异乡谁可求。</p><p>卷139_9「苑外至龙兴院作」储光羲</p><p>朝游天苑外，忽见法筵开。山势当空出，云阴满地来。</p><p>疏钟清月殿，幽梵静花台。日暮香林下，飘飘仙步回。</p><p>卷139_10「题虬上人房」储光羲</p><p>禅宫分两地，释子一为心。入道无来去，清言见古今。</p><p>江寒池水绿，山暝竹园深。别有中天月，遥遥散夕阴。</p><p>卷139_11「咏山泉（一作题山中流泉）」储光羲</p><p>山中有流水，借问不知名。映地为天色，飞空作雨声。</p><p>转来深涧满，分出小池平。恬澹无人见，年年长自清。</p><p>卷139_12「贻主客吕郎中（即皇太子赞谕）」储光羲</p><p>上士既开天，中朝为得贤。青云方羽翼，画省比神仙。</p><p>委佩云霄里，含香日月前。君王傥借问，客有上林篇。</p><p>卷139_13「京口留别徐大补阙赵二零陵」储光羲</p><p>皇州月初晓，处处鼓钟喧。树出蓬莱殿，城开阊阖门。</p><p>近臣朝琐闼，词客向文园。独有三川路，空伤游子魂。</p><p>卷139_14「答王十三维」储光羲</p><p>门生故来往，知欲命浮觞。忽奉朝青阁，回车入上阳。</p><p>落花满春水，疏柳映新塘。是日归来暮，劳君奏雅章。</p><p>卷139_15「奉和中书徐侍郎中书省玩白云寄颖阳赵大」储光羲</p><p>青阙朝初退，白云遥在天。非关取雷雨，故欲伴神仙。</p><p>泛滟鹓池曲，飘飖琐闼前。犹多远山意，幸入侍臣篇。</p><p>卷139_16「和张太祝冬祭马步」储光羲</p><p>故坛何肃肃，中野自无喧。烈火见陈信，飏言闻永存。</p><p>房星隐曙色，朔风动寒原。今日歌天马，非关征大宛。</p><p>卷139_17「祭风伯坛应张太祝作」储光羲</p><p>圣主御青春，纶言命使臣。将修风伯祀，更福太平人。</p><p>帟幕宵联事，坛场晓降神。帝心矜动物，非为属车人。</p><p>卷139_18「寻徐山人遇马舍人」储光羲</p><p>泊舟伊川右，正见野人归。日暮春山绿，我心清且微。</p><p>岩声风雨度，水气云霞飞。复有金门客，来参萝薜衣。</p><p>卷139_19「夜观妓」储光羲</p><p>白雪宜新舞，清宵召楚妃。娇童携锦荐，侍女整罗衣。</p><p>花映垂鬟转，香迎步履飞。徐徐敛长袖，双烛送将归。</p><p>卷139_20「洛桥送别」储光羲</p><p>河桥送客舟，河水正安流。远见轻桡动，遥怜故国游。</p><p>海禽逢早雁，江月值新秋。一听南津曲，分明散别愁。</p><p>卷139_21「秦中送人觐省」储光羲</p><p>二月清江外，遥遥饯故人。南山晴有雪，东陌霁无尘。</p><p>骑别章台晚，舟行洛水春。知君梁苑去，日见白华新。</p><p>卷139_22「洛中送人还江东」储光羲</p><p>洛城春雨霁，相送下江乡。树绿天津道，山明伊水阳。</p><p>孤舟从此去，客思一何长。直望清波里，唯余落日光。</p><p>卷139_23「送姚六昆客任会稽何大蹇任孟县」储光羲</p><p>越城临渤澥，晋国在河汾。仙绶两乡意，青郊一路分。</p><p>野棠春未发，田雀暮成群。他日思吴会，尝因西北云。</p><p>卷139_24「洛潭送人觐省」储光羲</p><p>清洛带芝田，东流入大川。舟轻水复急，别望杳如仙。</p><p>细草生春岸，明霞散早天。送君唯一曲，当是白华篇。</p><p>卷139_25「送人随大夫和蕃」储光羲</p><p>西方有六国，国国愿来宾。圣主今无外，怀柔遣使臣。</p><p>大夫开幕府，才子作行人。解剑聊相送，边城二月春。</p><p>卷139_26「仲夏饯魏四河北觐叔」储光羲</p><p>落日临御沟，送君还北州。树凉征马去，路暝归人愁。</p><p>吴岳夏云尽，渭河秋水流。东篱摘芳菊，想见竹林游。</p><p>卷139_27「送人寻裴斐」储光羲</p><p>柱史回清宪，谪居临汉川。迟君千里驾，方外赏云泉。</p><p>路断因春水，山深隔暝烟。湘江见游女，寄摘一枝莲。</p><p>卷139_28「陇头水送别」储光羲</p><p>相送陇山头，东西陇水流。从来心胆盛，今日为君愁。</p><p>暗雪迷征路，寒云隐戍楼。唯余旌旆影，相逐去悠悠。</p><p>卷139_29「送王上人还襄阳」储光羲</p><p>朝看法云散，知有至人还。送客临伊水，行车出故关。</p><p>天花满南国，精舍在空山。虽复时来去，中心长日闲。</p><p>卷139_30「官庄池观竞渡」储光羲</p><p>落日吹箫管，清池发棹歌。船争先后渡，岸激去来波。</p><p>水叶藏鱼鸟，林花间绮罗。踟蹰仙女处，犹似望天河。</p><p>卷139_31「重寄虬上人」储光羲</p><p>一作云峰别，三看花柳朝。青山隔远路，明月空长霄。</p><p>鹊浴西江雨，鸡鸣东海潮。此情劳梦寐，况道双林遥。</p><p>卷139_32「蓝上茅茨期王维补阙」储光羲</p><p>山中人不见，云去夕阳过。浅濑寒鱼少，丛兰秋蝶多。</p><p>老年疏世事，幽性乐天和。酒熟思才子，溪头望玉珂。</p><p>卷139_33「大酺得长字韵时任安宜尉」储光羲</p><p>大道启元命，时人居太康。中朝发玄泽，下国被天光。</p><p>明诏始端午，初筵当履霜。鼓鼙迎爽气，羽籥映新阳。</p><p>太守即悬圃，淮夷成葆疆。小臣惭下位，拜手颂灵长。</p><p>卷139_34「同张侍御鼎和京兆萧兵曹华岁晚南园」储光羲</p><p>公府传休沐，私庭效陆沉。方知从大隐，非覆在幽林。</p><p>阙下忠贞志，人间孝友心。既将冠盖雅，仍与薜萝深。</p><p>寒变中园柳，春归上苑禽。池涵青草色，山带白云阴。</p><p>潘岳闲居赋，钟期流水琴。一经当自足，何用遗黄金。</p><p>卷139_35「奉酬张五丈垂赠」储光羲</p><p>彩服去江汜，白云生大梁。星辰动异色，羔雁成新行。</p><p>日望天朝近，时忧郢路长。情言间薖轴，惠念及沧浪。</p><p>松柏以之茂，江湖亦自忘。贾生方吊屈，岂敢比南昌。</p><p>卷139_36「秦中守岁」储光羲</p><p>众星已穷次，青帝方行春。永感易成戚，离居难重陈。</p><p>阖门守初夜，燎火到清晨。或念无生法，多伤未出尘。</p><p>广庭日将晏，虚室自为宾。愿以桑榆末，常逢甲子新。</p><p>卷139_37「献高使君大酺作」储光羲</p><p>肃穆郊禋毕，工歌赏事并。三朝遵湛露，一道洽仁明。</p><p>布德言皆应，无为物自成。花添罗绮色，莺乱管弦声。</p><p>独有同高唱，空陪乐太平。</p><p>卷139_38「荥阳马氏二子」储光羲</p><p>圣君封太岳，十月建行旃。辇路开千里，寒云霁九天。</p><p>故人多侍从，二子留伊川。河兖冰初合，关城月屡圆。</p><p>暝过荥水上，闻说郑卿贤。材蔽行人右，名居东里先。</p><p>制岩开别业，桑柘亦依然。待至金园侧，相将居一廛。</p><p>卷139_39「观竞渡」储光羲</p><p>大夫沉楚水，千祀国人哀。习棹江流长，迎神雨雾开。</p><p>标随绿云动，船逆清波来。下怖鱼龙起，上惊凫雁回。</p><p>能令秋大有，鼓吹远相催。</p><p>卷139_40「太学贻张筠」储光羲</p><p>璧池忝门子，俄顷变炎凉。绿竹深虚馆，清流响洞房。</p><p>园林在建业，新友去咸阳。中夜鼓钟静，初秋漏刻长。</p><p>浮云开太室，华盖上明堂。空此远相望，劳歌还自伤。</p><p>卷139_41「田家即事」储光羲</p><p>桑柘悠悠水蘸堤，晚风晴景不妨犁。高机犹织卧蚕子，</p><p>下阪饥逢饷馌妻。杏色满林羊酪熟，麦凉浮垄雉媒低。</p><p>生时乐死皆由命，事在皇天志不迷。</p><p>卷139_42「洛阳道五首献吕四郎中」储光羲</p><p>洛水春冰开，洛城春水绿。朝看大道上，落花乱马足。</p><p>剧孟不知名，千金买宝剑。出入平津邸，自言娇且艳。</p><p>大道直如发，春日佳气多。五陵贵公子，双双鸣玉珂。</p><p>春风二月时，道傍柳堪把。上枝覆官阁，下枝覆车马。</p><p>洛水照千门，千门碧空里。少年不得志，走马游新市。</p><p>卷139_43「同武平一员外游湖」储光羲</p><p>竹吹留歌扇，莲香入舞衣。前溪多曲溆，乘兴莫先归。</p><p>卷139_44「长安道」储光羲</p><p>鸣鞭过酒肆，袨服游倡门。百万一时尽，含情无片言。</p><p>西行一千里，暝色生寒树。暗闻歌吹声，知是长安路。</p><p>卷139_45「江南曲四首」储光羲</p><p>绿江深见底，高浪直翻空。惯是湖边住，舟轻不畏风。</p><p>逐流牵荇叶，缘岸摘芦苗。为惜鸳鸯鸟，轻轻动画桡。</p><p>日暮长江里，相邀归渡头。落花如有意，来去逐船流。</p><p>隔江看树色，沿月听歌声。不是长干住，那从此路行。</p><p>卷139_46「关山月」储光羲</p><p>一雁过连营，繁霜覆古城。胡笳在何处，半夜起边声。</p><p>卷139_47「玉真公主山居」储光羲</p><p>山北天泉苑，山西凤女家。不言沁园好，独隐武陵花。</p><p>卷139_48「沧浪峡（一作储嗣宗诗）」储光羲</p><p>沧浪临古道，道上若成尘。自有沧浪峡，谁为无事人。</p><p>卷139_49「奉真观」储光羲</p><p>真门迥向北，驰道直向西。为与天光近，云色成虹霓。</p><p>卷139_50「明妃曲四首」储光羲</p><p>西行陇上泣胡天，南向云中指渭川。</p><p>毳幕夜来时宛转，何由得似汉王边。</p><p>胡王知妾不胜悲，乐府皆传汉国辞。</p><p>朝来马上箜篌引，稍似宫中闲夜时。</p><p>日暮惊沙乱雪飞，傍人相劝易罗衣。</p><p>强来前殿看歌舞，共待单于夜猎归。</p><p>彩骑双双引宝车，羌笛两两奏胡笳。</p><p>若为别得横桥路，莫隐宫中玉树花。</p><p>卷139_51「同武平一员外游湖五首时武贬金坛令」储光羲</p><p>红荷碧筱夜相鲜，皂盖兰桡浮翠筵。</p><p>舟中对舞邯郸曲，月下双弹卢女弦。</p><p>青林碧屿暗相期，缓楫挥觥欲赋诗。</p><p>借问高歌凡几转，河低月落五更时。</p><p>朝来仙阁听弦歌，暝入花亭见绮罗。</p><p>池边命酒怜风月，浦口回船惜芰荷。</p><p>朦胧竹影蔽岩扉，淡荡荷风飘舞衣。</p><p>舟寻绿水宵将半，月隐青林人未归。</p><p>花潭竹屿傍幽蹊，画楫浮空入夜溪。</p><p>芰荷覆水船难进，歌舞留人月易低。</p><p>卷139_52「题茅山华阳洞」储光羲</p><p>华阳洞口片云飞，细雨蒙蒙欲湿衣。</p><p>玉箫遍满仙坛上，应是茅家兄弟归。</p><p>卷139_53「寄孙山人」储光羲</p><p>新林二月孤舟还，水满清江花满山。</p><p>借问故园隐君子，时时来往住人间。</p><p>卷140王昌龄</p><p>卷一百四十</p><p>卷140_1「变行路难」王昌龄</p><p>向晚横吹悲，风动马嘶合。前驱引旗节，千里阵云匝。</p><p>单于下阴山，砂砾空飒飒。封侯取一战，岂复念闺阁。</p><p>卷140_2「塞下曲四首」王昌龄</p><p>蝉鸣空桑林，八月萧关道。出塞入塞寒，处处黄芦草。</p><p>从来幽并客，皆共尘沙老。莫学游侠儿，矜夸紫骝好。</p><p>饮马渡秋水，水寒风似刀。平沙日未没，黯黯见临洮。</p><p>昔日长城战，咸言意气高。黄尘足今古，白骨乱蓬蒿。</p><p>奉诏甘泉宫，总征天下兵。朝廷备礼出，郡国豫郊迎。</p><p>纷纷几万人，去者无全生。臣愿节宫厩，分以赐边城。</p><p>边头何惨惨，已葬霍将军。部曲皆相吊，燕南代北闻。</p><p>功勋多被黜，兵马亦寻分。更遣黄龙戍，唯当哭塞云。</p><p>卷140_3「塞上曲」王昌龄</p><p>秋风夜渡河，吹却雁门桑。遥见胡地猎，鞴马宿严霜。</p><p>五道分兵去，孤军百战场。功多翻下狱，士卒但心伤。</p><p>卷140_4「从军行二首」王昌龄</p><p>向夕临大荒，朔风轸归虑。平沙万里余，飞鸟宿何处。</p><p>虏骑猎长原，翩翩傍河去。边声摇白草，海气生黄雾。</p><p>百战苦风尘，十年履霜露。虽投定远笔，未坐将军树。</p><p>早知行路难，悔不理章句。</p><p>秋草马蹄轻，角弓持弦急。去为龙城战，正值胡兵袭。</p><p>军气横大荒，战酣日将入。长风金鼓动，白露铁衣湿。</p><p>四起愁边声，南庭时伫立。断蓬孤自转，寒雁飞相及。</p><p>万里云沙涨，平原冰霰涩。惟闻汉使还，独向刀环泣。</p><p>卷140_5「少年行二首」王昌龄</p><p>西陵侠少年，送客短长亭。青槐夹两道，白马如流星。</p><p>闻道羽书急，单于寇井陉。气高轻赴难，谁顾燕山铭。</p><p>走马远相寻，西楼下夕阴。结交期一剑，留意赠千金。</p><p>高阁歌声远，重门柳色深。夜阑须尽饮，莫负百年心。</p><p>卷140_6「长歌行」王昌龄</p><p>旷野饶悲风，飕飕黄蒿草。系马倚白杨，谁知我怀抱。</p><p>所是同袍者，相逢尽衰老。北登汉家陵，南望长安道。</p><p>下有枯树根，上有鼯鼠窠。高皇子孙尽，千载无人过。</p><p>宝玉频发掘，精灵其奈何。人生须达命，有酒且长歌。</p><p>卷140_7「悲哉行」王昌龄</p><p>勿听白头吟，人间易忧怨。若非沧浪子，安得从所愿。</p><p>北上太行山，临风阅吹万。长云数千里，倏忽还肤寸。</p><p>观其微灭时，精意莫能论。百年不容息，是处生意蔓。</p><p>始悟海上人，辞君永飞遁。</p><p>卷140_8「古意」王昌龄</p><p>桃花四面发，桃叶一枝开。欲暮黄鹂啭，伤心玉镜台。</p><p>清筝向明月，半夜春风来。</p><p>卷140_9「放歌行」王昌龄</p><p>南渡洛阳津，西望十二楼。明堂坐天子，月朔朝诸侯。</p><p>清乐动千门，皇风被九州。庆云从东来，泱漭抱日流。</p><p>升平贵论道，文墨将何求。有诏征草泽，微诚将献谋。</p><p>冠冕如星罗，拜揖曹与周。望尘非吾事，入赋且迟留。</p><p>幸蒙国士识，因脱负薪裘。今者放歌行，以慰梁甫愁。</p><p>但营数斗禄，奉养每丰羞。若得金膏遂，飞云亦可俦。</p><p>卷140_10「越女（《乐府诗集》作《采莲曲》）」王昌龄</p><p>越女作桂舟，还将桂为楫。湖上水渺漫，清江不可涉。</p><p>摘取芙蓉花，莫摘芙蓉叶。将归问夫婿，颜色何如妾。</p><p>卷140_11「郑县宿陶太公馆中赠冯六元二」王昌龄</p><p>儒有轻王侯，脱略当世务。本家蓝田下，非为渔弋故。</p><p>无何困躬耕，且欲驰永路。幽居与君近，出谷同所骛。</p><p>昨日辞石门，五年变秋露。云龙未相感，干谒亦已屡。</p><p>子为黄绶羁，余忝蓬山顾。京门望西岳，百里见郊树。</p><p>飞雨祠上来，霭然关中暮。驱车郑城宿，秉烛论往素。</p><p>山月出华阴，开此河渚雾。清光比故人，豁达展心晤。</p><p>冯公尚戢翼，元子仍跼步。拂衣易为高，沦迹难有趣。</p><p>张范善终始，吾等岂不慕。罢酒当凉风，屈伸备冥数。</p><p>卷140_12「听弹风入松阕赠杨补阙」王昌龄</p><p>商风入我弦，夜竹深有露。弦悲与林寂，清景不可度。</p><p>寥落幽居心，飕飗青松树。松风吹草白，溪水寒日暮。</p><p>声意去复还，九变待一顾。空山多雨雪，独立君始悟。</p><p>卷140_13「缑氏尉沈兴宗置酒南溪留赠」王昌龄</p><p>林色与溪古，深篁引幽翠。山尊在渔舟，棹月情已醉。</p><p>始穷清源口，壑绝人境异。春泉滴空崖，萌草拆阴地。</p><p>久之风榛寂，远闻樵声至。海雁时独飞，永然沧洲意。</p><p>古时青冥客，灭迹沦一尉。吾子踌躇心，岂其纷埃事。</p><p>缑峰信所克，济北余乃遂。齐物意已会，息肩理犹未。</p><p>卷舒形性表，脱略贤哲议。仲月期角巾，饭僧嵩阳寺。</p><p>卷140_14「为张僓赠阎使臣」王昌龄</p><p>哀哀献玉人，楚国同悲辛。泣尽继以血，何由辨其真。</p><p>赖承琢磨惠，复使光辉新。犹畏谗口疾，弃之如埃尘。</p><p>卷140_15「赠史昭」王昌龄</p><p>东林月未升，廓落星与汉。是夕鸿始来，斋中起长叹。</p><p>怀哉望南浦，眇然夜将半。但有秋水声，愁使心神乱。</p><p>握中何为赠，瑶草已衰散。海鳞未化时，各在天一岸。</p><p>卷140_16「秋山寄陈谠言」王昌龄</p><p>岩间寒事早，众山木已黄。北风何萧萧，兹夕露为霜。</p><p>感激未能寐，中宵时慨慷。黄虫初悲鸣，玄鸟去我梁。</p><p>独卧时易晚，离群情更伤。思君若不及，鸿雁今南翔。</p><p>卷140_17「出郴山口至叠石湾野人室中寄张十一」王昌龄</p><p>槠楠无冬春，柯叶连峰稠。阴壁下苍黑，烟含清江楼。</p><p>景开独沿曳，响答随兴酬。旦夕望吾友，如何迅孤舟。</p><p>叠沙积为岗，崩剥雨露幽。石脉尽横亘，潜潭何时流。</p><p>既见万古色，颇尽一物由。永与世人远，气还草木收。</p><p>盈缩理无余，今往何必忧。郴土群山高，耆老如中州。</p><p>孰云议舛降，岂是娱宦游。阴火昔所伏，丹砂将尔谋。</p><p>昨临苏耽井，复向衡阳求。同疚来相依，脱身当有筹。</p><p>数月乃离居，风湍成阻修。野人善竹器，童子能溪讴。</p><p>寒月波荡漾，羁鸿去悠悠。</p><p>卷140_18「宿灞上寄侍御玙弟」王昌龄</p><p>独饮灞上亭，寒山青门外。长云骤落日，桑枣寂已晦。</p><p>古人驱驰者，宿此凡几代。佐邑由东南，岂不知进退。</p><p>吾宗秉全璞，楚得璆琳最。茅山就一征，柏署起三载。</p><p>道契非物理，神交无留碍。知我沧溟心，脱略腐儒辈。</p><p>孟冬銮舆出，阳谷群臣会。半夜驰道喧，五侯拥轩盖。</p><p>是时燕齐客，献术蓬瀛内。甚悦我皇心，得与王母对。</p><p>贱臣欲干谒，稽首期殒碎。哲弟感我情，问易穷否泰。</p><p>良马足尚踠，宝刀光未淬。昨闻羽书飞，兵气连朔塞。</p><p>诸将多失律，庙堂始追悔。安能召书生，愿得论要害。</p><p>戎夷非草木，侵逐使狼狈。虽有屠城功，亦有降虏辈。</p><p>兵粮如山积，恩泽如雨霈。羸卒不可兴，碛地无足爱。</p><p>若用匹夫策，坐令军围溃。不费黄金资，宁求白璧赉。</p><p>明主忧既远，边事亦可大。荷宠务推诚，离言深慷慨。</p><p>霜摇直指草，烛引明光珮。公论日夕阻，朝廷蹉跎会。</p><p>孤城海门月，万里流光带。不应百尺松，空老钟山霭。</p><p>卷140_19「次汝中寄河南陈赞府」王昌龄</p><p>汝山方联延，伊水才明灭。遥见入楚云，又此空馆月。</p><p>纷然驰梦想，不谓远离别。京邑多欢娱，衡湘暂沿越。</p><p>明湖春草遍，秋桂白花发。岂惟长思君，日夕在魏阙。</p><p>卷140_20「同从弟销南斋玩月忆山阴崔少府」王昌龄</p><p>高卧南斋时，开帷月初吐。清辉淡水木，演漾在窗户。</p><p>苒苒几盈虚，澄澄变今古。美人清江畔，是夜越吟苦。</p><p>千里其如何，微风吹兰杜。</p><p>卷140_21「代扶风主人答」王昌龄</p><p>杀气凝不流，风悲日彩寒。浮埃起四远，游子弥不欢。</p><p>依然宿扶风，沽酒聊自宽。寸心亦未理，长铗谁能弹。</p><p>主人就我饮，对我还慨叹。便泣数行泪，因歌行路难。</p><p>十五役边地，三回讨楼兰。连年不解甲，积日无所餐。</p><p>将军降匈奴，国使没桑干。去时三十万，独自还长安。</p><p>不信沙场苦，君看刀箭瘢。乡亲悉零落，冢墓亦摧残。</p><p>仰攀青松枝，恸绝伤心肝。禽兽悲不去，路傍谁忍看。</p><p>幸逢休明代，寰宇静波澜。老马思伏枥，长鸣力已殚。</p><p>少年与运会，何事发悲端。天子初封禅，贤良刷羽翰。</p><p>三边悉如此，否泰亦须观。</p><p>卷140_22「酬鸿胪裴主簿雨后北楼见赠（一作高适诗）」王昌龄</p><p>暮霞照新晴，归云犹相逐。有怀晨昏暇，想见登眺目。问礼侍彤襜，题诗访茅屋。高楼多古今，陈事满陵谷。</p><p>地久微子封，台余孝王筑。裴回顾霄汉，豁达俯川陆。</p><p>远水对孤城，长天向乔木。公门何清静，列戟森已肃。</p><p>不叹携手稀，常思着鞭速。终当拂羽翰，轻举随鸿鹄。</p><p>卷140_23「送任五之桂林」王昌龄</p><p>楚客醉孤舟，越水将引棹。山为两乡别，月带千里貌。</p><p>羁谴同缯纶，僻幽闻虎豹。桂林寒色在，苦节知所效。</p><p>卷140_24「山中别庞十」王昌龄</p><p>幽娟松筱径，月出寒蝉鸣。散发卧其下，谁知孤隐情。</p><p>吟时白云合，钓处玄潭清。琼树方杳霭，凤兮保其贞。</p><p>卷140_25「留别伊阙张少府郭大都尉」王昌龄</p><p>迁客就一醉，主人空金罍。江湖青山底，欲去仍裴回。</p><p>郭侯未相识，策马伊川来。把手相劝勉，不应老尘埃。</p><p>孟阳逢山旧，仙馆留清才。日晚劝趣别，风长云逐开。</p><p>幸随板舆远，负谴何忧哉。唯有仗忠信，音书报云雷。</p><p>卷140_26「送韦十二兵曹」王昌龄</p><p>县职如长缨，终日检我身。平明趋郡府，不得展故人。</p><p>故人念江湖，富贵如埃尘。迹在戎府掾，心游天台春。</p><p>独立浦边鹤，白云长相亲。南风忽至吴，分散还入秦。</p><p>寒夜天光白，海净月色真。对坐论岁暮，弦悲岂无因。</p><p>平生驰驱分，非谓杯酒仁。出处两不合，忠贞何由伸。</p><p>看君孤舟去，且欲歌垂纶。</p><p>卷140_27「东京府县诸公与綦毋潜李颀相送至白马寺宿」王昌龄</p><p>鞍马上东门，裴回入孤舟。贤豪相追送，即棹千里流。</p><p>赤岸落日在，空波微烟收。薄宦忘机括，醉来即淹留。</p><p>月明见古寺，林外登高楼。南风开长廊，夏夜如凉秋。</p><p>江月照吴县，西归梦中游。</p><p>卷140_28「送东林廉上人归庐山」王昌龄</p><p>石溪流已乱，苔径人渐微。日暮东林下，山僧还独归。</p><p>昔为庐峰意，况与远公违。道性深寂寞，世情多是非。</p><p>会寻名山去，岂复望清辉。</p><p>卷140_29「留别武陵袁丞」王昌龄</p><p>皇恩暂迁谪，待罪逢知己。从此武陵溪，孤舟二千里。</p><p>桃花遗古岸，金涧流春水。谁识马将军，忠贞抱生死。</p><p>卷140_30「别刘谞」王昌龄</p><p>天地寒更雨，苍茫楚城阴。一尊广陵酒，十载衡阳心。</p><p>倚仗不可料，悲欢岂易寻。相逢成远别，后会何如今。</p><p>身在江海上，云连京国深。行当务功业，策马何骎骎。</p><p>卷140_31「岳阳别李十七越宾」王昌龄</p><p>相逢楚水寒，舟在洞庭驿。具陈江波事，不异沦弃迹。</p><p>杉上秋雨声，悲切蒹葭夕。弹琴收余响，来送千里客。</p><p>平明孤帆心，岁晚济代策。时在身未充，潇湘不盈画。</p><p>湖小洲渚联，澹淡烟景碧。鱼鳖自有性，龟龙无能易。</p><p>谴黜同所安，风土任所适。闭门观玄化，携手遗损益。</p><p>卷140_32「留别岑参兄弟」王昌龄</p><p>江城建业楼，山尽沧海头。副职守兹县，东南棹孤舟。</p><p>长安故人宅，秣马经前秋。便以风雪暮，还为纵饮留。</p><p>貂蝉七叶贵，鸿鹄万里游。何必念钟鼎，所在烹肥牛。</p><p>为君啸一曲，且莫弹箜篌。徒见枯者艳，谁言直如钩。</p><p>岑家双琼树，腾光难为俦。谁言青门悲，俯期吴山幽。</p><p>日西石门峤，月吐金陵洲。追随探灵怪，岂不骄王侯。</p><p>卷140_33「送刘昚虚归取宏词解」王昌龄</p><p>太清闻海鹤，游子引乡眄。声随羽仪远，势与归云便。</p><p>青桂春再荣，白云暮来变。迁飞在礼仪，岂复泪如霰。</p><p>卷140_34「巴陵别刘处士」王昌龄</p><p>刘生隐岳阳，心远洞庭水。偃帆入山郭，一宿楚云里。</p><p>竹映秋馆深，月寒江风起。烟波桂阳接，日夕数千里。</p><p>袅袅清夜猿，孤舟坐如此。湘中有来雁，雨雪候音旨。</p><p>卷140_35「宿裴氏山庄」王昌龄</p><p>苍苍竹林暮，吾亦知所投。静坐山斋月，清溪闻远流。</p><p>西峰下微雨，向晓白云收。遂解尘中组，终南春可游。</p><p>卷140_36「淇上酬薛据兼寄郭微（一作高适诗）」王昌龄</p><p>自从别京华，我心乃萧索。十年守章句，万里空寥落。</p><p>北上登蓟门，茫茫见沙漠。倚剑对风尘，慨然思卫霍。</p><p>拂衣去燕赵，驱马怅不乐。天长沧洲路，日暮邯郸郭。</p><p>酒肆或淹留，渔泽屡栖泊。独行备艰难，孰辞干鼎镬。</p><p>皇情念淳古，时俗何浮薄。理道须任贤，安人在求瘼。</p><p>故交负奇才，逸气包謇谔。隐轸经济策，纵横建安作。</p><p>才望忽先鸣，风期无宿诺。飘飖劳州县，迢递限言谑。</p><p>东驰眇贝丘，西顾弥虢略。淇水徒自深，浮云不堪托。</p><p>吾谋适可用，天道岂辽廓。不然买山田，一身与耕凿。</p><h1 class=ql-align-center>卷141王昌龄</h1><p>卷一百四十一</p><p>卷141_1「咏史」王昌龄</p><p>荷畚至洛阳，杖策游北门。天下尽兵甲，豺狼满中原。</p><p>明夷方遘患，顾我徒崩奔。自惭菲薄才，误蒙国士恩。</p><p>位重任亦重，时危志弥敦。西北未及终，东南不可吞。</p><p>进则耻保躬，退乃为触藩。叹息嵩山老，而后知其尊。</p><p>卷141_2「杂兴」王昌龄</p><p>握中铜匕首，粉锉楚山铁。义士频报雠，杀人不曾缺。</p><p>可悲燕丹事，终被狼虎灭。一举无两全，荆轲遂为血。</p><p>诚知匹夫勇，何取万人杰。无道吞诸侯，坐见九州裂。</p><p>卷141_3「秋兴」王昌龄</p><p>日暮西北堂，凉风洗修木。著书在南窗，门馆常肃肃。</p><p>苔草延古意，视听转幽独。或问余所营，刈黍就寒谷。</p><p>卷141_4「斋心」王昌龄</p><p>女萝覆石壁，溪水幽蒙胧。紫葛蔓黄花，娟娟寒露中。</p><p>朝饮花上露，夜卧松下风。云英化为水，光采与我同。</p><p>日月荡精魄，寥寥天宇空。</p><p>卷141_5「独游」王昌龄</p><p>林卧情每闲，独游景常晏。时从灞陵下，垂钓往南涧。</p><p>手携双鲤鱼，目送千里雁。悟彼飞有适，知此罹忧患。</p><p>放之清冷泉，因得省疏慢。永怀青岑客，回首白云间。</p><p>神超物无违，岂系名与宦。</p><p>卷141_6「香积寺礼拜万回平等二圣僧塔」王昌龄</p><p>真无御化来，借有乘化归。如彼双塔内，孰能知是非。</p><p>愚也骇苍生，圣哉为帝师。当为时世出，不由天地资。</p><p>万回主此方，平等性无违。今我一礼心，亿劫同不移。</p><p>肃肃松柏下，诸天来有时。</p><p>卷141_7「就道士问周易参同契」王昌龄</p><p>仙人骑白鹿，发短耳何长。时余采菖蒲，忽见嵩之阳。</p><p>稽首求丹经，乃出怀中方。披读了不悟，归来问嵇康。</p><p>嗟余无道骨，发我入太行。</p><p>卷141_8「诸官游招隐寺」王昌龄</p><p>山馆人已空，青萝换风雨。自从永明世，月向龙宫吐。</p><p>凿井长幽泉，白云今如古。应真坐松柏，锡杖挂窗户。</p><p>口云七十余，能救诸有苦。回指岩树花，如闻道场鼓。</p><p>金色身坏灭，真如性无主。僚友同一心，清光遣谁取。</p><p>卷141_9「宴南亭」王昌龄</p><p>寒江映村林，亭上纳鲜洁。楚客共闲饮，静坐金管阕。</p><p>酣竟日入山，暝来云归穴。城楼空杳霭，猿鸟备清切。</p><p>物状如丝纶，上心为予决。访君东溪事，早晚樵路绝。</p><p>卷141_10「何九于客舍集」王昌龄</p><p>客有住桂阳，亦如巢林鸟。罍觞且终宴，功业会未了。</p><p>山月空霁时，江明高楼晓。门前泊舟楫，行次入松筱。</p><p>此意投赠君，沧波风袅袅。</p><p>卷141_11「洛阳尉刘晏与府掾诸公茶集天宫寺岸道上人房」王昌龄</p><p>良友呼我宿，月明悬天宫。道安风尘外，洒扫青林中。</p><p>削去府县理，豁然神机空。自从三湘还，始得今夕同。</p><p>旧居太行北，远宦沧溟东。各有四方事，白云处处通。</p><p>卷141_12「观江淮名胜图」王昌龄</p><p>刻意吟云山，尤知隐沦妙。远公何为者，再诣临海峤。</p><p>而我高其风，披图得遗照。援毫无逃境，遂展千里眺。</p><p>淡扫荆门烟，明标赤城烧。青葱林间岭，隐见淮海徼。</p><p>但指香炉顶，无闻白猿啸。沙门既云灭，独往岂殊调。</p><p>感对怀拂衣，胡宁事渔钓。安期始遗舄，千古谢荣耀。</p><p>投迹庶可齐，沧浪有孤棹。</p><p>卷141_13「灞上闲居」王昌龄</p><p>鸿都有归客，偃卧滋阳村。轩冕无枉顾，清川照我门。</p><p>空林网夕阳，寒鸟赴荒园。廓落时得意，怀哉莫与言。</p><p>庭前有孤鹤，欲啄常翩翻。为我衔素书，吊彼颜与原。</p><p>二君既不朽，所以慰其魂。</p><p>卷141_14「风凉原上作」王昌龄</p><p>阴岑宿云归，烟雾湿松柏。风凄日初晓，下岭望川泽。</p><p>远山无晦明，秋水千里白。佳气盘未央，圣人在凝碧。</p><p>关门阻天下，信是帝王宅。海内方晏然，庙堂有奇策。</p><p>时贞守全运，罢去游说客。予忝兰台人，幽寻免贻责。</p><p>卷141_15「裴六书堂」王昌龄</p><p>闲堂闭空阴，竹林但清响。窗下长啸客，区中无遗想。</p><p>经纶精微言，兼济当独往。</p><p>卷141_16「江上闻笛」王昌龄</p><p>横笛怨江月，扁舟何处寻。声长楚山外，曲绕胡关深。</p><p>相去万余里，遥传此夜心。寥寥浦溆寒，响尽惟幽林。</p><p>不知谁家子，复奏邯郸音。水客皆拥棹，空霜遂盈襟。</p><p>羸马望北走，迁人悲越吟。何当边草白，旌节陇城阴。</p><p>卷141_17「太湖秋夕」王昌龄</p><p>水宿烟雨寒，洞庭霜落微。月明移舟去，夜静魂梦归。</p><p>暗觉海风度，萧萧闻雁飞。</p><p>卷141_18「赵十四兄见访」王昌龄</p><p>客来舒长簟，开合延清风。但有无弦琴，共君尽尊中。</p><p>晚来常读易，顷者欲还嵩。世事何须道，黄精且养蒙。</p><p>嵇康殊寡识，张翰独知终。忽忆鲈鱼鲙，扁舟往江东。</p><p>卷141_19「过华阴」王昌龄</p><p>云起太华山，云山互明灭。东峰始含景，了了见松雪。</p><p>羁人感幽栖，窅映转奇绝。欣然忘所疲，永望吟不辍。</p><p>信宿百余里，出关玩新月。何意昨来心，遇物遂迁别。</p><p>人生屡如此，何以肆愉悦。</p><p>卷141_20「九江口作」王昌龄</p><p>漭漭江势阔，雨开浔阳秋。驿门是高岸，望尽黄芦洲。</p><p>水与五溪合，心期万里游。明时无弃才，谪去随孤舟。</p><p>鸷鸟立寒木，丈夫佩吴钩。何当报君恩，却系单于头。</p><p>卷141_21「大梁途中作」王昌龄</p><p>怏怏步长道，客行渺无端。郊原欲下雪，天地棱棱寒。</p><p>当时每酣醉，不觉行路难。今日无酒钱，凄惶向谁叹。</p><p>卷141_22「途中作」王昌龄</p><p>游人愁岁晏，早起遵王畿。坠叶吹未晓，疏林月微微。</p><p>惊禽栖不定，寒兽相因依。叹此霜露下，复闻鸿雁飞。</p><p>渺然江南意，惜与中途违。羁旅悲壮发，别离念征衣。</p><p>永图岂劳止，明节期所归。宁厌楚山曲，无人长掩扉。</p><p>卷141_23「山行入泾州」王昌龄</p><p>倦此山路长，停骖问宾御。林峦信回惑，白日落何处。</p><p>徙倚望长风，滔滔引归虑。微雨随云收，蒙蒙傍山去。</p><p>西临有边邑，北走尽亭戍。泾水横白烟，州城隐寒树。</p><p>所嗟异风俗，已自少情趣。岂伊怀土多，触目忻所遇。</p><p>卷141_24「小敷谷龙潭祠作」王昌龄</p><p>崖谷喷疾流，地中有雷集。百泉势相荡，巨石皆却立。</p><p>跳波沸峥嵘，深处不可挹。昏为蛟龙怒，清见云雨入。</p><p>灵怪崇偏祠，废兴自兹邑。沉淫顷多昧，檐宇遂不葺。</p><p>吾闻被明典，盛德惟世及。生人载山川，血食报原隰。</p><p>岂伊骇微险，将以循甿揖。□飞振吕梁，忠信亦我习。</p><p>波流浸已广，悔吝在所汲。溪水有清源，褰裳靡沾湿。</p><p>卷141_25「段宥厅孤桐」王昌龄</p><p>凤凰所宿处，月映孤桐寒。槁叶零落尽，空柯苍翠残。</p><p>虚心谁能见，直影非无端。响发调尚苦，清商劳一弹。</p><p>卷141_26「琴」王昌龄</p><p>孤桐秘虚鸣，朴素传幽真。仿佛弦指外，遂见初古人。</p><p>意远风雪苦，时来江山春。高宴未终曲，谁能辨经纶。</p><p>卷141_27「初日」王昌龄</p><p>初日净金闺，先照床前暖。斜光入罗幕，稍稍亲丝管。</p><p>云发不能梳，杨花更吹满。</p><p>卷141_28「失题」王昌龄</p><p>奸雄乃得志，遂使群心摇。赤风荡中原，烈火无遗巢。</p><p>一人计不用，万里空萧条。</p><p>卷141_29「赠宇文中丞（本畅当诗）」王昌龄</p><p>仆本濩落人，辱当州郡使。量力颇及早，谢归今即已。</p><p>萧萧若凌虚，衿带顷消靡。车服卒然来，涔阳作游子。</p><p>郁郁寡开颜，默默独行李。忽逢平生友，一笑方在此。</p><p>秋清宁风日，楚思浩云水。为语弋林者，冥冥鸿远矣。</p><p>卷141_30「箜篌引」王昌龄</p><p>卢谿郡南夜泊舟，夜闻两岸羌戎讴，其时月黑猿啾啾。</p><p>微雨沾衣令人愁，有一迁客登高楼，不言不寐弹箜篌。</p><p>弹作蓟门桑叶秋，风沙飒飒青冢头，将军铁骢汗血流。</p><p>深入匈奴战未休，黄旗一点兵马收，乱杀胡人积如丘。</p><p>疮病驱来配边州，仍披漠北羔羊裘，颜色饥枯掩面羞。</p><p>眼眶泪滴深两眸，思还本乡食牦牛，欲语不得指咽喉。</p><p>或有强壮能咿嚘，意说被他边将雠，五世属藩汉主留。</p><p>碧毛毡帐河曲游，橐驼五万部落稠，敕赐飞凤金兜鍪。</p><p>为君百战如过筹，静扫阴山无鸟投，家藏铁券特承优。</p><p>黄金千斤不称求，九族分离作楚囚，深溪寂寞弦苦幽。</p><p>草木悲感声飕飗，仆本东山为国忧，明光殿前论九畴。</p><p>簏读兵书尽冥搜，为君掌上施权谋，洞晓山川无与俦。</p><p>紫宸诏发远怀柔，摇笔飞霜如夺钩，鬼神不得知其由。</p><p>怜爱苍生比蚍蜉，朔河屯兵须渐抽，尽遣降来拜御沟。</p><p>便令海内休戈矛，何用班超定远侯，史臣书之得已不。</p><p>卷141_31「乌栖曲」王昌龄</p><p>白马逐朱车，黄昏入狭邪。柳树乌争宿，</p><p>争枝未得飞上屋。东房少妇婿从军，每听乌啼知夜分。</p><p>卷141_32「城傍曲」王昌龄</p><p>秋风鸣桑条，草白狐兔骄。邯郸饮来酒未消，</p><p>城北原平掣皂雕。射杀空营两腾虎，回身却月佩弓弰。</p><p>卷141_33「行路难」王昌龄</p><p>双丝作绠系银瓶，百尺寒泉辘轳上。悬丝一绝不可望，</p><p>似妾倾心在君掌。人生意气好迁捐，只重狂花不重贤。</p><p>宴罢调筝奏离鹤，回娇转盼泣君前。君不见，眼前事，</p><p>岂保须臾心勿异。西山日下雨足稀，侧有浮云无所寄。</p><p>但愿莫忘前者言，锉骨黄尘亦无愧。行路难，劝君酒，</p><p>莫辞烦，美酒千钟犹可尽，心中片愧何可论。</p><p>一闻汉主思故剑，使妾长嗟万古魂。</p><p>卷141_34「奉赠张荆州」王昌龄</p><p>祝融之峰紫云衔，翠如何其雪崭岩。邑西有路缘石壁，</p><p>我欲从之卧穹嵌。鱼有心兮脱网罟，江无人兮鸣枫杉。</p><p>王君飞舄仍未去，苏耽宅中意遥缄。</p><h1 class=ql-align-center>卷142王昌龄</h1><p>卷一百四十二</p><p>卷142_1「驾出长安（一作宋之问诗）」王昌龄</p><p>圣德超千古，皇风扇九围。天回万象出，驾动六龙飞。</p><p>淑气来黄道，祥云覆紫微。太平多扈从，文物有光辉。</p><p>卷142_2「驾幸河东」王昌龄</p><p>晋水千庐合，汾桥万国从。开唐天业盛，入沛圣恩浓。</p><p>下辇回三象，题碑任六龙。睿明悬日月，千岁此时逢。</p><p>卷142_3「胡笳曲」王昌龄</p><p>城南虏已合，一夜几重围。自有金笳引，能沾出塞衣。</p><p>听临关月苦，清入海风微。三奏高楼晓，胡人掩涕归。</p><p>卷142_4「潞府客亭寄崔凤童」王昌龄</p><p>萧条郡城闭，旅馆空寒烟。秋月对愁客，山钟摇暮天。</p><p>新知偶相访，斗酒情依然。一宿阻长会，清风徒满川。</p><p>卷142_5「和振上人秋夜怀士会」王昌龄</p><p>白露伤草木，山风吹夜寒。遥林梦亲友，高兴发云端。</p><p>郭外秋声急，城边月色残。瑶琴多远思，更为客中弹。</p><p>卷142_6「送李擢游江东」王昌龄</p><p>清洛日夜涨，微风引孤舟。离肠便千里，远梦生江楼。</p><p>楚国橙橘暗，吴门烟雨愁。东南具今古，归望山云秋。</p><p>卷142_7「沙苑南渡头」王昌龄</p><p>秋雾连云白，归心浦溆悬。津人空守缆，村馆复临川。</p><p>篷隔苍茫雨，波连演漾田。孤舟未得济，入梦在何年。</p><p>卷142_8「客广陵」王昌龄</p><p>楼头广陵近，九月在南徐。秋色明海县，寒烟生里闾。</p><p>夜帆归楚客，昨日度江书。为问易名叟，垂纶不见鱼。</p><p>卷142_9「静法师东斋」王昌龄</p><p>筑室在人境，遂得真隐情。春尽草木变，雨来池馆清。</p><p>琴书全雅道，视听已无生。闭户脱三界，白云自虚盈。</p><p>卷142_10「素上人影塔」王昌龄</p><p>物化同枯木，希夷明月珠。本来生灭尽，何者是虚无。</p><p>一坐看如故，千龄独向隅。至人非别有，方外不应殊。</p><p>卷142_11「遇薛明府谒聪上人」王昌龄</p><p>欣逢柏梁故，共谒聪公禅。石室无人到，绳床见虎眠。</p><p>阴崖常抱雪，枯涧为生泉。出处虽云异，同欢在法筵。</p><p>卷142_12「谒焦炼师」王昌龄</p><p>中峰青苔壁，一点云生时。岂意石堂里，得逢焦炼师。</p><p>炉香净琴案，松影闲瑶墀。拜受长年药，翩翻西海期。</p><p>卷142_13「宿京江口期刘昚虚不至」王昌龄</p><p>霜天起长望，残月生海门。风静夜潮满，城高寒气昏。</p><p>故人何寂寞，久已乖清言。明发不能寐，徒盈江上尊。</p><p>卷142_14「寒食即事」王昌龄</p><p>晋阳寒食地，风俗旧来传。雨灭龙蛇火，春生鸿雁天。</p><p>泣多流水涨，歌发舞云旋。西见之推庙，空为人所怜。</p><p>卷142_15「九日登高」王昌龄</p><p>青山远近带皇州，霁景重阳上北楼。雨歇亭皋仙菊润，</p><p>霜飞天苑御梨秋。茱萸插鬓花宜寿，翡翠横钗舞作愁。</p><p>谩说陶潜篱下醉，何曾得见此风流。</p><p>卷142_16「万岁楼」王昌龄</p><p>江上巍巍万岁楼，不知经历几千秋。年年喜见山长在，</p><p>日日悲看水独流。猿狖何曾离暮岭，鸬鹚空自泛寒洲。</p><p>谁堪登望云烟里，向晚茫茫发旅愁。</p><p>卷142_17「夏月花萼楼酺宴应制」王昌龄</p><p>土德三元正，尧心万国同。汾阴备冬礼，长乐应和风。</p><p>赐庆垂天泽，流欢旧渚宫。楼台生海上，箫鼓出天中。</p><p>雾晓筵初接，宵长曲未终。雨随青幕合，月照舞罗空。</p><p>玉陛分朝列，文章发圣聪。愚臣忝书赋，歌咏颂丝桐。</p><p>卷142_18「送欧阳会稽之任」王昌龄</p><p>怀禄贵心赏，东流山水长。官移会稽郡，地迩上虞乡。</p><p>缓带屏纷杂，渔舟临讼堂。逶迤回溪趣，猿啸飞鸟行。</p><p>万室霁朝雨，千峰迎夕阳。辉辉远洲映，暧暧澄湖光。</p><p>白发有高士，青春期上皇。应须枉车歇，为我访荷裳。</p><p>卷142_19「同王维集青龙寺昙壁上人兄院五韵」王昌龄</p><p>本来清净所，竹树引幽阴。檐外含山翠，人间出世心。</p><p>圆通无有象，圣境不能侵。真是吾兄法，何妨友弟深。</p><p>天香自然会，灵异识钟音。</p><p>卷142_20「东溪玩月（一作王维诗）」王昌龄</p><p>月从断山口，遥吐柴门端。万木分空霁，流阴中夜攒。</p><p>光连虚象白，气与风露寒。谷静秋泉响，岩深青霭残。</p><p>澄清入幽梦，破影抱空峦。恍惚琴窗里，松溪晓思难。</p><h1 class=ql-align-center>卷143王昌龄</h1><p>卷一百四十三</p><p>卷143_1「朝来曲」王昌龄</p><p>月昃鸣珂动，花连绣户春。盘龙玉台镜，唯待画眉人。</p><p>卷143_2「从军行」王昌龄</p><p>大将军出战，白日暗榆关。三面黄金甲，单于破胆还。</p><p>卷143_3「答武陵田太守」王昌龄</p><p>仗剑行千里，微躯感一言。曾为大梁客，不负信陵恩。</p><p>卷143_4「题灞池二首」王昌龄</p><p>腰镰欲何之，东园刈秋韭。世事不复论，悲歌和樵叟。</p><p>开门望长川，薄暮见渔者。借问白头翁，垂纶几年也。</p><p>卷143_5「题僧房」王昌龄</p><p>棕榈花满院，苔藓入闲房。彼此名言绝，空中闻异香。</p><p>卷143_6「击磬老人」王昌龄</p><p>双峰褐衣久，一磬白眉长。谁识野人意，徒看春草芳。</p><p>卷143_7「送胡大」王昌龄</p><p>荆门不堪别，况乃潇湘秋。何处遥望君，江边明月楼。</p><p>卷143_8「送郭司仓」王昌龄</p><p>映门淮水绿，留骑主人心。明月随良掾，春潮夜夜深。</p><p>卷143_9「送李十五」王昌龄</p><p>怨别秦楚深，江中秋云起。天长杳无隔，月影在寒水。</p><p>卷143_10「送张四」王昌龄</p><p>枫林已愁暮，楚水复堪悲。别后冷山月，清猿无断时。</p><p>卷143_11「武陵田太守席送司马卢谿」王昌龄</p><p>诸侯分楚郡，饮饯五谿春。山水清晖远，俱怜一逐臣。</p><p>卷143_12「送谭八之桂林」王昌龄</p><p>客心仍在楚，江馆复临湘。别意猿鸟外，天寒桂水长。</p><p>卷143_13「送刘十五之郡」王昌龄</p><p>平明江雾寒，客马江上发。扁舟事洛阳，窅窅含楚月。</p><p>卷143_14「从军行七首」王昌龄</p><p>烽火城西百尺楼，黄昏独上海风秋。</p><p>更吹羌笛关山月，无那金闺万里愁。</p><p>琵琶起舞换新声，总是关山旧别情。</p><p>撩乱边愁听不尽，高高秋月照长城。</p><p>关城榆叶早疏黄，日暮云沙古战场。</p><p>表请回军掩尘骨，莫教兵士哭龙荒。</p><p>青海长云暗雪山，孤城遥望玉门关。</p><p>黄沙百战穿金甲，不破楼兰终不还。</p><p>大漠风尘日色昏，红旗半卷出辕门。</p><p>前军夜战洮河北，已报生擒吐谷浑。</p><p>胡瓶落膊紫薄汗，碎叶城西秋月团。</p><p>明敕星驰封宝剑，辞君一夜取楼兰。</p><p>玉门山嶂几千重，山北山南总是烽。</p><p>人依远戍须看火，马踏深山不见踪。</p><p>卷143_15「出塞二首」王昌龄</p><p>秦时明月汉时关，万里长征人未还。</p><p>但使龙城飞将在，不教胡马度阴山。</p><p>骝马新跨白玉鞍，战罢沙场月色寒。</p><p>城头铁鼓声犹振，匣里金刀血未干。</p><p>卷143_16「采莲曲二首」王昌龄</p><p>吴姬越艳楚王妃，争弄莲舟水湿衣。</p><p>来时浦口花迎入，采罢江头月送归。</p><p>荷叶罗裙一色裁，芙蓉向脸两边开。</p><p>乱入池中看不见，闻歌始觉有人来。</p><p>卷143_17「殿前曲二首」王昌龄</p><p>贵人妆梳殿前催，香风吹入殿后来。</p><p>仗引笙歌大宛马，白莲花发照池台。</p><p>胡部笙歌西殿头，梨园弟子和凉州。</p><p>新声一段高楼月，圣主千秋乐未休。</p><p>卷143_18「春宫曲（唐人绝句作殿前曲）」王昌龄</p><p>昨夜风开露井桃，未央前殿月轮高。</p><p>平阳歌舞新承宠，帘外春寒赐锦袍。</p><p>卷143_19「西宫春怨」王昌龄</p><p>西宫夜静百花香，欲卷珠帘春恨长。</p><p>斜抱云和深见月，朦胧树色隐昭阳。</p><p>卷143_20「西宫秋怨」王昌龄</p><p>芙蓉不及美人妆，水殿风来珠翠香。</p><p>谁分含啼掩秋扇，空悬明月待君王。</p><p>卷143_21「长信秋词五首」王昌龄</p><p>金井梧桐秋叶黄，珠帘不卷夜来霜。</p><p>熏笼玉枕无颜色，卧听南宫清漏长。</p><p>高殿秋砧响夜阑，霜深犹忆御衣寒。</p><p>银灯青琐裁缝歇，还向金城明主看。</p><p>奉帚平明金殿开，且将团扇暂裴回。</p><p>玉颜不及寒鸦色，犹带昭阳日影来。</p><p>真成薄命久寻思，梦见君王觉后疑。</p><p>火照西宫知夜饮，分明复道奉恩时。</p><p>长信宫中秋月明，昭阳殿下捣衣声。</p><p>白露堂中细草迹，红罗帐里不胜情。</p><p>卷143_22「青楼曲二首」王昌龄</p><p>白马金鞍从武皇，旌旗十万宿长杨。</p><p>楼头小妇鸣筝坐，遥见飞尘入建章。</p><p>驰道杨花满御沟，红妆缦绾上青楼。</p><p>金章紫绶千余骑，夫婿朝回初拜侯。</p><p>卷143_23「青楼怨」王昌龄</p><p>香帏风动花入楼，高调鸣筝缓夜愁。</p><p>肠断关山不解说，依依残月下帘钩。</p><p>卷143_24「浣纱女」王昌龄</p><p>钱塘江畔是谁家，江上女儿全胜花。</p><p>吴王在时不得出，今日公然来浣纱。</p><p>卷143_25「闺怨」王昌龄</p><p>闺中少妇不曾愁，春日凝妆上翠楼。</p><p>忽见陌头杨柳色，悔教夫婿觅封侯。</p><p>卷143_26「甘泉歌」王昌龄</p><p>乘舆执玉已登坛，细草沾衣春殿寒。</p><p>昨夜云生拜初月，万年甘露水晶盘。</p><p>卷143_27「萧驸马宅花烛」王昌龄</p><p>青鸾飞入合欢宫，紫凤衔花出禁中。</p><p>可怜今夜千门里，银汉星回一道通。</p><p>卷143_28「观猎」王昌龄</p><p>角鹰初下秋草稀，铁骢抛鞚去如飞。</p><p>少年猎得平原兔，马后横捎意气归。</p><p>卷143_29「寄穆侍御出幽州」王昌龄</p><p>一从恩谴度潇湘，塞北江南万里长。</p><p>莫道蓟门书信少，雁飞犹得到衡阳。</p><p>卷143_30「寄陶副使」王昌龄</p><p>闻道将军破海门，如何远谪渡湘沅。</p><p>春来明主封西岳，自有还君紫绶恩。</p><p>卷143_31「至南陵答皇甫岳」王昌龄</p><p>与君同病复漂沦，昨夜宣城别故人。</p><p>明主恩深非岁久，长江还共五溪滨。</p><p>卷143_32「西江寄越弟」王昌龄</p><p>南浦逢君岭外还，沅溪更远洞庭山。</p><p>尧时恩泽如春雨，梦里相逢同入关。</p><p>卷143_33「李四仓曹宅夜饮」王昌龄</p><p>霜天留后故情欢，银烛金炉夜不寒。</p><p>欲问吴江别来意，青山明月梦中看。</p><p>卷143_34「宴春源」王昌龄</p><p>源向春城花几重，江明深翠引诸峰。</p><p>与君醉失松溪路，山馆寥寥传暝钟。</p><p>卷143_35「龙标野宴」王昌龄</p><p>沅溪夏晚足凉风，春酒相携就竹丛。</p><p>莫道弦歌愁远谪，青山明月不曾空。</p><p>卷143_36「听流人水调子」王昌龄</p><p>孤舟微月对枫林，分付鸣筝与客心。</p><p>岭色千重万重雨，断弦收与泪痕深。</p><p>卷143_37「梁苑」王昌龄</p><p>梁园秋竹古时烟，城外风悲欲暮天。</p><p>万乘旌旗何处在，平台宾客有谁怜。</p><p>卷143_38「武陵龙兴观黄道士房问易因题」王昌龄</p><p>斋心问易太阳宫，八卦真形一气中。</p><p>仙老言余鹤飞去，玉清坛上雨蒙蒙。</p><p>卷143_39「送魏二」王昌龄</p><p>醉别江楼橘柚香，江风引雨入舟凉。</p><p>忆君遥在潇湘月，愁听清猿梦里长。</p><p>卷143_40「别李浦之京」王昌龄</p><p>故园今在灞陵西，江畔逢君醉不迷。</p><p>小弟邻庄尚渔猎，一封书寄数行啼。</p><p>卷143_41「送狄宗亨」王昌龄</p><p>秋在水清山暮蝉，洛阳树色鸣皋烟。</p><p>送君归去愁不尽，又惜空度凉风天。</p><p>卷143_42「送薛大赴安陆」王昌龄</p><p>津头云雨暗湘山，迁客离忧楚地颜。</p><p>遥送扁舟安陆郡，天边何处穆陵关。</p><p>卷143_43「芙蓉楼送辛渐二首」王昌龄</p><p>寒雨连天夜入湖，平明送客楚山孤。</p><p>洛阳亲友如相问，一片冰心在玉壶。</p><p>丹阳城南秋海阴，丹阳城北楚云深。</p><p>高楼送客不能醉，寂寂寒江明月心。</p><p>卷143_44「重别李评事」王昌龄</p><p>莫道秋江离别难，舟船明日是长安。</p><p>吴姬缓舞留君醉，随意青枫白露寒。</p><p>卷143_45「别陶副使归南海」王昌龄</p><p>南越归人梦海楼，广陵新月海亭秋。</p><p>宝刀留赠长相忆，当取戈船万户侯。</p><p>卷143_46「送人归江夏」王昌龄</p><p>寒江绿水楚云深，莫道离忧迁远心。</p><p>晓夕双帆归鄂渚，愁将孤月梦中寻。</p><p>卷143_47「送李五」王昌龄</p><p>玉碗金罍倾送君，江西日入起黄云。</p><p>扁舟乘月暂来去，谁道沧浪吴楚分。</p><p>卷143_48「送十五舅」王昌龄</p><p>深林秋水近日空，归棹演漾清阴中。</p><p>夕浦离觞意何已，草根寒露悲鸣虫。</p><p>卷143_49「留别郭八」王昌龄</p><p>长亭驻马未能前，井邑苍茫含暮烟。</p><p>醉别何须更惆怅，回头不语但垂鞭。</p><p>卷143_50「送窦七」王昌龄</p><p>清江月色傍林秋，波上荧荧望一舟。</p><p>鄂渚轻帆须早发，江边明月为君留。</p><p>卷143_51「巴陵送李十二」王昌龄</p><p>摇曳巴陵洲渚分，清江传语便风闻。</p><p>山长不见秋城色，日暮蒹葭空水云。</p><p>卷143_52「送裴图南」王昌龄</p><p>黄河渡头归问津，离家几日茱萸新。</p><p>漫道闺中飞破镜，犹看陌上别行人。</p><p>卷143_53「留别司马太守」王昌龄</p><p>辰阳太守念王孙，远谪沅溪何可论。</p><p>黄鹤青云当一举，明珠吐着报君恩。</p><p>卷143_54「卢溪主人」王昌龄</p><p>武陵溪口驻扁舟，溪水随君向北流。</p><p>行到荆门上三峡，莫将孤月对猿愁。</p><p>卷143_55「送程六」王昌龄</p><p>冬夜伤离在五溪，青鱼雪落鲙橙齑。</p><p>武冈前路看斜月，片片舟中云向西。</p><p>卷143_56「送朱越」王昌龄</p><p>远别舟中蒋山暮，君行举首燕城路。</p><p>蓟门秋月隐黄云，期向金陵醉江树。</p><p>卷143_57「别辛渐」王昌龄</p><p>别馆萧条风雨寒，扁舟月色渡江看。</p><p>酒酣不识关西道，却望春江云尚残。</p><p>卷143_58「送柴侍御」王昌龄</p><p>流水通波接武冈，送君不觉有离伤。</p><p>青山一道同云雨，明月何曾是两乡。</p><p>卷143_59「送万大归长沙」王昌龄</p><p>桂阳秋水长沙县，楚竹离声为君变。</p><p>青山隐隐孤舟微，白鹤双飞忽相见。</p><p>卷143_60「送吴十九往沅陵」王昌龄</p><p>沅江流水到辰阳，溪口逢君驿路长。</p><p>远谪谁知望雷雨，明年春水共还乡。</p><p>卷143_61「别皇甫五」王昌龄</p><p>溆浦潭阳隔楚山，离尊不用起愁颜。</p><p>明祠灵响期昭应，天泽俱从此路还。</p><p>卷143_62「送崔参军往龙溪」王昌龄</p><p>龙溪只在龙标上，秋月孤山两相向。</p><p>谴谪离心是丈夫，鸿恩共待春江涨。</p><p>卷143_63「送郑判官」王昌龄</p><p>东楚吴山驿树微，轺车衔命奉恩辉。</p><p>英僚携出新丰酒，半道遥看骢马归。</p><p>卷143_64「送姚司法归吴」王昌龄</p><p>吴掾留觞楚郡心，洞庭秋雨海门阴。</p><p>但令意远扁舟近，不道沧江百丈深。</p><p>卷143_65「送高三之桂林」王昌龄</p><p>留君夜饮对潇湘，从此归舟客梦长。</p><p>岭上梅花侵雪暗，归时还拂桂花香。</p><p>卷143_66「旅望（一作出塞行）」王昌龄</p><p>白花原头望京师，黄河水流无尽时。</p><p>穷秋旷野行人绝，马首东来知是谁。</p><p>卷143_67「题朱炼师山房」王昌龄</p><p>叩齿焚香出世尘，斋坛鸣磬步虚人。</p><p>百花仙酝能留客，一饭胡麻度几春。</p><p>卷143_68「武陵开元观黄炼师院三首」王昌龄</p><p>松间白发黄尊师，童子烧香禹步时。</p><p>欲访桃源入溪路，忽闻鸡犬使人疑。</p><p>先贤盛说桃花源，尘忝何堪武陵郡。</p><p>闻道秦时避地人，至今不与人通问。</p><p>山观空虚清静门，从官役吏扰尘喧。</p><p>暂因问俗到真境，便欲投诚依道源。</p><p>卷143_69「河上老人歌（一作河上歌）」王昌龄</p><p>河上老人坐古槎，合丹只用青莲花。</p><p>至今八十如四十，口道沧溟是我家。</p><p>卷143_70「春怨」王昌龄</p><p>音书杜绝白狼西，桃李无颜黄鸟啼。</p><p>寒雁春深归去尽，出门肠断草萋萋。</p><p>卷143_71「句」王昌龄</p><p>朝荐抱良策，独倚江城楼。（《述情》，《诗式》）</p><p>昨从金陵邑，远谪沅溪滨。（《沅志》）</p><p>娟魄已三孕。（以下《海录碎事》）。</p><p>驾幸温泉日，严霜子月初。</p><p>长亭酒未醒，千里风动地。（以下《河岳英灵集》）</p><p>苍荻寒沧江，石头岸边饮。</p><p>天仗森森练雪凝，身骑铁骢自臂鹰。</p><h1 class=ql-align-center><br></h1></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>