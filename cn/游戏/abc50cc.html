<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《永乐大典残卷》188册（36册）卷2813 八灰梅 | 极客快訊</title><meta property="og:title" content="《永乐大典残卷》188册（36册）卷2813 八灰梅 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/dfic-imagehandler/3d7061ba-ff7c-4e30-b75c-6e567fb5fbd4"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/abc50cc.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/abc50cc.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/abc50cc.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/abc50cc.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/abc50cc.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/abc50cc.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/abc50cc.html><link rel=canonical href=https://geekbank.cf/tw/%e6%b8%b8%e6%88%8f/abc50cc.html><meta property="article:published_time" content="2020-10-29T20:47:48+08:00"><meta property="article:modified_time" content="2020-10-29T20:47:48+08:00"><meta name=Keywords content><meta name=description content="《永乐大典残卷》188册（36册）卷2813 八灰梅"><meta name=author content="极客快訊"><meta property="og:url" content="/cn/%E6%B8%B8%E6%88%8F/abc50cc.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《永乐大典残卷》188册（36册）卷2813 八灰梅</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><h1><strong>《永乐大典》是中国最著名的一部古代典籍，也是迄今为止世界最大的百科全书。它的规模远远超过了前代编纂的所有类书，为后世留下许多丰富的故事和难解之谜。编纂于明朝永乐年间，保存了14世纪以前中国历史地理、文学艺术、哲学宗教和百科文献。编撰于明朝永乐年间，是由姚广孝以及内阁首辅解缙总编的一部中国古典集大成的旷世大典，初名《文献大成》，是中国百科全书式的文献集，全书22,937卷，由二千名学者在1403年——1408年编成（目录占60卷），11095册，约3.7亿字，汇集了古今图书七八千种，显示了中国古代科学文化的光辉成就，但《永乐大典》除了正本尚未确定是否存在长陵外，永乐副本却惨遭浩劫，大多亡于战火，今仅存800余卷且散落于世界。《不列颠百科全书》在“百科全书”条目中称中国明代类书《永乐大典》为“世界有史以来最大的百科全书”。</strong></h1><h1><strong>它保存了14世纪以前中国历史地理、文学艺术、哲学宗教和其他百科文献，与法国狄德罗编纂的百科全书和英国的《大英百科全书》相比，都要早300多年，堪称世界文化遗产的珍品。据粗略统计，《永乐大典》采择和保存的古代典籍有七、八千种之多，数量是前代《艺文类聚》、《太平御览》、《册府元龟》等书的五、六倍，就是清代编纂的大型丛书《四库全书》，收书也不过3000多种。</strong></h1><h1><strong>《永乐大典》已经成为了中国文化的一个符号。</strong></h1><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p1.pstatp.com/large/dfic-imagehandler/3d7061ba-ff7c-4e30-b75c-6e567fb5fbd4></div><h1>卷之二千八百十三</h1><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p1.pstatp.com/large/dfic-imagehandler/bf3902cd-1661-46e9-931f-a6dc8f686e88></div><h1>卷之二千八百十三</h1><p>八灰梅</p><p>【宋华彦清黄杨集】</p><p>《恢上人墨梅》：冰姿玉质本天真，幻化移来物外春。可是道人嫌太洁，从教素服染缁尘。</p><p>【草堂集】</p><p>《熊梦祥题王冕画梅花》：水影晴光为写神，当时已是失天真。一从残角吹新曲，几向寒觅故人。缟袂归来犹有月，佩环飞去更无尘。莫言醉魄空离落，信把和羹属大臣。紫禁春雪未消，年年香冷只飘摇。许身入画酬清赏，不嫁东风过小桥。</p><p>【施枢芸隐劝游藁】</p><p>《赓庾使和毛君玉送墨梅韵》：东风吹上岁寒枝，笔下工夫颇涉奇。此操直应同晚节，有香亦合伴冰姿。淡于浅水笼蟾夜，清似疏篱压雪时。春在小窗横幅里，调羹深意许谁知。</p><p>【胡仲弓苇航漫游藁】</p><p>《题高伯寿墨梅》：才见梅花喜溢眉，无声诗索有声诗。自从即墨移来种，莫辩南枝与北枝。生来洁白本无瑕，剪雪裁冰擅一家。堪叹俗流刚点，故将水墨写梅花。</p><p>【董杞听松吟藁】</p><p>略约低横露浅滩，瘦筇独立月华残。一枝拂掠浑如旧，思入清江烟冰寒。</p><p>【大雅集】</p><p>《冯以默题墨梅》：一枝竹外梦春酣，零落绡裳舞翠岚。天淡水平山月小，有人吹笛过江南。</p><p>【李石方舟集】</p><p>《永兄作灵照女墨梅两纸殊佳，仍书二绝其上，以为饷，次韵谢之》：荒畦草棘暗霜秋，菜饱无期那不愁。老去携篮问灵照，此间熟处要经由。不干老眼眩生花，自是诗人醉墨斜。从此绛州烟水窟，竹篱茅舍子真家。</p><p>【叶景文顺适堂吟藁】</p><p>《可山写梅》：放出东风手段，写成江路枝梢。君复无声句法，要与广平解嘲。《林可山荐毛监场写梅》：汉庭延寿丹青名，解使蛾眉休甲兵。之子懒作乃翁画，直向梅花苦用情。笔端不复污脂粉，临成天地无边清。更将此意与君复，岁寒应与孤山盟。</p><p>【吴莱渊颖集】</p><p>《题画墨梅》：北风吹倒人，古木化为铁。一花天下春，万里江南雪。</p><p>【国朝非空上人诗】</p><p>南北高峰雪未开，吴儿却棹酒船来。西湖月照六桥水，十里寒香都是梅。</p><p>【储泳华谷诗藁】</p><p>《题梅坞画推蓬梅》：冰魂销不尽，招得上南枝。依约横斜影，纱窗月上时。</p><p>【草堂集】</p><p>《郑东题徽庙马麟梅》：龙楼凤阁美人歌，赏尽琼花碧玉柯。驿使去时休浪折，江南春色已无多。</p><p>【谢无逸溪塘集】</p><p>朝见一枝吐，暮吟疏影寒。亭亭不解语，助我青毫端。毫端直似林逋鬼，千年万年作知己。孤山忆有咏残枝，洗尽铅华对寒水。</p><p>【马虚中霞外集】</p><p>疏葩结冷光，素质凝古色。濡毫谁氏子，巧夺真宰刀。展卷如有诉，老兔向天泣。仿佛月沉时，影落参旗直。夜久书灯青，鸿飞楚天黑。寒香忽破鼻，幽意不可得。悠悠感物理，对此成太息。我欲将赠远，真幻两莫识。长笑临春风，春风浩无极。</p><p>【南游寓兴】</p><p>《墨梅四首》：山边篱落水边村，楚楚孤标迥出群。历尽风霜清不减，尽将春意报东君。月中清影雪中香，老树槎牙近野塘。为报诗人高着眼，调羹滋味在岩廊。无边风雪冻关河，不减当年铁石柯。疏影满窗香满屋，玉堂清梦近来多。东阁西湖春意多，香凝玉砌影沉波。而今见画风霜里，尤爱昂藏铁石柯。</p><p>【宋名贤诗】</p><p>须知造化元无物，刚被花光强造端。认得色空都是幻，南枝非暖北枝寒。</p><p>【抄录杂诗】</p><p>《走笔题姑苏人梅花卷》：阖闾城中十万家，我昨到城初日斜。欲向城头吹玉笛，不知墙外有梅花。</p><p>【广信府永平志】</p><p>《县斋观林德亮墨梅》：胸次毫端绝点尘，书师终不似诗人。知君和靖先生后，写得梅花分外真。色香本幻还生幻，水墨为梅真是梅。挂向小窗禅榻畔，引他胡蝶梦中来。生平几度醉花前，只怕飞英落酒边。今次相逢不须寿，铅华已书得长年。岭头饱历雪霜清，今日移居入管城。须信凌烟新绘像，向来白面旧书生。忆昔承恩入帝宫，晓妆几听寿阳钟。无钱乞与毛延寿，玉腻翻成黑瘦容。花光卿月未为奇，笔法真传杨补之。意足不求颜色似，自惭未及简斋诗。</p><p>【李龚捻髭吟藁】</p><p>一从笛里送孤妍，钅舌朴翁兴寄杨雄独守玄。张子文忆着江南旧行路，林启复可怜风味故依然。李绩半幅溪藤万里春，陈去非夜窗添起月精神。石懋眼看白璧埋黄壤，黄鲁直发空归想主真。张子文</p><p>【中州集】</p><p>《林少卿淡墨梅花二首》：妙人端毫太逼真，便分南岭一枝春。风天月夕闲舒卷，疑有清香暗袭人。不争光暖恋阳阿，腊雪春风奈尔何。一缕淡妆冰幅上，宛然疏影在清波。《刘仲尹墨梅》：瘦损昭阳镜里春，汉家公主奉乌孙。泪痕滴尽穹庐月，谁道神香解返魂。</p><p>绝缨人醉烛花残，主意方浓未厌叹。十五琼儿梳洗薄，琵琶才许近帘弹。生憎施粉与施朱，换骨玄都亦自姝。疏影冷香题不到，梦惊烟雨暗西湖。赵郎爱香人不知，罗浮山下有佳期。春寒彻骨角声起，才记参横月堕时。君王凤驾九龙池，后辇传呼召雪儿。狼籍玉旨银烛暗，丁香小麝印宫眉。钟鼓沉沉度苑墙，玉绳初直殿东厢。荀妃早发鸡鸣埭，残月微分烛下妆。衡州何处问花光，抹月批风只欠香。安得江南断肠句，为题风雨啼妆。高髻长蛾满汉宫，君王图玉按春风。龙沙万里王家女，不着黄金买画工。古绢谁藏谢女真，天寒翠袖一招魂。江山嫁尽风流梦，雪满冰溪月挂村。妙尽工意不工俗，老子见画只寻香。未应涂抹相溪得，政自不为时世妆。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p3.pstatp.com/large/dfic-imagehandler/6b4cfd87-de60-42b7-888f-326f952aca4f></div><p>【赵周臣滏水集】</p><p>画师不作脂粉面，却恐傍人嫌我真。相逢莫道不相识，夏馥从来琢玉人。《中州元气刘昂》：论书如论人，形以意为主。欠香大痴绝，相马似禅语。君评此花枝，破的在何许。招魂湘水深，背面东风苦。《刘瞻墨梅》：雪里精神月底容，却交憔悴怨东风。龙沙万里王家客，不着千金买画工。</p><p>【刘文贞公集】</p><p>《跋宋先生花光墨梅》：一事造精微，万事不录录。因花人得名，由人花不俗。人今不见花，尚存，二百年来如转毂。栖迟零落不可求，到手甘心弃珠玉。昔时秘在高相家，今日深藏宋君屋。宋君远宗有广平，铁石心肠湖海腹。梅花一赋尽风流，表里冰肌包玉骨。先生不负广平心，粘卷求诗已盈轴。吏部文章谪仙词，雨霁明霞映孤鹜。诗人句里有西湖，堪惜一篇珠万斛。寥休衲子一闲人，无蒂白云不拘束。偶从杖屡到云中，一见先生知昔宿。先生相爱屡相招，写字吟诗指网目。别来卜宅在燕城，静掩衙门厌奔逐。寥休固谒见水姿，恍惚迷身入梅窟。江山屏幛艮其背，正面傍观只三幅。一树疏影横斜，一树暗香馥郁。雪寒不复到君家，一树春风同化育。风声岂得闻，月光那可掬，有风不凋落，无月亦清淑。看罢南枝与北枝，肯羡春兰与秋菊。江边渔父忌孤清，拨雪移来伴松竹。满城桃李不能春，回得春风宜退缩。海棠容冶弄红芳，欲嫁应辞相污辱。一向作栖薪，还有诗人歌朴。世间刀锯自不加，恰似幽人在盘谷。尝闻画如书，书画在圆健。又闻画如诗，诗句贵含蓄。一花头上无边春，玉润枝条如铁屈。羲献千年不复生，李杜一时同汨没。诗仙清气草圣魂，藏入柯山为谁出。想见花光下笔时，一寸灵明真造物。却嗟人巧夺天工，夜半谁知嗔蝵蝵。花光初不技其心，信手挥毫自神速。始将淡墨扫仪形。渐引长梢争突兀。吹风日久皮已破，窖雪年深节还秃。蕊攒三刺劲于须，花破孤英清胜族。潇然自有林下风，世路黄尘遣谁拂。功成端欲放春回，展托包含不寒促。定知神物有护持，十手纷纷莫伤触。光辉相映君子家，外见雍容内严肃。不知一日几摩抄，玉色鲜明若新沐。客来何双待？不假浮蚁绿。一炷清香一碗茶，挂壁无言淡相瞩。客去何所为？危坐展书读。市声寂寂夜寥寥，素态偏宜照红烛。东邻已富西邻贫，北里食藿南里肉。万事参差不可齐，天外浮云几飘忽。先生赖有子克家，问舍求田成小筑。元龙豪气不能平，百尺高楼已颠覆。旋栽杨柳买陂塘，深巷幽居在南陆。儿孙满眼田园成，世间更有何为福。先生有四子，二子学乃笃，字画俱有功。谦谦早自收。大郎悟得花光梅，欲使断魂来再绩。四郎学就苗君琴，要把绝弦传古曲。大郎纯厚四郎清，志道依仁渐精熟。当今天子选人才，老向云霄看鸿鹄。富贵可求不可求，且向茅斋从所欲。梅花影里琴声中，清乐漫漫贫亦足。《跋宋汉臣墨梅》：写成孤瘦雪霜姿，造化都由兔颖司。宋子一章诗外画，林君两句画中诗。恍疑雪里初开后，全胜溪边未发时。暗鼎喷香灯似月，小窗疏影看横枝。又：体尽江村雅淡情，映来纸上照人清。枝梢欲向风中动，根干元从笔下生。几族芳英雪妆点，一弯新月玉斜横。花光不死西湖见，也索惊嗟问姓名。</p><p>【胡祗紫山集】</p><p>《题杜君复家藏王黄华雪梅图》：玉堂仙人饱不食，倚风咳唾成珠壁。散花天女不敢前，琼室瑶阶众香国。却嫌太素苦清寒，试手春风开玉粒。欲书不书持醉笔，抹画水绡三万匹。月明蓬莱水有清浅，偃亚寒梢几千尺。玄冥退席惊奇特，挥斥水花蒙玉质。罗浮窗户愧庸俗，江妃篱落羞寒乞。赵昌徐熙尘土人，办与凡花逞颜色。仙人飞升今几秋，高气清香尚蒸湿。人间宝墨有如此，锦囊玉轴如珍惜。幽人不见林西湖，谁有新诗能破得。九原唤起花光僧，茗宛分香照浓碧，展卷相看洗尘臆。《梅图》：影落水绡万尺长，坡仙已为细论量。颜色已足意未足，十里西湖一树香。《题杨秘监画裴晋公探梅园》：晋公貌不逾中人，有唐轻重系一身。四朝顾命二十载，千疮万孔俱弥论。功成不有若无事，别业徜徉洛水滨。四夷致问民戴慕，祝公遐寿逾千春。一游一宴入传咏，到今陈迹犹如新。息轩尚友志不浅，思公怅不同朝绅。探梅故事作横幅，堂开绿野延佳宾。招之不来白少傅，归舟触碎波心云。美人清唱梅花曲，雪寒四座回春温。淮蔡诛夷太平后，此乐未足酬公勋。画园宜为十袭珍，望之威重不敢亲，俨俨元和社稷臣。</p><p>【魏初青崖集】</p><p>《宋氏家藏花光墨梅》：人说花光物外仙，文章豪客欲移船。春风留在三花树，要与东溪结后缘。东溪，总尹汉臣自号也。亦善于梅事，故云。</p><p>【程雪楼诗集】</p><p>《补之画梅》：开卷见横枝，逃禅不可期。忽思霜月夜，独坐小窗时。《题赵云趣梅图》：烛龙一步九徘徊，便恐昆明勺骰摇１苋妊┞ノ奕ゴΓ天留半树补之梅。</p><p>【白君举寓齐集】</p><p>《惊梅图》：一笛西风翠袖寒，断肠声里玉英残。彼图省识春娇面，还似罗浮梦里看。《赵提学示屏上梅诗约同赋》：东阁屏风上，南枝滴蜡黄。巡檐曾一笑，破墨到孤芳。自惜调羹品，羞为落额妆。诗人朝夕视，且莫恨无香。</p><p>【吴征支言集】</p><p>《瓶梅图》：姑射仙人冰雪姿，壶中表里莹无疵。合供天上琼楼供，不要人间俗子诗。《题逃禅翁画梅词后二首》：小园梅开能几时，只余豆粒缀青枝。禅翁寿得花如许，二首年来雪月姿。天与才情个样清，前身端是老梅精。妙词难作人间唱，梦里罗浮翠羽声。《题梅图》：姑射仙人识面来，偶然而有见却惊猜。谁家野月模糊影，绝忆前时雪里开。</p><p>【蒲寿岁心泉学诗稿】</p><p>《赠林愚庵墨梅》：色空已解花光意，香影难随逋老踪。此只芒端不着密，几回曾误壁间蜂。</p><p>【吴礼部集】</p><p>《赵子固画梅》：千树西湖浸碧漪，醉拈玉笛绕花吹。只今无限凄凉意，留得春风雪一枝。</p><p>【王沂伊滨集】</p><p>烟冷吴宫几断魂，飘零江北未知春。画园一见参差是，犹怕青腰玉女嗔。一声羌管月明天，零落徐妃白玉钿。惆怅香魂招不得，琼台十二锁寒烟。《花光墨梅》：玉笛声中作雪飞，含音人恨晓妆迟。冰纨依约春风面，莫问南枝与北枝。罗浮招得玉妃魂，兽倩花光为写真。准拟明年林下见，风姿还似卷中人。</p><p>【姚牧庵诗集】</p><p>《杨补之墨梅》：肖齐家藏</p><p>古之贤达士，名托技以传。由来含毫人，不及缣褚年。锥求异世知，存一遗百年。伟也清富君，绿发金印悬。脱落贵介习，博雅嗜奇偏。巨唐邺侯架，宝晋沧江舡。墨梅取无咎，轴首珠犀填。使有透绢诗，讵让花光前。虚堂清风夕，敛襟泛炉烟。对此冰雪姿，若失炎燠然。令人起幽思，杖屦西湖泉。《赵信庵墨梅》：广平援笔赋梅时，铁石心肠吐媚辞。千载信庵湔此恨，却将铁石作梅枝。《杨补之墨梅》：枯井残枝三数花，似临清浅照横斜。草玄善学营丘笔，水墨齐行自一家。</p><p>【牟献陵阳集】</p><p>《题梅图一首》：寒梅在空谷，本身凌水霜。托根傲众木，开花陋群芳。遥风递清气，迥水涵孤光。美实初可口，采掇升岸廊。念尔如传说，和美初见尝。不须羡幽兰。深林自吹香。又《画梅》：清香袭人，无处可着。起视天宇，参横月落。老逋之诗，逃禅之笔。炯其玉雪，忽在我侧。《予方卧病税院，刘君以画梅坚索诗，口占遣之》：今年四野赤如赭，安有吟情到北花。何况病夫空百妄，只于真实认根芽。</p><p>【贡泰父闽南集】</p><p>《题朱生质夫所藏梅花图》：</p><p>水晶帘珊瑚钩，万玉花间一镜秋。睡起潇湘寒凛烈，却疑飞雪在罗浮。</p><p>又</p><p>夜深琼女出寒江，分得南枝雨一窗。可是贞姿共清绝，神倦肌骨更无双。</p><p>【仇远金渊集】</p><p>《题赵信国墨梅后书宋广平赋》：</p><p>广平铁石清便赋，信国水墨横斜枝。总是平生和鼎手，更凭谁写简斋诗。</p><p>又</p><p>素衣喜不污缁尘，贞女江头见似人。桃李门墙零落尽，江南犹有一枝春。又《题李益所藏和靖吟梅图》师谦：瓶插梅花一两枝，逋仙隐几自吟诗。北风酿作西湖雪，余一顾山童冻得痴。</p><p>【王景初兰轩集】</p><p>《题墨梅有感》：杖藜踏雪西湖路，为爱梅花几来去。暗香疏影月黄昏，更遣寒枝啼翠羽。十年一梦随东风，回首清游觅无处。忆梅欲寄断肠诗，每恨尘埃无好句。他年再与梅相遇，定拟花边结茅住。江南春色今如何，驿使不来空岁暮。花光老笔通三昧，剩挽阳和发天趣。风神良是昔容非，应为缁尘染衣素。兰轩幽客避繁华，终日闭门香一炷。瑶台仙子来何方，病目增明喜如故。相逢便可倒清樽，不须更草招魂赋。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p1.pstatp.com/large/dfic-imagehandler/8598a5a0-a964-4035-9fa5-945e95c9d06c></div><p>【贯酸斋集】</p><p>春风落纸老横枝，玉屑敲寒有可思。小袖接花香暖指，晓檐吹动雪参差。月就天阶夜不转，漏声移影过窗纱。谁人共听黄昏角，说与阑西未落花。青绫梦断恨初动，檐下风生信与参。砧韵敲寒惊楚曲，有人飘泊在江南。角韵凄凄苦梦参，长吟云碧锁寒潭。而今清瘦无消息，人与梅花总在南。落索香魂玉欲花，月明无际水无涯。不应误入横斜子，收拾春痕补鬓芽。斯花本是园中物，勉强移根山上载。唯有香魂留不住，随风终日下山林。《题花光墨梅》：和露和烟送墨，半藓半蕊好枝。记得罗浮重见，隔窗山月来时。借问如何太瘦，岁晚花光写神。疑认黑衣宰相，白花元是山人。</p><p>【董庶伐檀集】</p><p>《题王南谷大夫自作墨梅诗送傅君时教授南归》：何逊扬州迹未陈，染衣不是洛城尘。豪端一线阳和力，中有江南万触香。</p><p>【虞皋道园学古录】</p><p>《题赵子固梅》：楚王宫室赋离骚，不及梅花不解嘲。留与周南旧公子，岁寒聊写两三梢。《题梦良梅》：诗翁白发对青春，看遍江边玉雪新。我是锦城城里客，开图更忆锦屏人。梦良墨妙，近做清江时出晴吴之繁，稍以充润其清苦，此卷乃又澹泊，相遭之极者也。把既久之，梦良自称锦屏山人，盖与予皆蜀人也。岁月相望虽久，宁无故乡之思，故为赋此。汀烟冉冉竹重重，老树疏花吹晓风。壮游燕苏今白发，忆踏江船如梦中。苑檐曝日归来晚，野外荒云谁是伴。一枝已见故人心，三尺未愁横幅短。《又题墨梅》：霜月清江一桌过，谁将长影照寒波。浮云日暮长安远，莫恙宫妆扫翠蛾。《毕公济掀篷梅》：摘叶拈花梦不分，谁能健步觅晴云。不须更待掀篷看，全体东风举似君。《画梅风雪老嫩四首》：繁花千树倚晴空，不比疏枝冷雪中。只为玉堂天最近，尽将才思付东风。老身如铁心如水，长与空山积雪期。待得红尘吹紫陌，群仙归去已金时。绰约肌肤迥出一作绝尘，摩挲铜狄是何人。已看天上千年雪，不作人间一日春。门户重重玉数枝，娟娟静好称家儿。旧时东阁多能赋，说与扬州何逊知。</p><p>【曹伯启汉泉集】</p><p>《题童童平章画梅卷》：画出孤山清绝景，谁其作者四王孙。何当更假和羹手，添就西南月一痕。《索李副使画梅》：酷爱孤根暖独回，吴缣光拭向谁开。小诗欲寄司花手，昨夜清香入梦来。</p><p>【同恕矩庵集】</p><p>《钱舜举画梅》：风月长怜限南北，玉梅不识梦中花。吴兴有笔开江路，也到西湖处士家。《徐承旨寄李斋梅花图》：江东渭北两诗仙，玉笑琼谈几隔年。不遣西湖风月使，相思谁为写。《梅图》余花颜色浅深间，月魄风魂摸索难。宣仲十年心独苦，西湖绝景要人看。</p><p>【释大诉蒲室集】</p><p>《墨梅为仲实赋》：林花瘦影月微茫，风袂参差玉佩选８觉微酸生齿颊，千林烟雨待青黄。</p><p>【刘仁本亦玄集】</p><p>《水墨梅花七首》：</p><p>杖藜冰雪底，清兴与谁同。好约林和靖，来寻陆放翁。疏花三两点，老骨一枝斜。明月西湖上，清风处士家。一枝斜蘸水，淡月正黄昏。为问西湖上，谁招处士魂。西湖人放鹤，东阁客吟诗。冰雪生清兴，梅花只自知。阁历冰霜久，山颠共冰涯。东风吹画角，奈此老槎牙。铁干疏花淡，绿毛幺凤双。道人清梦断，明月下寒窗。冰霜和雪月，何处着枯槎。载得林和靖，题诗湖冰涯。</p><p>《题梅花卷》：</p><p>玉龙一曲动江城，万斛珠玑照眼明。罗浮道人清不寐，梅花枝上月三更。</p><p>《题水墨折枝梅》：</p><p>颔下神珠照眼明，老蛟蜕骨月华清。梦回铁石心肠事，还写梅花忆广平。</p><p>《题画繁梅》：</p><p>晴昊繁花开遍时，画工淡墨写离披。如何不会冰霜意，乱作南枝与北枝。</p><p>《寄梅图》：</p><p>万木凋零霜雪摧，孤芳昨夜领春回。驿头消息凭谁寄，须待绿毛幺凤来。</p><p>《题红白梅花画》：谁探海底珊瑚树，斜倚玉龙披玉鳞。香影总沉寒水月，色身分受艳阳春。湖头放鹤林和靖，雪里烧丹梅子真。南国风光慨回首，红红白白竞精神。</p><p>《题袁安道梅花卷》：</p><p>采笔生春夺化工，东风不得寿阳宫。冰肌玉骨精神处，绝似袁郎卧雪中。</p><p>【陆子方集】</p><p>《题补之梅》：含章殿里雪中开，曾共君王索笑来。着在荒蹊枯竹畔，可知准敕号村梅。《王隐斋墨梅》：曾看月下挂疏影，更怜雪后折横枝。逋仙此诗真是画，王生非画却成诗。</p><p>【王恽秋涧集】</p><p>《题花光墨梅二绝》：满溪明月影扶疏，只枉缁尘点雪夫。展放画园还记得，孤山离落涨西湖。破墨能开雪里芳，道人花供老犹香。移船要近花光住，笑杀涪公有底忙。《墨梅偶赋》：梅花天质本红黄，玉洁水清彻骨香。近为世间贪墨客，硬随时世作新妆。</p><p>《寿阳公主折梅图》：满庭梅影媚春阳，粉萼封香散麝囊。折得一枝春在手，含章宫阁斗新妆。</p><p>【程端礼畏斋集】</p><p>《题有之得潘季通画寄墨梅卷后》：故人在天末，想思江梅发。攀条远持赠，贞心庶云托。犹恐岁寒姿，亦复有零落。写此归囊楮，用慰遥相忆，勿云粉墨假。百年不改色。</p><p>【王文忠公集】</p><p>《题梅花横披》：凛凛岁方晏，春意初未回。花神泄天机，催起南枝梅。孤标冠群芳，高韵绝汗埃。缥缈玉京人，弭节疏林隈。所畏渺天末，我马方虺聩。驿使未云逢，月落空徘徊。画史写芳容，横枝缀琼瑰。抚卷又增欢，美人犹未来。</p><p>【张思廉玉笥集】</p><p>《题画梅》：温温春阳，皎皎水雪。小桥竹外，天然幽绝。夷清惠和，二圣孔并。赧彼色媚，望君德馨。《天香阁观王冕梅次其所题诗韵》：天香阁下秋气清，上人邀我阁下行。举头蓦见王冕画，使我尘埃双眼青。摩挲壁如境平，上有万点冰花明。若非花光骋三昧，谁使造化驱百灵。繁枝久不林下见，老干忽来堂上生。拳挛鹤膝凸，屈曲盘系猿臂撑。薄寒似觉霜气劲，惨淡如有参星横。酒家门前晓月落，罗浮梦里春风轻。枝间积雪拟待伴，树杪翠衣疑有声。皎如姑射太绰约，静似处子多娉婷。铁心石肠不挂念，冷蕊疏香偏动情。短篱倒照日杲杲，野桥春水波冷冷。空怀孤山已半世，不到里湖今十星。何当结茅里闾近，相与把杯怀抱倾。闲扶竹杖石上坐，起持铁笛风前鸣。君不见，梅花艇子浮如萍，浮遍鉴湖入百里，胡为送死将军营。乌乎！胡为送死将军营。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p3.pstatp.com/large/dfic-imagehandler/18456768-5655-4db4-bd1b-6315a407cb03></div><p>【周衡之此山集】</p><p>《写梅花赋》：竹屋青灯夜寂寥，十年江梅鬓萧萧。兴来写尽梅花赋，月在寒梢雪未消。《潘易斋写水墨梅》：胸中一卷画前易，笔底万斛江南春。莫向水纨写高洁，从他水月自传神。《徐仲晦作书惠水墨梅图有和题，纪岁月，绢素蠹败，余字不存，作诗归之》：溪藤桥霜寒夺目，硬黄瘦字疏相续。墨花出袖吐春妍，一片玲珑水苍玉。分明寄我孤山图，上有岁月书林逋。古丹漫漫篆窠暗，败素飒飒形神枯。西泛桥畔黄昏景，船头鹤梦风吹醒。一从马鬣锁荒寒，万古人间几香影。苦吟老尽诗坛豪，穷愁到我心徒劳。还君此画三叹息，雪晴月映横窗梢。使和靖见之亦当叹服。</p><p>【程端学积斋集】</p><p>《题墨梅次韵》：明月照寒潭，疏影弄清碧。一枝江南春，百年不改色。《题史信父小梅》：万竹乱堆苍玉，双梅冷荐清馥。老松高耸孤青，野水春生浮绿。远嶂浮岚欲曙，幽鸟引雏亭午。斜阳隔竹入声，半夜一林风雨。晨兴谩理琴书，晚景间寄翰墨。客来对酒高歌，兴逸凭栏骋目。小梅物意无穷，寓我生平有足。从他人事翻轮，且对天开横幅。</p><p>【张翥蜕庵集】</p><p>《王冕墨梅为赵麟题》：红兰小桨载春回，好醉春风若下杯。客里墨花聊慰眼，江南处处是真梅。</p><p>【郑彦昭樗庵类藁】</p><p>《题墨梅寄理惟贤大使》：皇华使者岭南回，闯遍天涯几树梅。诗卷满床香不断，为君临得一枝来。《题画梅》：上苑孤芳过眼稀，心如铁石苦相思。三山海畔黄昏月，雪点寒梢蝶未知。</p><p>【灵疏斋集】</p><p>《舒州驿楼观郡人陈生墨梅》：月暗横枝墨未干，玉笺无地着春寒。何郎政有扬州梦，肠断春江独倚阑。《题李德隆所藏吴兴钱选墨梅》并序：湖让肃政李君德隆，庭咏其名，为御史行台也。其父澧阳明府梅轩翁即谢事归，及庭咏命司湖北，吴兴钱选写墨梅寄饷。德隆李君喜符其父，所以自命者，因以为梅轩翁寿，荆楚大夫士彤诸歌咏者。遂成巨轴，予过鄂渚，诗于梅左。庭阶玉树明春寒，梅花有枝堪挂冠。桃源山中无历日，沅有蕊兮澧有兰。老来堂前绣衣舞，罗浮仙人相媚妩。苕溪浸月飞玄霜，客子含毫心独苦。黄鹤飞来问鹦鹉。白云悠悠自今古。《墨梅二首》：空谷佳人冰雪颜，风流谁合掌中看。玄霜换骨今如许，要与仙共岁寒。子墨客卿何所思，剡藤烟月黯春姿。晴窗说到西湖影，未必陈郎独有诗。</p><p>【马易之金台藁】</p><p>《题崇真宫陈练师辟间竹梅，邀倪仲恺同赋》：空谷天寒雪如堵，短篷载酒沧江浦。繁船偶旁竹篱边，一树梅花才半吐。别来原国久相思，梦断悲闻画角吹。忽见新圃写幽趣，今人却忆剡溪时。寄与南城倪博士，取琴对此弹秋水。中林月上不须归，共倒清尊醉花底。《题吴照磨墨梅》：天台吴架阁，京下忆寻梅，倚杖月中立，思君江上来。夜深怜雪落，香动觉春回。独坐溪边石，晴云满绛苔。《题墨梅赠徐用吉南归》：苏公堤上路，千树雪纷纷。载酒曾邀我，看花每忆君。翠茵松下卧，铁笛月中闻。独有思归者，长歌望白云。</p><p>【耶律铸双溪醉隐集】</p><p>《佳人惜梅图》：玉骨冰肌瘗雪宫，寿阳残梦卷春空。不知吹入高楼笛，却挽长条问晓风。</p><p>【张伯雨句曲外史诗】</p><p>《题补之墨梅》：弄影含香碧水隈，天寒为筑避风台。不缘姑射凌风下，谁与西施斗白来。</p><p>【许有壬至正集】</p><p>才别黎江万玉妃，又从豪素见横枝。春风可是无拘束，吹到人间第几乎诗。《题墨梅横披赠高纳邻参政》：水霜为骨玉为姿，卷赠佳人政所宜。莫待云山隔南北，才凭驿使寄相思。</p><p>【刘文简公集】</p><p>《题刘晋卿所藏画梅卷》：细逢已是写生昌，玉雪精神不可忘。唤起罗浮山下梦，小溪如练色如霜。《题安阳乔君所藏汤答雅窥图墨梅》：玄麝能生雪中香，世间脂粉总寻常。闲情酷恨东坡老，谩着吴姬许赵昌。隐隐春风万玉苞，乍惊烟雨暗水梢。却须更觅湖州竹，并作诗人冷淡交。乔氏子，名怀忠。时为国子生，静敏能文。</p><p>【程礼部集】</p><p>《题能伯宣舍人梅花》：水花雪蕊映清波，公子高标奈尔何。聊把一枝供啸咏，江南春意不须多。《又题画梅》：白玉壶中白玉梅，东风晴雪压枝开，小窗梦觉诗情惬，不见江南驿使来。</p><p>【林清源诗】</p><p>鸾缥缈行秋云，玉妃来谒云中君。娥眉箫飒不如旧，风格犹自超人群。玉京帝子下遥池，独驾苍鸾自在飞。误入巫山访神女，莫云吹上六铢衣。</p><p>【丁复桧亭诗藁】</p><p>《题汪伯高梅》：兔臼寒霜染雪毫，绿烟微散月初高。野人醉醒罗浮梦，长忆仙娥玉色醪。寒响萧萧已满枝，冷香不放小船移。总宜酒散笙歌歇，睡彻玉楼人未知。《题王冕梅》：三年不见王征士，一见梅花如见人。风致山阴频梦夜，雪晴江上又逢春。毫端只作寻常写，意度真同造化神。闻道耶溪新买宅，想栽千树作此邻。</p><p>【赵孟兆页松雪斋集】</p><p>《戏题僧惟克墨梅》：潇洒孤山半树春，素衣谁遣化缁尘。如何淡月微云夜，照影西湖自写真。《以墨梅赠崔国宝》：怜君触热行千里，乞与一枝疏影横。驿亭邂逅鞍马暇，洗眼炎天水雪清。</p><p>【蓝静之蓝山集】</p><p>不必论清白，何劳度暗香。无人知此意，天地正昏黄。《题欧阳雪舟墨梅二首》：横梢倒干春偏好，冷蕊疏花晚自妍。我老正须诗兴助，欲移茅屋住湖边。最忆庐陵老炼师，酒酣挥笔写南枝。春风开尽江头树，不见扁舟载月时。《为云壑题雪友墨梅》：欧阳笔下开冰雪，竹外横斜见一枝，庾岭独怜春色早，罗浮相忆月明时。林间自伴幽人隐，林下长歌处士诗。老我岁寒频对此，白云幽壑共心期。</p><p>【陈子尚诗】</p><p>《尹太和画梅》：客从天台来，赠我梅一枝。槎牙刺人手，可玩不可持。置之茅屋间，而有岩壑姿。天寒众已晚，短笛愁孤吹。但在颇黑瘦，粲者或见嗤。谁知岁寒心，不受物外缁。优游念零落，老大思娱嬉。岂无围中花，颜色忽已衰。山窗淡无云，展晤成幽期。《题梅》：腊月风霜百草干，梅花梅蕊不知寒。旧时春满西湖路，此日惟应图里看。罗浮微月堕榛荆，日莫山寒见似人。休讶孟光形黑丑，白头相对正如宾。</p><p>【张西岩集】</p><p>梅花初破雪花飞，好在横斜第一枝。长记西湖湖上路，一钩新月独来时。《题赵信庵墨梅二首》：秋壑来时已乞归，信翁心事几人知。白头无用和羹手，犹作横斜一两枝。此老胸中兵百万，不知何地着余春。醉毫写出孤山影，岂是花光辇行人。</p><p>【元朝风雅】</p><p>《李五峰题梅卷》：北风吹倒山，三日雪塞门，岩谷里，万木命在根。天翁粲然笑，洗出明月魂。春如鼎中香，已觉火力温。</p><p>【滕玉霄集】</p><p>吾闻画梅如画龙，先有奇怪蟠胸中。忽然醉墨吐天巧，兔起鹘落天无功。为梅写真月与冰，相马前身终未似。如何妙手出生机，一笑凭陵春堕纸。候君不独墨梅奇，水边竹外多清诗。想渠经营万象表，笔下掩冉冰蚕彩。却怀罗浮谪仙客，堕砌娇云弄春色。当时扫竹妙天下，何事梅花无点墨。简齐空解怜陈玄，老逋岂胜扬逃禅。为君大字亦狂发，此诗此书俱千年。</p><p>【浦道源顺斋丛藁】</p><p>《唐知州梅园》：书园仿佛见当时，肯作秋山坐忍饥。已为梅花成绝唱，不应今日更题诗。西湖风物纵依然，诗律谁能续断弦。惟有孤山霜夜月，照溪疏影记当年。</p><p>《题徐子方以诗，并画梅寄李晋臣卷后》：一枝疏影落横披，名画新诗寄所思。二老风流今已矣，卷中犹得见当时。《题墨梅园》：春风不解惜琼英，可是招魂有客卿。记得小桥曾度处，数枝和月浸溪明。省识当年玉雪颜，只宜索笑不宜攀。晴空展对垆薰坐，对我孤山篱落间。《题雀梅》：竹间雪蕊正开时，群雀无情啄晓枝。谁谓游蜂么么物，春光绕透已先知。</p><p>【白均举寓斋诗】</p><p>《赵提学示屏上梅诗，约同赋》：东阁屏风上，南枝滴蜡黄。巡檐曾一笑，破墨到孤芳。自惜调羹品，羞为落额妆。诗人朝夕视，且莫恨无香。</p><p>【范德机诗集】</p><p>《题杨补之墨梅》：学到逃神自一家，洗空尘墨印江沙。笔端不有兰亭骨，莫写园林雪后花。</p><p>【杨弘道小亨集】</p><p>《东坡墨梅》：玉溪轻蘸横斜枝，枝头淡月颦宫眉。短轴一幅有二绝，东坡画出西湖诗。</p><p>【王沂伊滨集】</p><p>《槎翁墨梅为刘生以传题》：野外群芳尽，江南十月寒。一枝春色早，犹似玉堂看。</p><p>【黄叔美集】</p><p>《题横枝梅卷》：长身玉立短檐遮，飞干横开数丈花。却写寒香归绢素，不消明月送窗纱。兴催东阁诗人句，梦统西湖处士家。闻说堂阶千树雪，冰霜岁老转槎牙。</p><p>【僧大伟竹窗小藁】</p><p>《送墨梅与李梅山》：玉骨冰肌纸上横，风魂月魄笔头生。赠君展向山前看，纵不香时也自清。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p3.pstatp.com/large/dfic-imagehandler/6ce6cd1e-0fa1-4e93-a345-b3c54ae87dd5></div><p>【韩性五云漫藁】</p><p>寒空漠漠千林黑，的白乐明珠独照人。笑杀生绢写梅影，毫端先自染缁尘。《题白太素所藏射泽梅花卷》：射泽老人幻幽境，三尺枯槎留断梗。更将余墨扫梅花，坐看非花亦非影。罗浮月落堕清梦，笔底春风唤渠醒。舌根真味无人知，试汲中冷烹若茗。《题赵子昂梅》：北风如海珊瑚老，青条不长交枝少。蛎房矗华结蚌珠，龙堂香销石气癯。仙人夜唤山中颖，不许寒蝉度清影。琐窗几度绿阴成，至今落寞黎云冷。《题梅花画卷》：檐间日日悬银竹，五月江南厌梅。刘侯示我梅花图，疏影横斜在茅屋。上无烟梢下无根，虬枝点点苍苔痕。仙云已散春寂寞，惟有弄玉招清魂。那知是花还是画，但喜尘襟为潇洒。清风满座月满怀，恍然坐我孤山下。不愁炎署难禁当，借君此图销昼长。竹床石枕薰风凉，小窗未比蛮花香。《林和靖冻梅图二首》：冻折梅花冰满壶，吟边喜色见眉须。阿童忍冷何妨事，短发入画图。见画何知梦见君，似看眉守听清吟。吴兴妙绝丹青手，解道梅花识古心。《题梅花》：兰风吹水碧粼粼，疏影横斜写未真。清晓漱寒人不到，琐窗先试一枝春。南海仙云凝不开，骄鸾何意下瑶台。龙绡衣约东风面，带得天香一缕回。</p><p>【陈旅安雅堂集】</p><p>处士桥边古岸隈，梅花偏向小园开。冲寒有客寻春去，移得晴窗雪影来。《题赵子固墨梅》：王孙朝罢景阳宫，画舫湖头写雪风。一假寒香留不住，西泛残月角声中。</p><p>【名贤诗】</p><p>《黄子肃题竹外一枝梅卷》：仙标何处来，一笑倚寒玉。晴窗见疏林，庄上春可掬。山阴带残雪，水影兼远绿。珍重孤竹君，岁寒伴幽独。</p><p>【刘将孙养吾集】</p><p>《题天师画梅》：当年夜泛剡曲船，三更酒醒心茫然。推篷雪压不胜重，半露一抹洲明烟。船舷戛岸露地白，横梢老干横中坚。上者不见空氵蒙玄，下者不见根盘旋。腰支正德婉娈处，笑靥适映须眉边。美人背面犹可怜，况此明媚停婵娟。繇此移棹回前川，已见安道不复前。此画此笔通灵仙，写此妙妙无传传。只今王戴已相识，但玩此图非雪非月长千年。</p><p>【傅与砺诗】</p><p>《梅图》：</p><p><strong>老树亚晴空，疏花带寒野。风流不自惜。澹泊从人写。岁晏孰相娱，空山少来者。孤花何婉娩，玉立含幽素。短短时出桥，疏疏或临路。坐疑檐下月，半照墙西树。《题墨梅》：弱水下可舟，飚车谁能御。群仙六铢服，飞度空中去。漠漠烟外姿，娟娟坐中见。分明银屏影，不隔宫妆面。月下逢素娥，清辉寒相照。应怀不死药，玉色长如少。积雪春不坏，疏花冷愈馥。心鄙汉阿娇，贮之黄金屋。横枝交屈铁，疏蕊分群玉。同气复同心，相亲不相渎。孤花临极浦，半树宜清景。寂寂林下风，娟娟月中影。</strong></p><p>【梁隆吉诗】</p><p>《谢氏梅图》上有幽禽趁蜂</p><p>迂腰冻欲折，来探前村雪。幽禽莫相猜，岁寒心似铁。</p><p>【僧盘谷游山诗集】</p><p>《高丽世子墨梅诗，索和次韵》：</p><p>毫端造化力穷源，漏泄东君着意边。疏影暗香传不得，鬓霜空度买臣年。溪桥雪霁古根源，清浅横斜月半边。写作玉堂标格去，无香还胜有香年。一树梅花枕涧源，春光占断管城边。调羹事业虽无日，止渴声名却有年。屈曲孤根浸古源，影消声断见闻边。有花占得阳春在，何恨无香空岁年。</p><p>【戴表元剡源集】</p><p>《水墨梅花》：江海归来见似人，离披犹自少风尘。如何淡月山庄夜，百幅清溪乱写真。</p><p>【元遗山集】</p><p>《花光梅》：草圣前头一树春，豪华落尽只天真。写生今向君家见，疑是花光有两身。</p><p>【记纂渊海】</p><p>《张灏画梅》：笔端唤醒玉梅魂，满袖春风不见痕。未许卷帘新月上，却教烟雨恼黄昏。</p><p>【国朝宋玄僖庸庵后藁】</p><p>《题梅画》：</p><p>白玉堂前事已非，缁尘漠漠翠禽飞。谁知今夜江南月，还向寒村照素衣。</p><p>《题王时敏画梅》：今年辛亥八月下旬，余与王时敏游耻虞贺溪，半月乃过小山陈氏书舍。甫及其门，而时敏有儒士之征，使者继至。明旦还吾邑，犹为陈子范等作墨梅数纸，且为赋诗。可见其迂之甚矣。故予题其画，以记一时之事。谁怜迂甚王徽士，不管江头驿使催。秋晚小山丛桂下，为人犹为数枝梅。江边翠阁为谁开，野老看花雨中来。怪煞王郎乘酒兴，直教玉女下瑶台。王郎作画复衔杯，我为题诗日几回。帘外不知春雨落，砚边犹见暮花开。半月看花住贺溪，王郎几度醉如泥。无端驿使征求急，东阁吟诗不暇题。</p><p>《十一月十二日过竹山胡氏书舍，观王时敏梅画，赋诗一首》：竹山书舍王征士，长说邻翁与往来。翰墨曾挥银烛夜，儿郎总慕玉堂才。故人一去云霄远，老我初过岁月催。冬日南窗对图画，梅花临水为谁开。</p><p>《题王山农梅画》：山阴对雪写南枝，此老平生独好奇。同郡相逢每相失，却来闽越为题诗。山农作画爱梅花，身后声名擅一家。独倚寒村谁泯灭，吟诗空恨夕阳斜。</p><p>《为王漠章题王山农梅画》：山阴狂客王山农，平生游戏梅花中。梅花解作忘机友，雪天一夜长相逢。腰围固有食肉相，忍饿惟知骂卿相。清癯仙质爱梅花，写神迥出缁尘上。汤杨墨迹世上传，山农与之争后先。只今片纸不易得，豪家岂惜黄金钱。推篷之图为谁作，烂漫千花竞交错。逸兴可废文章家，走笔花前风雨落。我昔避地留梅川，梅川孤舟花底眼。冰霜满眼书无路，桃源谁送渔郎船。王家高堂对图画，白首忘愁了诗债。南风洒洒吹寒花，往事令人感时迈。</p><p>《 题梅画》：老树小时见，看花今白头。衰迟难作赋，感旧只添愁。花好年年见，情亲日日来。谁怜湖上月，照我夜深回。看花三日屡题诗。正是高楼听雨时。怪杀东风阻归客，朝朝送雨到南枝。桂花留客小山中，作赋曾闻汉八公。今日观梅动诗兴，小山谁忆铁心翁。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p3.pstatp.com/large/dfic-imagehandler/82fa5283-8cf1-4120-8e97-59aedc7f1f22></div><p>《雪月梅画》：天寒独立梦相牵，山泽论交不记年。雪里芳心还自苦，陇头月影为园。</p><p>《风梅画》：含章檐下最多情，睡起新妆梦中成。谁向东楼吹玉笛，也知不是断肠声。</p><p>《题风烟雪月梅画》：谁爱春风入画檐，香飘深院半开帘。主人应与花同梦，点额新妆故故添。瑶台咫尺隔青烟，衤高袂萧萧立暮天。尘世何人空送目，神交自有玉堂仙。山中夜半绿窗明，梦里天香下玉京。蜡屐出门寻旧约，花间翠凤不须惊。广平作赋谩多情，岁晚看花白发明。玉笛谁吹今夜月，虚闻捣药兔长生。学得霓裳舞，飘飘下玉台。苦心令子忆，怅望几时回。缟带谁相赠，空中未有收。素衣卿自惜，岁晚复何愁。长道江南暖，谁知一夜寒。平明逢驿使，好为报平安。残年谁作伴，耿耿立寒宵。留得嫦娥影，徘徊慰寂寥。《题画梅》：老干风霜古，柔枝雨露新。可怜青白眼，逢着看花人。隔水花如雪，云窗尽日开。何劳路旁别，为折一枝来。春回石岩底，山翁竟不知。天香破孤梦，白雪在高枝。临水一枝好，疏花颠倒开。也知贪照镜，不管路人来。</p><p>《倒枝蘸水梅花画》：三更孤月明，百顷空潭静。游鱼吹落花，水面见清影。</p><p>《题王山农梅画》：山阴道上每相逢，当日梅花在眼中。笑我题诗无一字，吐辞不及平公。</p><p>《在梅川为人题梅画》：梅川梅雨阻归人，看书题诗过一旬。却忆去年冰雪后，回舟花送一枝春。</p><p>《二月六日夜宿倪以道宅，为题梅画》：春夜宿溪上，看花屡吟哦。珠佩宛在眼，其如粲者何。衰朽不自辍，秉烛褰青罗。冰雪融土脉，星月垂涧阿。别郭在明发，于焉留短歌。</p><p>《八月二十五夜为人题梅画》：曾寻春信踏层冰，老去愁多白发增。谁料秋风黄叶夜，寒花影照绿窗灯。</p><p>《八月二十五夜题梅画之际，俄有蜜蜂自灯前飞集画上，再赋绝句一首》：灯前勾引蜜蜂来，应为寒花夜半开。却怪蓬莱花鸟使，月明今夜在瑶台。</p><p>《为倪原道题王时敏梅画》：余与王时敏过姻戚倪氏，时敏酒酣，为魇道作梅画一纸，并自题诗。且谓：不让王山农之作，余于时敏，甚爱其才，常卢其狂疾或作。令观其诗，思又以狂为言，不可不遏其疾之作也。因用其诗之末句，题二十八字。时敏肯用是自啬，而未有四方之游。则余诗之力不愈于酒之能行药乎？繁花乱插酒船回，作客王郎醉莫衰。且向贺溪寻贺老，铁心作赋已成灰。</p><p>【雅颂正音】</p><p>《僧怀渭清远画梅二首》：瑶台夕承月，玉砌晓凝霜。花映含章发，枝横禁御长。春风似相识，偏惜寿阳妆。折得江南春，怅望洛阳客。悠悠岁年暮，浩浩风尘隔。远道勿相思，相思减容色。</p><p>《牛谅士良题墨梅》：梨花云底路参差，折得春风玉一枝。南雪未消江月晓，欲从何处寄相思。</p><p>【张弘范集】</p><p>《墨梅为金川胡彦江题》：槎牙苔干若龙骧，点缀冰蕤试雪妆。描影小窗留月色，至今犹带墨池香。素葩繁花出气条，谁裁蝉翼剪鲛绡。只缘冰雪心仍在，千古缁尘涅不消。</p><p>【固朝张弘江湖吟啸集】</p><p>谁分玄玉下琼台，雪树融香湿麝煤。尽日东风吹不散，至今犹占百花魁。</p><p>【僧妙声】</p><p>《墨梅》：玉雪本清真，无端染客尘。只应溪上月，照我意生身。</p><p>【元朝风雅】</p><p>《杜清碧吉学士墨梅》：冰雪肌肤铁石肠，翩翩和月按霓裳。临窗喜见横斜影，却有王孙翰墨香。</p><p>【蓝性之蓝山集】</p><p>《为侄题墨梅》：春暖蓝田玉一枝，清江厉里慰相思。茅檐自有调羹具，莫怨东风结子迟。《为董生题补之墨梅》：补之墨，世稀得，短幅横枝更清绝。数蕊潜回空谷春，繁花乱点阴崖雪。野桥江岸洗冰魂，香雾晴烟洒墨痕。东阁题诗空白发，西湖椅桌近黄昏。董生清白称能吏，几明窗玩幽意。作赋长怀铁石心，调羹终待盐梅味。九曲扁舟几日回，南枝应向早春开。清溪明月如堪折，会寄慢亭黄鹤来。《全真黄无尽持故人欧阳雪堂墨梅求赋诗，并赠远游。是时雪堂已没三年》：秋山雨晴风落木，忽风梅花发幽谷。野人病起双目昏，谁遣春光到苑屋。初平之孙华盖仙，一榻两湖烟水绿。鹤鸣月落树扶疏，有酒更酬孤山曲。江东隐者雪堂翁，为作寒香云一幅。苍根老干莓苔深，冷蕊疏枝霜露萧。此翁曾看西山梅，吮墨临池为幽独。空堂烟雨一枝横，素壁萧森倚修竹。雁飞南海春不还，至今梦想人如玉。晴窗数纸舟阝复得，积雪孤村耀晨旭。高人自得劫外春，坐对武夷三十六。山中几度桃化开，石上三更梅子熟。江湖浩荡岁云晚，且共衙门饭秋菊。烦将消息报南枝，万里青天一黄鹄。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p3.pstatp.com/large/dfic-imagehandler/adf4c92a-b51f-40f7-a8bf-ebec397519a8></div><p>【国朝刘基复瓿集】</p><p>《题王冕梅花图》：道人红颜映髭雪，欲与梅花斗清洁。梦魂化作梅花神，貌得梅花最奇绝。高轩落笔当晴曦，北风吹树寒云垂。九霄露洗珠玉蕊，野水影动龙蛇枝。劳生苦被烦热恼，见此令人畅怀抱。虚堂夜半明月入，玄鹤一声惊绝倒。西湖处士骨已槁，湖上淡烟迷蔓草。石坛日夜长苍苔，紫脱瑶英为谁好。罗浮山在何处，闻道其间无散木，只有梅花三万树。皇初平，在金华。山中白羊许借我，与尔并驾凌飞霞。</p><p>《题画梅》：天桃能紫杏能红，满面尘埃怯晚风。争似罗浮山涧底，一枝清冷月明中。</p><p>【清江贝廷臣集】</p><p>雪后雪梅恐未真，花光一日写花神。广寒玉兔分秋颖，剪断罗浮万树春。</p><p>【元危大朴集】</p><p>琼妃立姻雾，葱裾曳玄裳。发何凌乱，中心多感伤。中飘寒云色，衣带微露香。风尘日惨淡，野水天苍茫。容颜忽已改，憔悴同孤芳。《王冕墨梅歌为马易之赋》：曾稽奇士王原庄，书梅一似僧花光。禹穴凌云入，孤山醉月真清狂。骑驴偶尔到京阙，漫刺不馥干侯王。借居政近东城墙，然四壁书满囊。客乘休假一来访，不通名姓殊相忘。挂马风飘摇拂云岳，振袂乃随沧浪。空同隐者最知己，蜀纸为写冰绡长。空蒙烟树生晚思，璀璨天葩浮晚香。忽闻悲歌更愁绝，为尔起舞良慨慷。忆昔看梅石阑曲，萧声夜半凝飞霜。鸿都流浪逾十载，梦绕故园空断肠。君寻古迹向东鲁，更访别业归南阳。秘书胃誉孙道夫与我同惜别，定见金薤垂琳琅。</p><p>《题竹梅》：岁晏霜雪繁，山林无遗芒。仙人白玉姿，被服翠羽裳。随风下瑶台，步月游清湘。贞操期共保，写之悬中堂。</p><p>【国朝何蠖庵集】</p><p>《题曾掾史梅》：裁玉为真干，裁冰作异花。清芬随使旆，春意满山家。《画梅二首》：看花独立涧之滨，欲折芳枝巩损神。南国几年无驿使，凭谁寄与陇头人。今人写花不写实，古人咏实不咏花。晋代清谈多少客，羞将勋业句人夸。《题天笠僧友朋一枝梅图》：天竺峰前雪后行，水边忽见一枝横。笔端自得春长在，正恐江楼画角声。《看梅图》：明月照梅花，影落西湖里。幽亭倚阑人，霜清夜如水。</p><p>【钱宰临安集】</p><p>《题王煮石梅花》：郡生得梅花折枝，上写江南妇词，王煮石所画也。时邵适去妾，因题以嘲之。谁谓江南妇，不及江南花。春深风雨恶，花落妇西家。煮石山人已长别，见花长作敌人看。缟衣绰约春来瘦，风节严凝雪后寒。每忆荒烟啼翠羽，笑扶明月下飞鸾。休烦宋玉相招得，环佩归来露未干。</p><p>《题画梅和王山农韵》：王煮石梅花一枝，系以长歌，几四十年矣。俯仰今昔，有怀故人。因次韵于后，但颠倒纵横。不伦不理，不能不为韵所牵也，观者必发一笑。江南春来白雪烂，落月横参夜将半。缟衣绰约如故人，踏飒黎云欹老干。北风猎猎天正寒，仿佛风节凭西阑。回知山人竟不死，夜煮白石青松间。高情抚世无今昔，溪上梅花没荒棘。忆曾挥翰洒溪云，一枝寄予春消息。花前唤酒写长歌，花下呼儿扫落花。若不扬州何逊宅，定是西湖处士家。山人爱梅心独苦，笑尔豪吟玉堂树。山巅水际日香花，凤诏鸾书招不去。解衣礴两袖垂，腕指所至皆天机。南枝着花玉色起，北枝冻压玄霜飞。自从上苑成尘土，无复当年旧歌舞。源上桃花不记秦，九苑芳兰已忘楚。不如山人卧云松，破屋长在梅花东。传家有别花作谱，放手直欲先春风。见花如见山人面，谁道人间亡是公。</p><p>【顾禄集】</p><p>《题画梅》：一树玲珑万玉园，化工元只在毫端。逋仙去后无人爱，容我山房恣意看。《题赵子昂学士所画墨梅》：玉堂学士玉炎人，爱写罗浮梦里真。清澈肌肤香透骨，不知何处惹缁尘。</p><p>《谢胜南洲讲主所画梅花》：南游偶踏孤山路，遍阅成平老梅树。新诗题向崖石间，压画逋仙香影句。归来为属南洲翁，笔端幻出双玉龙。神肼室香不散，恍如置我瑶华宫。</p><p>【魏初青崖集】</p><p>《宋汉臣墨梅并序木兰花幔》：嘉议宋公于子为世契，兄向过少阳，吾兄适是郡，尊酒留连者累日，迩后讣音至长安。予不胜惊悼。今年以事来京都。其弟义甫秘监会予于东溪，出示嘉议墨梅横幅。因作长短句一章，兼致区区追挽之意云。爱笔端造化，春不尽，思无边。看诗意精神，不求颜色，物外神仙。回头水南水北，觉冰姿，玉骨却凄然。一片肝肠铁石，三年雪月情缘。</p><p>洛阳尊祖记留连，慷慨正华年。恨鞍马匆匆，长亭老树，芳草离筵。西风雁来何许，忽传将，幽恨到重泉。昨日东溪再过，不堪尘满冰弦。</p><p>【周忘机词】</p><p>《墨梅荆楚有鸳鸯梅也。蓦山溪》：江南春信，望断人千里。魂梦入花枝，染相思，同心并蒂。鸳鸯名字，嬴得一双双。无限意，凝烟水，念远教谁寄。</p><p>毫端写兴，莫把丹青拟。墨客要卿卿，想临池、等闲梳洗。香衣黯淡，元不缁尘。怜缟袂，东风里，只恐于飞起。</p><p>又</p><p>孤村冬杪，有景真堪画。茅舍绕疏篱，见一枝、寒梅潇洒。欲将诗句拟，待讼包容。辞未尽，意悠悠，难把精神写。</p><p>临溪疏影，都是前人语。此外更如何，又须索、良工描下。明窗净几，长做小图看。高楼笛、尽教吹、不怕随声谢。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p1.pstatp.com/large/dfic-imagehandler/e19d4c36-d942-4b49-9983-46224a74074b></div><p>《满庭芳》</p><p>脂泽休施，公华不御，自然林下真风。欲窥余韵，何许问仙踪。路压横桥夜雪，香暗淡，残月朦胧。无言处，丹青莫拟，谁寄染豪工。遥通。尘外信，寒生墨晕，依约形容。似疏疏斜影，蘸水遥空。收入云窗雾箔，春不老，芳意无穷。梨花雨，飘零尽也，难入梦魂中。</p><p>《题梅扇菩萨蛮》：梅花韵似人人面，为伊写在春风扇，人面似花妍，花应不解言。在手微风动，勾引相思梦。莫用插酴，酴羞见伊。</p><p>【陈造江湖长翁集】</p><p>《十月十三日，宝应宰招饮，弟子常眄酒所指屏间画梅乞词》：冰花的白乐冰蟾下，松烟竹雾溪桥夜。斜倚小峰峦，依依同岁寒。</p><p>生绡明粉墨，浅笑犹倾国。恰似野桥看，漂零只等闲。</p><p>【林淳诗】</p><p>鹅溪净称烟笼月，澄心白称光浮雪。净白两俱宜，天然浓淡枝。</p><p>花光神意远，吮墨含毫浅，依约有香来，春风随手开。</p><p>【王会斋甲寅藁】</p><p>《题泽翁梅轴后酹江月》：今岁腊前，苦无多，寒色梅花先白。可惜横斜，清浅处，谁访孤山仙客。玉勒寻芳，金尊护冷，定与心期隔。夜阑人悄，可无一段风月。</p><p>怕它香已飘零，罗浮梦断，不与东君接。买得鹅湖、千幅绢，留取天然标格。树老梢癯，蕊圆须健，不放风骚歇。花光何处，儿孙声价方彻。</p><p>【吕居仁诗】</p><p>宣州竹</p><p>小溪篷底湖风重，吹破凝酥动，一枝斜映庾门深，冷淡无言，香泛月华清。已经轻瘦谁为共，魂绕徐熙，耻同桃李困春容，肯向毫端，开发两云中。</p><p>【虞集道园学古录】</p><p>《杨补之梅花》：至顺癸酉立春，客有持逃禅翁此卷相示，清润蕴藉，使人意消，因所题柳梢青调，亦赋一首云柳梢青</p><p>从别幽华，玉堂金马，十载忘家。横幅疏枝，如逢旧识，同在天涯。荒村茅屋欹斜，待归去，重寻钓槎。解却丝钩，青鞋藜杖，翠竹江沙。</p><p>【白君瑞词】</p><p>《曹溪英墨梅》：玉骨冰姿，天然清楚，雪里曾看。物外幽人，细窥天巧，收入毫端。一枝影落云残，便似觉、清风夜寒。试向松窗，等闲一展。俗虑都捐。</p><p>【洪觉范词】</p><p>《蝶恋花》：碧天笼晴香雾绕，呵手西偏，驻闻啼鸟，风度女墙吹语笑，南枝破腊应开了。道骨不凡瘴江晓，春色通灵医得花重小。抱暖酿寒春杳杳，一声画角光残照。</p><p>《西江月》：入骨风流国色，透尘种性真香。为谁风鬓啼妆，半树水村春暗。雪压枝低篱落，月高影动池塘。高情数笔寄微茫，小寝初开雾帐。</p><p>【宝月词】</p><p>《惜双双》：庾岭香前亲写得，子细看粉匀无迹，月殿休寻觅。姑射人来，知是曾相识。不要青春闲用力，也会寄，江南信息。着意，应难摘，留与梨花，比并真颜色。</p><p>【吴文英梦窗藁】</p><p>暗香疏影</p><p>占春压一卷峭寒，万里平沙。飞雪数点。酥钿凌晓。东风吹裂，独曳横梢瘦影入。广平裁冰词笔记。五湖清夜推蓬，临水一痕月。何逊杨州、旧事五更梦半醒。胡调吹彻，若把南枝，图入凌烟，香满玉楼琼阙。相将初试红盐味，到烟雨、青黄时节，想雁空北落，冬深澹墨，晓天云阁。</p><p>【乐府诗集】</p><p>《王结戏题梅图?望江南》：江上路，春意到横枝。洛浦神仙临水立，巫山处子入宫时，皎皎澹丰姿。东阁兴，几度误佳期。万里庐龙今见画，玉容还似减些儿。无语慰相思。</p><p>【李俊民鹤鸣集】</p><p>《画梅谒金门》：偷造化，秀出含章下。为问花中谁可嫁，海棠开已罢。占了十分闲雅，占了十分潇洒，若使画工能此画，九方皋相马。</p><p>【张仲举集】</p><p>《王冕墨梅图疏影》：山阴赋客，怪几番睡起。窗影生白，缥缈仙姝，飞下瑶台，淡东风颜色。微霜恰护朦胧月，更漠漠，冥烟低隔。恨翠禽、低处惊残，一夜梦云无迹。唯有龙煤解染，数枝入画里，如印溪碧，老树枯苔，玉晕冰圈，满幅寒香狼藉。墨池雪岭春长好。悄不管、小楼横笛。怕有人误认真花，欲点晓来妆额题。能伯宣藏梅花卷子《摸鱼子》：记西湖，水边曾见，查牙老树如此。水痕冷沁苔枝雪，的白乐数花才试。天也似，爱玉质、清高不入间红紫。孤山处士。纵赋得招魂、烟荒雨，寂寞抱香兆。春风笔，休忆深村往事。添人多恨、多思。墨池雪参与生梦，唤起缟衣仙子。仍独自，立瘦影，黄昏和月窥窗纸。声声字字，写不尽江南，间愁万斛、诉与绿衣使。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p1.pstatp.com/large/dfic-imagehandler/963c2c51-d576-4806-9824-6d6575625647></div><p>【曾文清公集】</p><p>《墨竹梅》：的白乐江梅竹外枝，能将幻法转生机。凭君莫作风垂绿，便恐飘零学雪飞。</p><p>《黄嗣深尚书》：自临川省其兄嗣文户部于宜春，用元明鲁直唱题李生墨竹梅。</p><p>纷纷书手调红绿，好以桃花配丛竹。岂无短纸作江梅，雪里溪边太幽独。李侯胸中有佳处，研滴松媒聊寓目。与梅择对无可人，分付此君真不俗。淡烟小雨空蒙地，何得月明疏影足。始知璀璨出斜枝，诗画古来真一族。东坡梅诗：竹间璀璨出斜枝。</p><p>【蓝静之蓝山集】</p><p>《题欧阳楚翁梅竹画》：道人下笔天机熟，宋末元初写梅竹。琅个个起中林，琼树娟娟在空谷。三花五蕊天然好，直节以为虚肯相保。花光老可费经营，和靖子猷惊绝倒。兵戈流落存者稀，展玩苑屋生光辉。罗浮月色忽在手，渭川白云随我飞。此翁亦是英雄辈，事异时非聊自悔。百年翰墨可流传，开图静与仪形对。</p><p>【许纶涉斋集】</p><p>《题潘德久所藏杨补之竹梅》：竹弟梅兄已可人，老杨笔力更精神。转庵不用悖相恼，买得梅坡入梦频。</p><p>【朱复之盱翁诗集】</p><p>《王补之梅竹》：淡抹斜斜三两枝，色香相亚恰相知。沙寒水浅魂初醒，月落窗空影半欹。岂是物华甘寂寞，且须岁晚共扶持。向来淮浦潇湘岸，绝爱萧萧雪打时。</p><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p9.pstatp.com/large/dfic-imagehandler/14058cb3-493e-49c3-9b2e-b8f8cba6192b></div><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p9.pstatp.com/large/dfic-imagehandler/db13e70d-ead5-4801-8260-6dc61da63873></div><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p3.pstatp.com/large/dfic-imagehandler/3028c601-1011-417a-b7ba-a026eec48aee></div><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p9.pstatp.com/large/dfic-imagehandler/556bd176-2bde-4600-ac5d-59251e04dc5e></div><div class=pgc-img><img alt="《永乐大典残卷》188册（36册）卷2813 八灰梅" onerror=errorimg.call(this); src=http://p1.pstatp.com/large/dfic-imagehandler/447cc766-2c01-4608-9a58-815ba1b13a09></div></div></div><div class="post-meta meta-tags"><ul class=clearfix><li><a>'永乐','残卷','188'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E6%B8%B8%E6%88%8F/28e2dd0.html alt="《永乐大典残卷》188册（21—22册）卷922 卷2260" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/28bd276768374a0a9d893c60aa0d2848 style=border-radius:25px></a>
<a href=../../cn/%E6%B8%B8%E6%88%8F/28e2dd0.html title="《永乐大典残卷》188册（21—22册）卷922 卷2260">《永乐大典残卷》188册（21—22册）卷922 卷2260</a></li><hr><li><a href=../../cn/%E6%B8%B8%E6%88%8F/f5fb3d4.html alt="《永乐大典残卷》188册（31册）卷2808  《八灰梅 总叙》" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/085e4cf505c64dbfbca7e702ab532306 style=border-radius:25px></a>
<a href=../../cn/%E6%B8%B8%E6%88%8F/f5fb3d4.html title="《永乐大典残卷》188册（31册）卷2808  《八灰梅 总叙》">《永乐大典残卷》188册（31册）卷2808 《八灰梅 总叙》</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>