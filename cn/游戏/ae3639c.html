<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>读诗 |初唐四杰诗词大全集（二） | 极客快訊</title><meta property="og:title" content="读诗 |初唐四杰诗词大全集（二） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/pgc-image/7e9493d4740b4404a00cfedcb1ad45c8"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/ae3639c.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/ae3639c.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/ae3639c.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/ae3639c.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/ae3639c.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/ae3639c.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/ae3639c.html><link rel=canonical href=https://geekbank.cf/tw/%e6%b8%b8%e6%88%8f/ae3639c.html><meta property="article:published_time" content="2020-10-29T20:47:18+08:00"><meta property="article:modified_time" content="2020-10-29T20:47:18+08:00"><meta name=Keywords content><meta name=description content="读诗 |初唐四杰诗词大全集（二）"><meta name=author content="极客快訊"><meta property="og:url" content="/cn/%E6%B8%B8%E6%88%8F/ae3639c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>读诗 |初唐四杰诗词大全集（二）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><h1 class=pgc-h-arrow-right>资料转载来源于：颜渊山庄</h1><blockquote class=pgc-blockquote-abstract><p>https://www.toutiao.com/i6717180799201837579/?group_id=6717180799201837579</p><p><br></p></blockquote><h1 class=pgc-h-arrow-right><strong>骆宾王诗文选80篇全集</strong></h1><p><strong>咏鹅</strong></p><p>唐代：骆宾王</p><p>鹅，鹅，鹅，曲项向天歌。</p><p>白毛浮绿水，红掌拨清波。</p><p><strong>咏蝉 / 在狱咏蝉</strong></p><p>唐代：骆宾王</p><p>西陆蝉声唱，南冠客思深。(客思深 一作：客思侵)</p><p>不堪玄鬓影，来对白头吟。(不堪 一作：那堪)</p><p>露重飞难进，风多响易沉。</p><p>无人信高洁，谁为表予心？</p><p><strong>于易水送人 / 于易水送别</strong></p><p>唐代：骆宾王</p><p>此地别燕丹，壮士发冲冠。</p><p>昔时人已没，今日水犹寒。</p><p><strong>为徐敬业讨武曌檄 / 代李敬业讨武曌檄</strong></p><p>唐代：骆宾王</p><p>伪临朝武氏者，性非和顺，地实寒微。昔充太宗下陈，曾以更衣入侍。洎乎晚节，秽乱春宫。潜隐先帝之私，阴图后房之嬖。入门见嫉，蛾眉不肯让人；掩袖工谗，狐媚偏能惑主。践元后于翚翟，陷吾君于聚麀。加以虺蜴为心，豺狼成性，近狎邪僻，残害忠良，杀姊屠兄，弑君鸩母。人神之所同嫉，天地之所不容。犹复包藏祸心，窥窃神器。君之爱子，幽之于别宫；贼之宗盟，委之以重任。呜呼！霍子孟之不作，朱虚侯之已亡。燕啄皇孙，知汉祚之将尽；龙漦帝后，识夏庭之遽衰。</p><p>敬业皇唐旧臣，公侯冢子。奉先帝之成业，荷本朝之厚恩。宋微子之兴悲，良有以也；袁君山之流涕，岂徒然哉！是用气愤风云，志安社稷。因天下之失望，顺宇内之推心，爰举义旗，以清妖孽。南连百越，北尽三河，铁骑成群，玉轴相接。海陵红粟，仓储之积靡穷；江浦黄旗，匡复之功何远？班声动而北风起，剑气冲而南斗平。喑呜则山岳崩颓，叱咤则风云变色。以此制敌，何敌不摧；以此图功，何功不克！</p><p>公等或家传汉爵，或地协周亲，或膺重寄于爪牙，或受顾命于宣室。言犹在耳，忠岂忘心？一抔之土未干，六尺之孤何托？倘能转祸为福，送往事居，共立勤王之勋，无废旧君之命，凡诸爵赏，同指山河。若其眷恋穷城，徘徊歧路，坐昧先几之兆，必贻后至之诛。请看今日之域中，竟是谁家之天下！移檄州郡，咸使知闻。</p><p><strong>帝京篇</strong></p><p>唐代：骆宾王</p><p>山河千里国，城阙九重门。</p><p>不睹皇居壮，安知天子尊。</p><p>皇居帝里崤函谷，鹑野龙山侯甸服。</p><p>五纬连影集星躔，八水分流横地轴。</p><p>秦塞重关一百二，汉家离宫三十六。</p><p>桂殿嵚岑对玉楼，椒房窈窕连金屋。</p><p>三条九陌丽城隈，万户千门平旦开。</p><p>复道斜通𫛛鹊观，交衢直指凤凰台。</p><p>剑履南宫入，簪缨北阙来。</p><p>声名冠寰宇，文物象昭回。</p><p>钩陈肃兰戺，璧沼浮槐市。</p><p>铜羽应风回，金茎承露起。</p><p>校文天禄阁，习战昆明水。</p><p>朱邸抗平台，黄扉通戚里。</p><p>平台戚里带崇墉，炊金馔玉待鸣钟。</p><p>小堂绮帐三千户，大道青楼十二重。</p><p>宝盖雕鞍金络马，兰窗绣柱玉盘龙。</p><p>绣柱璇题粉壁映，锵金鸣玉王侯盛。</p><p>王侯贵人多近臣，朝游北里暮南邻。</p><p>陆贾分金将宴喜，陈遵投辖正留宾。</p><p>赵李经过密，萧朱交结亲。</p><p>丹凤朱城白日暮，青牛绀幰红尘度。</p><p>侠客珠弹垂杨道，倡妇银钩采桑路。</p><p>倡家桃李自芳菲，京华游侠盛轻肥。</p><p>延年女弟双凤入，罗敷使君千骑归。</p><p>同心结缕带，连理织成衣。</p><p>春朝桂尊尊百味，秋夜兰灯灯九微。</p><p>翠幌珠帘不独映，清歌宝瑟自相依。</p><p>且论三万六千是，宁知四十九年非。</p><p>古来荣利若浮云，人生倚伏信难分。</p><p>始见田窦相移夺，俄闻卫霍有功勋。</p><p>未厌金陵气，先开石椁文。</p><p>朱门无复张公子，灞亭谁畏李将军。</p><p>相顾百龄皆有待，居然万化咸应改。</p><p>桂枝芳气已销亡，柏梁高宴今何在。</p><p>春去春来苦自驰，争名争利徒尔为。</p><p>久留郎署终难遇，空扫相门谁见知。</p><p>当时一旦擅豪华，自言千载长骄奢。</p><p>倏忽抟风生羽翼，须臾失浪委泥沙。</p><p>黄雀徒巢桂，青门遂种瓜。</p><p>黄金销铄素丝变，一贵一贱交情见。</p><p>红颜宿昔白头新，脱粟布衣轻故人。</p><p>故人有湮沦，新知无意气。</p><p>灰死韩安国，罗伤翟廷尉。</p><p>已矣哉，归去来。</p><p>马卿辞蜀多文藻，扬雄仕汉乏良媒。</p><p>三冬自矜诚足用，十年不调几邅回。</p><p>汲黯薪逾积，孙弘阁未开。</p><p>谁惜长沙傅，独负洛阳才。</p><p><strong>送别</strong></p><p>唐代：骆宾王</p><p>寒更承夜永，凉夕向秋澄。</p><p>离心何以赠，自有玉壶冰。</p><p>离别</p><p><strong>从军行</strong></p><p>唐代：骆宾王</p><p>平生一顾重，意气溢三军。野日分戈影，天星合剑文。</p><p>弓弦抱汉月，马足践胡尘。不求生入塞，唯当死报君。</p><p><strong>咏雪</strong></p><p>唐代：骆宾王</p><p>龙云玉叶上，鹤雪瑞花新。影乱铜乌吹，光销玉马津。</p><p>含辉明素篆，隐迹表祥轮。幽兰不可俪，徒自绕阳春。</p><p><strong>夏日游山家同夏少府</strong></p><p>唐代：骆宾王</p><p>返照下层岑，物外狎招寻。兰径薰幽珮，槐庭落暗金。</p><p>谷静风声彻，山空月色深。一遣樊笼累，唯余松桂心。</p><p><strong>出石门</strong></p><p>唐代：骆宾王</p><p>层岩远接天，绝岭上栖烟。松低轻盖偃，藤细弱丝悬。</p><p>石明如挂镜，苔分似列钱。暂策为龙杖，何处得神仙。</p><p><strong>在军登城楼</strong></p><p>唐代：骆宾王</p><p>城上风威冷，江中水气寒。</p><p>戎衣何日定，歌舞入长安。</p><p>愤慨、抒情、秋天</p><p><strong>送郑少府入辽共赋侠客远从戎</strong></p><p>唐代：骆宾王</p><p>边烽警榆塞，侠客度桑干。柳叶开银镝，桃花照玉鞍。</p><p>满月临弓影，连星入剑端。不学燕丹客，空歌易水寒。</p><p>侠客、送别</p><p><strong>咏镜</strong></p><p>唐代：骆宾王</p><p>写月无芳桂，照日有花菱。不持光谢水，翻将影学冰。</p><p><strong>代女道士王灵妃赠道士李荣</strong></p><p>唐代：骆宾王</p><p>玄都五府风尘绝，碧海三山波浪深。桃实千年非易待，</p><p>桑田一变已难寻。别有仙居对三市，金阙银宫相向起。</p><p>台前镜影伴仙娥，楼上箫声随凤史。凤楼迢递绝尘埃，</p><p>莺时物色正裴回。灵芝紫检参差长，仙桂丹花重叠开。</p><p>双童绰约时游陟，三鸟联翩报消息。尽言真侣出遨游，</p><p>传道风光无限极。轻花委砌惹裾香，残月窥窗觇幌色。</p><p>个时无数并妖妍，个里无穷总可怜。别有众中称黜帝，</p><p>天上人间少流例。洛滨仙驾启遥源，淮浦灵津符远筮。</p><p>自言少小慕幽玄，只言容易得神仙。珮中邀勒经时序，</p><p>箫里寻思复几年。寻思许事真情变，二人容华识少选。</p><p>漫道烧丹止七飞，空传化石曾三转。寄语天上弄机人，</p><p>寄语河边值查客，乍可匆匆共百年，谁使遥遥期七夕。</p><p>想知人意自相寻，果得深心共一心。一心一意无穷已，</p><p>投漆投胶非足拟。只将羞涩当风流，持此相怜保终始。</p><p>相怜相念倍相亲，一生一代一双人。不把丹心比玄石，</p><p>惟将浊水况清尘。只言柱下留期信，好欲将心学松蕣。</p><p>不能京兆画蛾眉，翻向成都骋驺引。青牛紫气度灵关，</p><p>尺素赩鳞去不还。连苔上砌无穷绿，修竹临坛几处斑。</p><p>此时空床难独守，此日别离那可久。梅花如雪柳如丝，</p><p>年去年来不自持。初言别在寒偏在，何悟春来春更思。</p><p>春时物色无端绪，双枕孤眠谁分许。分念娇莺一种啼，</p><p>生憎燕子千般语。朝云旭日照青楼，迟晖丽色满皇州。</p><p>落花泛泛浮灵沼，垂柳长长拂御沟。御沟大道多奇赏，</p><p>侠客妖容递来往。宝骑连花铁作钱，香轮骛水珠为网。</p><p>香轮宝骑竞繁华，可怜今夜宿倡家。鹦鹉杯中浮竹叶，</p><p>凤凰琴里落梅花。许辈多情偏送款，为问春花几时满。</p><p>千回鸟信说众诸，百过莺啼说长短。长短众诸判不寻，</p><p>千回百过浪关心。何曾举意西邻玉，未肯留情南陌金。</p><p>南陌西邻咸自保，还辔归期须及早。为想三春狭斜路，</p><p>莫辞九折邛关道。假令白里似长安，须使青牛学剑端。</p><p>苹风入驭来应易，竹杖成龙去不难。龙飙去去无消息，</p><p>鸾镜朝朝减容色。君心不记下山人，妾欲空期上林翼。</p><p>上林三月鸿欲稀，华表千年鹤未归。不分淹留桑路待，</p><p>只应直取桂轮飞。</p><p><strong>晚度天山有怀京邑</strong></p><p>唐代：骆宾王</p><p>忽上天山路，依然想物华。</p><p>云疑上苑叶，雪似御沟花。</p><p>行叹戎麾远，坐怜衣带赊。</p><p>交河浮绝塞，弱水浸流沙。</p><p>旅思徒漂梗，归期未及瓜。</p><p>宁知心断绝，夜夜泣胡笳。</p><p>思乡、惆怅、边塞</p><p><strong>畴昔篇</strong></p><p>唐代：骆宾王</p><p>少年重英侠，弱岁贱衣冠。既托寰中赏，方承膝下欢。</p><p>遨游灞水曲，风月洛城端。且知无玉馔，谁肯逐金丸。</p><p>金丸玉馔盛繁华，自言轻侮季伦家。五霸争驰千里马，</p><p>三条竞骛七香车。掩映飞轩乘落照，参差步障引朝霞。</p><p>池中旧水如悬镜，屋里新妆不让花。意气风云倏如昨，</p><p>岁月春秋屡回薄。上苑频经柳絮飞，中园几见梅花落。</p><p>当时门客今何在，畴昔交朋已疏索。莫教憔悴损容仪，</p><p>会得高秋云雾廓。淹留坐帝乡，无事积炎凉。</p><p>一朝披短褐，六载奉长廊。赋文惭昔马，执戟叹前扬。</p><p>挥戈出武帐，荷笔入文昌。文昌隐隐皇城里，</p><p>由来奕奕多才子。潘陆词锋骆驿飞，张曹翰苑纵横起。</p><p>卿相未曾识，王侯宁见拟。垂钓甘成白首翁，</p><p>负薪何处逢知己。判将运命赋穷通，从来奇舛任西东。</p><p>不应永弃同刍狗，且复飘飖类转蓬。容鬓年年异，</p><p>春华岁岁同。荣亲未尽礼，徇主欲申功。</p><p>脂车秣马辞乡国，萦辔西南使邛僰.玉垒铜梁不易攀，</p><p>地角天涯眇难测。莺啭蝉吟有悲望，鸿来雁度无音息。</p><p>阳关积雾万里昏，剑阁连山千种色。蜀路何悠悠，</p><p>岷峰阻且修。回肠随九折，迸泪连双流。寒光千里暮，</p><p>露气二江秋。长途看束马，平水且沉牛。</p><p>华阳旧地标神制，石镜蛾眉真秀丽。诸葛才雄已号龙，</p><p>公孙跃马轻称帝。五丁卓荦多奇力，四士英灵富文艺。</p><p>云气横开八阵形，桥形遥分七星势。川平烟雾开，</p><p>游戏锦城隈。墉高龟望出，水净雁文回。寻姝入酒肆，</p><p>访客上琴台。不识金貂重，偏惜玉山颓。</p><p>他乡冉冉消年月，帝里沈沈限城阙。不见猿声助客啼，</p><p>唯闻旅思将花发。我家迢递关山里，关山迢递不可越。</p><p>故园梅柳尚余春，来时勿使芳菲歇。解鞅欲言归，</p><p>执袂怆多违。北梁俱握手，南浦共沾衣。别情伤去盖，</p><p>离念惜徂辉。知音何所托，木落雁南飞。回来望平陆，</p><p>春来酒应熟。相将菌阁卧青溪，且用藤杯泛黄菊。</p><p>十年不调为贫贱，百日屡迁随倚伏。只为须求负郭田，</p><p>使我再干州县禄。百年郁郁少腾迁，万里遥遥入镜川。</p><p>涘江拂潮冲白日，淮海长波接远天。</p><p>丛竹凝朝露，孤山起暝烟。赖有边城月，常伴客旌悬。</p><p>东南美箭称吴会，名都隐轸三江外。涂山执玉应昌期，</p><p>曲水开襟重文会。仙镝流音鸣鹤岭，宝剑分辉落蛟濑。</p><p>未看白马对芦刍，且觉浮云似车盖。江南节序多，</p><p>文酒屡经过。共踏春江曲，俱唱采菱歌。舟移疑入镜，</p><p>棹举若乘波。风光无限极，归楫碍池荷。</p><p>眺听烟霞正流眄，即从王事归舻转。芝田花月屡裴回，</p><p>金谷佳期重游衍。登高北望嗤梁叟，凭轼西征想潘掾。</p><p>峰开华岳耸疑莲，水激龙门急如箭。人事谢光阴，</p><p>俄遭霜露侵。偷存七尺影，分没九泉深。穷途行泣玉，</p><p>愤路未藏金。茹荼空有叹，怀橘独伤心。</p><p>年来岁去成销铄，怀抱心期渐寥落。挂冠裂冕已辞荣，</p><p>南亩东皋事耕凿。宾阶客院常疏散，蓬径柴扉终寂寞。</p><p>自有林泉堪隐栖，何必山中事丘壑。我住青门外，</p><p>家临素浐滨。遥瞻丹凤阙，斜望黑龙津。荒衢通猎骑，</p><p>穷巷抵樵轮。时有桃源客，来访竹林人。</p><p>昨夜琴声奏悲调，旭旦含颦不成笑。果乘骢马发嚣书，</p><p>复道郎官禀纶诰。冶长非罪曾缧绁，长孺然灰也经溺。</p><p>高门有阅不图封，峻笔无闻敛敷妙。适离京兆谤，</p><p>还从御史弹。炎威资夏景，平曲况秋翰。画地终难入，</p><p>书空自不安。吹毛未可待，摇尾且求餐。</p><p>丈夫坎𡒄多愁疾，契阔迍邅尽今日。慎罚宁凭两造辞，</p><p>严科直挂三章律。邹衍衔悲系燕狱，李斯抱怨拘秦桎。</p><p>不应白发顿成丝，直为黄沙暗如漆。紫禁终难叫，</p><p>朱门不易排。惊魂闻叶落，危魄逐轮埋。霜威遥有厉，</p><p>雪枉遂无阶。含冤欲谁道，饮气独居怀。</p><p>忽闻驿使发关东，传道天波万里通。涸鳞去辙还游海，</p><p>幽禽释网便翔空。舜泽尧曦方有极，谗言巧佞傥无穷。</p><p>谁能跼迹依三辅，会就商山访四翁。</p><p><strong>久客临海有怀</strong></p><p>唐代：骆宾王</p><p>天涯非日观，地屺望星楼。练光摇乱马，剑气上连牛。</p><p>草湿姑苏夕，叶下洞庭秋。欲知凄断意，江上涉安流。</p><p><strong>夕次蒲类津 / 晚泊蒲类</strong></p><p>唐代：骆宾王</p><p>二庭归望断，万里客心愁。</p><p>山路犹南属，河源自北流。</p><p>晚风连朔气，新月照边秋。</p><p>灶火通军壁，烽烟上戍楼。</p><p>龙庭但苦战，燕颔会封侯。</p><p>莫作兰山下，空令汉国羞。</p><p>思乡、战争、爱国、边塞</p><p><strong>游兖部逢孔君自卫来，欣然相遇若旧</strong></p><p>唐代：骆宾王</p><p>游人自卫返，背客隔淮来。倾盖金兰合，忘筌玉叶开。</p><p>繁花明日柳，疏蕊落风梅。将期重交态，时慰不然灰。</p><p><strong>春夜韦明府宅宴得春字</strong></p><p>唐代：骆宾王</p><p>酌桂陶芳夜，披薜啸幽人。雅琴驯鲁雉，清歌落范尘。</p><p>宿云低迥盖，残月上虚轮。幸此承恩洽，聊当故乡春。</p><p><strong>咏怀</strong></p><p>唐代：骆宾王</p><p>少年识事浅，不知交道难。一言芬若桂，四海臭如兰。</p><p>宝剑思存楚，金锤许报韩。虚心徒有托，循迹谅无端。</p><p>太息关山险，吁嗟岁月阑。忘机殊会俗，守拙异怀安。</p><p>阮籍空长啸，刘琨独未欢。十步庭芳敛，三秋陇月团。</p><p>槐疏非尽意，松晚夜凌寒。悲调弦中急，穷愁醉里宽。</p><p>莫将流水引，空向俗人弹。</p><p><strong>晚渡黄河</strong></p><p>唐代：骆宾王</p><p>千里寻归路，一苇乱平源。通波连马颊，迸水急龙门。</p><p>照日荣光净，惊风瑞浪翻。棹唱临风断，樵讴入听喧。</p><p>岸迥秋霞落，潭深夕雾繁。谁堪逝川上，日暮不归魂。</p><p><strong>叙寄员半千</strong></p><p>唐代：骆宾王</p><p>薄宦三河道，自负十余年。不应惊若厉，只为直如弦。</p><p>坐历山川险，吁嗟陵谷迁。长吟空抱膝，短翮讵冲天。</p><p>魂归沧海上，望断白云前。钓名劳拾紫，隐迹自谈玄。</p><p>不学多能圣，徒思鸿宝仙。斯志良难已，此道岂徒然。</p><p>嗟为刀笔吏，耻从绳墨牵。岐路情虽狎，人伦地本偏。</p><p>长揖谢时事，独往访林泉。寄言二三子，生死不来旋。</p><p><strong>寒夜独坐游子多怀简知己</strong></p><p>唐代：骆宾王</p><p>故乡眇千里，离忧积万端。鹑服长悲碎，蜗庐未卜安。</p><p>富钩徒有想，贫铗为谁弹。柳秋风叶脆，荷晓露文团。</p><p>晚金丛岸菊，余佩下幽兰。伐木伤心易，维桑归去难。</p><p>独有孤明月，时照客庭寒。</p><p><strong>浮槎</strong></p><p>唐代：骆宾王</p><p>昔负千寻质，高临九仞峰。真心凌晚桂，劲节掩寒松。</p><p>忽值风飙折，坐为波浪冲。摧残空有恨，拥肿遂无庸。</p><p>渤海三千里，泥沙几万重。似舟飘不定，如梗泛何从。</p><p>仙客终难托，良工岂易逢。徒怀万乘器，谁为一先容。</p><p><strong>咏美人在天津桥</strong></p><p>唐代：骆宾王</p><p>美女出东邻，容与上天津。整衣香满路，移步袜生尘。</p><p>水下看妆影，眉头画月新。寄言曹子建，个是洛川神。</p><p><strong>咏水</strong></p><p>唐代：骆宾王</p><p>列名通地纪，疏派合天津。波随月色净，态逐桃花春。</p><p>照霞如隐石，映柳似沉鳞。终当挹上善，属意澹交人。</p><p><strong>相和歌辞。王昭君</strong></p><p>唐代：骆宾王</p><p>敛容辞豹尾，缄怨度龙鳞。金钿明汉月，玉箸染胡尘。</p><p>妆镜菱花暗，愁眉柳叶嚬。惟有清笳曲，时闻芳树春。</p><p><strong>蓬莱镇</strong></p><p>唐代：骆宾王</p><p>旅客春心断，边城夜望高。野楼疑海气，白鹭似江涛。</p><p>结绶疲三入，承冠泣二毛。将飞怜弱羽，欲济乏轻舠.</p><p>赖有阳春曲，穷愁且代劳。</p><p><strong>杂曲歌辞。从军中行路难二首</strong></p><p>唐代：骆宾王</p><p>君不见封狐雄虺自成群，冯深负固结妖氛。</p><p>玉玺分兵征恶少，金坛受律动将军。将军拥旄宣庙略，</p><p>战士横行静夷落。长驱一息背铜梁，直指三巴逾剑阁。</p><p>阁道岧峣上戍楼，剑门遥裔俯灵丘。邛关九折无平路，</p><p>江水双源有急流。征役无期返，他乡岁华晚。</p><p>杳杳丘陵出，苍苍林薄远。途危紫盖峰，路涩青泥阪。</p><p>去去指哀牢，行行入不毛。绝壁千里险，连山四望高。</p><p>中外分区宇，夷夏殊风土。交趾枕南荒，昆弥临北户。</p><p>川源饶毒雾，溪谷多淫雨。行潦四时流，崩查千岁古。</p><p>漂梗飞蓬不自安，扪藤引葛度危峦。昔时闻道从军乐，</p><p>今日方知行路难。苍江绿水东流驶，炎洲丹徼南中地。</p><p>南中南斗映星河，秦川秦塞阻烟波。三春边地风光少，</p><p>五月泸中瘴疠多。朝驱疲斥候，夕息倦谁何。</p><p>向月弯繁弱，连星转太阿。重义轻生怀一顾，</p><p>东伐西征凡几度。夜夜朝朝斑鬓新，年年岁岁戎衣故。</p><p>灞城隅，滇池水，天涯望转积，地际行无已。</p><p>徒觉炎凉节物非，不知关山千万里。弃置勿重陈，</p><p>重陈多苦辛。且悦清笳杨柳曲，讵忆芳园桃李人。</p><p>绛节朱旗分白羽，丹心白刃酬明主。但令一技君王识，</p><p>谁惮三边征战苦。行路难，行路难，岐路几千端。</p><p>无复归云凭短翰，望日想长安。</p><p>君不见玉关尘色暗边亭，铜鞮杂虏寇长城。</p><p>天子按剑征余勇，将军受脤事横行。七德龙韬开玉帐，</p><p>千里鼍鼓叠金钲。阴山苦雾埋高垒，交河孤月照连营。</p><p>连营去去无穷极，拥旆遥遥过绝国。阵云朝结晦天山，</p><p>寒沙夕涨迷疏勒。龙鳞水上开鱼贯，马首山前振雕翼。</p><p>长驱万里詟祁连，分麾三命武功宣。百发乌号遥碎柳，</p><p>七尽龙文迥照莲。春来秋去移灰琯，兰闺柳市芳尘断。</p><p>雁门迢递尺书稀，鸳被相思双带缓。行路难。</p><p>誓令氛祲静皋兰。但使封侯龙额贵，讵随中妇凤楼寒。</p><div class=pgc-img><img alt="读诗 |初唐四杰诗词大全集（二）" onerror=errorimg.call(this); src=http://p3.pstatp.com/large/pgc-image/7e9493d4740b4404a00cfedcb1ad45c8><p class=pgc-img-caption></p></div><p><strong>边城落日</strong></p><p>唐代：骆宾王</p><p>紫塞流沙北，黄图灞水东。一朝辞俎豆，万里逐沙蓬。</p><p>候月恒持满，寻源屡凿空。野昏边气合，烽迥戍烟通。</p><p>膂力风尘倦，疆场岁月穷。河流控积石，山路远崆峒。</p><p>壮志凌苍兕，精诚贯白虹。君恩如可报，龙剑有雌雄。</p><p><strong>尘灰</strong></p><p>唐代：骆宾王</p><p>洛川流雅韵，秦道擅苛威。听歌梁上动，应律管中飞。</p><p>光飘神女袜，影落羽人衣。愿言心未翳，终冀效轻微。</p><p><strong>海曲书情</strong></p><p>唐代：骆宾王</p><p>薄游倦千里，劳生负百年。未能槎上汉，讵肯剑游燕。</p><p>白云照春海，青山横曙天。江涛让双璧，渭水掷三钱。</p><p>坐惜风光晚，长歌独块然。</p><p><strong>春晚从李长史游开道林故山</strong></p><p>唐代：骆宾王</p><p>幽寻极幽壑，春望陟春台。云光栖断树，灵影入仙杯。</p><p>古藤依格上，野径约山隈。落蕊翻风去，流莺满树来。</p><p>兴阑荀御动，归路起浮埃。</p><p><strong>忆蜀地佳人</strong></p><p>唐代：骆宾王</p><p>东西吴蜀关山远，鱼来雁去两难闻。</p><p>莫怪常有千行泪，只为阳台一片云。</p><p><strong>秋晨同淄川毛司马秋九咏。秋露</strong></p><p>唐代：骆宾王</p><p>玉关寒气早，金塘秋色归。泛掌光逾净，添荷滴尚微。</p><p>变霜凝晓液，承月委圆辉。别有吴台上，应湿楚臣衣。</p><p><strong>送刘少府游越州</strong></p><p>唐代：骆宾王</p><p>一丘余枕石，三越尔怀铅。离亭分鹤盖，别岸指龙川。</p><p>露下蝉声断，寒来雁影连。如何沟水上，凄断听离弦。</p><p><strong>艳情代郭氏答卢照邻</strong></p><p>唐代：骆宾王</p><p>迢迢芊路望芝田，眇眇函关恨蜀川。归云已落涪江外，</p><p>还雁应过洛水瀍.洛水傍连帝城侧，帝宅层甍垂凤翼。</p><p>铜驼路上柳千条，金谷园中花几色。柳叶园花处处新，</p><p>洛阳桃李应芳春。妾向双流窥石镜，君住三川守玉人。</p><p>此时离别那堪道，此日空床对芳沼。芳沼徒游比目鱼，</p><p>幽径还生拔心草。流风回雪傥便娟，骥子鱼文实可怜。</p><p>掷果河阳君有分，货酒成都妾亦然。莫言贫贱无人重，</p><p>莫言富贵应须种。绿珠犹得石崇怜，飞燕曾经汉皇宠。</p><p>良人何处醉纵横，直如循默守空名。倒提新缣成慊慊，</p><p>翻将故剑作平平。离前吉梦成兰兆，别后啼痕上竹生。</p><p>别日分明相约束，已取宜家成诫勖。当时拟弄掌中珠，</p><p>岂谓先摧庭际玉。悲鸣五里无人问，肠断三声谁为续。</p><p>思君欲上望夫台，端居懒听将雏曲。沉沉落日向山低，</p><p>檐前归燕并头栖。抱膝当窗看夕兔，侧耳空房听晓鸡。</p><p>舞蝶临阶只自舞，啼鸟逢人亦助啼。独坐伤孤枕，</p><p>春来悲更甚。峨眉山上月如眉，濯锦江中霞似锦。</p><p>锦字回文欲赠君，剑壁层峰自纠纷。平江淼淼分清浦，</p><p>长路悠悠间白云。也知京洛多佳丽，也知山岫遥亏蔽。</p><p>无那短封即疏索，不在长情守期契。传闻织女对牵牛，</p><p>相望重河隔浅流。谁分迢迢经两岁，谁能脉脉待三秋。</p><p>情知唾井终无理，情知覆水也难收。不复下山能借问，</p><p>更向卢家字莫愁。</p><p><strong>早秋出塞寄东台详正学士</strong></p><p>唐代：骆宾王</p><p>促驾逾三水，长驱望五原。天阶分斗极，地理接楼烦。</p><p>溪月明关陇，戎云聚塞垣。山川殊物候，风壤异凉暄。</p><p>戍古秋尘合，沙寒宿雾繁。昔余迷学步，投迹忝词源。</p><p>兰渚浮延阁，蓬山款禁园。彯缨陪绂冕，载笔偶玙璠.</p><p>汲冢宁详蠹，秦牢讵辨冤。一朝从篚服，千里骛轻轩。</p><p>乡梦随魂断，边声入听喧。南图终铩翮，北上遽催辕。</p><p>吊影惭连茹，浮生倦触藩。数奇何以托，桃李自无言。</p><p><strong>赋得白云抱幽石</strong></p><p>唐代：骆宾王</p><p>重岩抱危石，幽涧曳轻云。绕镇仙衣动，飘蓬羽盖分。</p><p>锦色连花静，苔光带叶薰。讵知吴会影，长抱谷城文。</p><p><strong>在军中赠先还知己</strong></p><p>唐代：骆宾王</p><p>蓬转俱行役，瓜时独未还。魂迷金阙路，望断玉门关。</p><p>献凯多惭霍，论封几谢班。风尘催白首，岁月损红颜。</p><p>落雁低秋塞，惊凫起暝湾。胡霜如剑锷，汉月似刀环。</p><p>别后边庭树，相思几度攀。</p><p><strong>赋得春云处处生</strong></p><p>唐代：骆宾王</p><p>千里年光静，四望春云生。椠日祥光举，疏云瑞叶轻。</p><p>盖阴笼迥树，阵影抱危城。非将吴会远，飘荡帝乡情。</p><p><strong>别李峤得胜字</strong></p><p>唐代：骆宾王</p><p>芳尊徒自满，别恨转难胜。客似游江岸，人疑上灞陵。</p><p>寒更承夜永，凉景向秋澄。离心何以赠，自有玉壶冰。</p><p><strong>送费六还蜀</strong></p><p>唐代：骆宾王</p><p>星楼望蜀道，月峡指吴门。万行流别泪，九折切惊魂。</p><p>雪影含花落，云阴带叶昏。还愁三径晚，独对一清尊。</p><p><strong>至分陕</strong></p><p>唐代：骆宾王</p><p>陕西开胜壤，召南分沃畴。列树巢维鹊，平渚下睢鸠。</p><p>憩棠疑勿剪，曳葛似攀樛。至今王化美，非独在隆周。</p><p><strong>夏日游目聊作</strong></p><p>唐代：骆宾王</p><p>暂屏嚣尘累，言寻物外情。致逸心逾默，神幽体自轻。</p><p>浦夏荷香满，田秋麦气清。讵假沧浪上，将濯楚臣缨。</p><p><strong>从军中行路难二首（一作行军军中行路难、军中行路难）</strong></p><p>唐代：骆宾王</p><p>君不见封狐雄虺自成群，冯深负固结妖氛。</p><p>玉玺分兵征恶少，金坛受律动将军。将军拥旄宣庙略，</p><p>战士横行静夷落。长驱一息背铜梁，直指三巴登剑阁。</p><p>阁道岧峣起戍楼，剑门遥裔俯灵丘。邛关九折无平路，</p><p>江水双源有急流。征役无期返，他乡岁华晚。</p><p>杳杳丘陵出，苍苍林薄远。途危紫盖峰，路涩青泥阪。</p><p>去去指哀牢，行行入不毛。绝壁千里险，连山四望高。</p><p>中外分区宇，夷夏殊风土。交趾枕南荒，昆弥临北户。</p><p>川原绕毒雾，溪谷多淫雨。行潦四时流，崩查千岁古。</p><p>漂梗飞蓬不自安，扪藤引葛度危峦。昔时闻道从军乐，</p><p>今日方知行路难。沧江绿水东流驶，炎洲丹徼南中地。</p><p>南中南斗映星河，秦川秦塞阻烟波。三春边地风光少，</p><p>五月泸中瘴疠多。朝驱疲斥候，夕息倦樵歌。</p><p>向月弯繁弱，连星转太阿。重义轻生怀一顾，</p><p>东伐西征凡几度。夜夜朝朝斑鬓新，年年岁岁戎衣故。</p><p>灞城隅，滇池水，天涯望转积，地际行无已。</p><p>徒觉炎凉节物非，不知关山千万里。弃置勿重陈，</p><p>征行多苦辛。且悦清笳杨柳曲，讵忆芳园桃李人。</p><p>绛节朱旗分白羽，丹心白刃酬明主。但令一被君王知，</p><p>谁惮三边征战苦。行路难，几千端，无复归云凭短翰，</p><p>空余望日想长安。（此首一作辛常伯诗）</p><p>君不见玉关尘色暗边庭，铜鞮杂虏寇长城。</p><p>天子按剑征余勇，将军受脤事横行。七德龙韬开玉帐，</p><p>千里鼍鼓叠金钲。阴山苦雾埋高垒，交河孤月照连营。</p><p>连营去去无穷极，拥旆遥遥过绝国。阵云朝结晦天山，</p><p>寒沙夕涨迷疏勒。龙鳞水上开鱼贯，马首山前振雕翼。</p><p>长驱万里詟祁连，分麾三命武功宣。百发乌号遥碎柳，</p><p>七尺龙文迥照莲。春来秋去移灰琯，兰闺柳市芳尘断。</p><p>雁门迢递尺书稀，鸳被相思双带缓。行路难，行路难，</p><p>誓令氛祲静皋兰。但使封侯龙额贵，讵随中妇凤楼寒。</p><p>（同辛常伯作）</p><p><strong>咏尘</strong></p><p>唐代：骆宾王</p><p>凌波起罗袜，含风染素衣。别有知音调，闻歌应自飞。</p><p><strong>晚泊江镇</strong></p><p>唐代：骆宾王</p><p>四运移阴律，三翼泛阳侯。荷香销晚夏，菊气入新秋。</p><p>夜乌喧粉堞，宿雁下芦洲。海雾笼边徼，江风绕戍楼。</p><p>转蓬惊别渚，徙橘怆离忧。魂飞灞陵岸，泪尽洞庭流。</p><p>振影希鸿陆，逃名谢蚁丘。还嗟帝乡远，空望白云浮。</p><div class=pgc-img><img alt="读诗 |初唐四杰诗词大全集（二）" onerror=errorimg.call(this); src=http://p9.pstatp.com/large/pgc-image/333b0c9ec97f4ea4acb0fc02013876fd><p class=pgc-img-caption></p></div><p><strong>秋晨同淄川毛司马秋九咏。秋云</strong></p><p>唐代：骆宾王</p><p>南陆铜浑改，西郊玉叶轻。泛斗瑶光动，临阳瑞色明。</p><p>盖阴连凤阙，阵影翼龙城。讵知时不遇，空伤流滞情。</p><p><strong>秋晨同淄川毛司马秋九咏。秋萤</strong></p><p>唐代：骆宾王</p><p>玉虬分静夜，金萤照晚凉。含辉疑泛月，带火怯凌霜。</p><p>散彩萦虚牖，飘花绕洞房。下帷如不倦，当解惜余光。</p><p><strong>相和歌辞。从军行</strong></p><p>唐代：骆宾王</p><p>平生一顾念，意气溢三军。野日分戈影，天星合剑文。</p><p>弓弦抱汉月，马足践胡尘。不求生入塞，唯当死报君。</p><p><strong>夏日游德州赠高四</strong></p><p>唐代：骆宾王</p><p>日观邻全赵，星临俯旧吴。鬲津开巨浸，稽阜镇名都。</p><p>紫云浮剑匣，青山孕宝符。封疆恢霸道，问鼎竞雄图。</p><p>神光包四大，皇威震八区。风烟通地轴，星象正天枢。</p><p>天枢限南北，地轴殊乡国。辟门通舜宾，比屋封尧德。</p><p>言谢垂钩隐，来参负鼎职。天子不见知，群公讵相识。</p><p>未展从东骏，空戢图南翼。时命欲何言，抚膺长叹息。</p><p>叹息将如何，游人意气多。白雪梁山曲，寒风易水歌。</p><p>泣魏伤吴起，思赵切廉颇。凄断韩王剑，生死翟公罗。</p><p>罗悲翟公意，剑负韩王气。骄饵去易论，忌途良可畏。</p><p>夙昔怀江海，平生混泾渭。千载契风云，一言忘贱贵。</p><p>去去访林泉，空谷有遗贤。言投爵里刺，来泛野人船。</p><p>缔交君赠缟，投分我忘筌。成风郢匠斫，流水伯牙弦。</p><p>牙弦忘道术，漳滨恣闲逸。聊安张蔚庐，讵扫陈蕃室。</p><p>虚室狎招寻，敬爱混浮沉。一诺黄金信，三复白珪心。</p><p>霜松贞雅节，月桂朗冲襟。灵台万顷浚，学府九流深。</p><p>谈玄明毁璧，拾紫陋籝金。鹭涛开碧海，凤彩缀词林。</p><p>林虚星华映，水澈霞光净。霞水两分红，川源四望通。</p><p>雾卷天山静，烟销太史空。鸟声流向薄，蝶影乱芳丛。</p><p>柳阴低椠水，荷气上薰风。风月芳菲节，物华纷可悦。</p><p>将欢促席赏，遽尔又归别。积水带吴门，通波连禹穴。</p><p>赠言虽欲尽，机心庶应绝。潘岳本自闲，梁鸿不因热。</p><p>一瓢欣狎道，三月聊栖拙。栖拙隐金华，狎道访仙查。</p><p>放旷愚公谷，消散野人家。一顷南山豆，五色东陵瓜。</p><p>野衣裁薜叶，山酒酌藤花。白云离望远，青溪隐路赊。</p><p>傥忆幽岩桂，犹冀折疏麻。</p><p><strong>西京守岁</strong></p><p>唐代：骆宾王</p><p>闲居寡言宴，独坐惨风尘。忽见严冬尽，方知列宿春。</p><p>夜将寒色去，年共晓光新。耿耿他乡夕，无由展旧亲。</p><p><strong>和李明府</strong></p><p>唐代：骆宾王</p><p>传闻叶悬履，飞向洛阳城。驰道临层掖，津门对小平。</p><p>霞残疑制锦，云度似飘缨。藻掞潘江澈，尘虚范甑清。</p><p>讵怜冲斗气，犹向匣中鸣。</p><p><strong>咏鹅（七岁时作）</strong></p><p>唐代：骆宾王</p><p>鹅鹅鹅，曲项向天歌。白毛浮绿水，红掌拨清波。</p><p><strong>挑灯杖</strong></p><p>唐代：骆宾王</p><p>禀质非贪热，焦心岂惮熬。终知不自润，何处用脂膏。</p><p><strong>伤祝阿王明府</strong></p><p>唐代：骆宾王</p><p>洛川真气上，重泉惠政融。含章光后烈，继武嗣前雄。</p><p>与善良难验，生涯忽易穷。翔凫犹化履，狎雉尚驯童。</p><p>钱满荒阶绿，尘浮虚帐红。夏余将宿草，秋近未惊蓬。</p><p>烟晦泉门闭，日尽夜台空。谁堪孤陇外，独听白杨风。</p><p><strong>望乡夕泛</strong></p><p>唐代：骆宾王</p><p>归怀剩不安，促榜犯风澜。落宿含楼近，浮月带江寒。</p><p>喜逐行前至，忧从望里宽。今夜南枝鹊，应无绕树难。</p><p><strong>棹歌行</strong></p><p>唐代：骆宾王</p><p>写月涂黄罢，凌波拾翠通。镜花摇芰日，衣麝入荷风。</p><p>叶密舟难荡，莲疏浦易空。凤媒羞自托，鸳翼恨难穷。</p><p>秋帐灯华翠，倡楼粉色红。相思无别曲，并在棹歌中。</p><p><strong>秋晨同淄川毛司马秋九咏。秋水</strong></p><p>唐代：骆宾王</p><p>贝阙寒流彻，玉轮秋浪清。图云锦色净，写月练花明。</p><p>泛曲鹍弦动，随轩凤辖惊。唯当御沟上，凄断送归情。</p><p><strong>丹阳刺史挽词三首</strong></p><p>唐代：骆宾王</p><p>百龄嗟倏忽，一旦向山阿。丹桂销已尽，青松哀更多。</p><p>薰风虚听曲，薤露反成歌。自有藏舟处，谁怜隙驷过。</p><p>恻怆恒山羽，留连棣萼篇。佳城非旧日，京兆即新阡。</p><p>城郭三千岁，丘陵几万年。唯余松柏垄，朝夕起寒烟。</p><p>短歌三献曲，长夜九泉台。此室玄扃掩，何年白日开。</p><p>荒郊疏古木，寒隧积陈荄.独此伤心地，松声薄暮来。</p><p><strong>秋晨同淄川毛司马秋九咏。秋月</strong></p><p>唐代：骆宾王</p><p>云披玉绳净，月满镜轮圆。裛露珠晖冷，凌霜桂影寒。</p><p>漏彩含疏薄，浮光漾急澜。西园徒自赏，南飞终未安。</p><p><strong>秋晨同淄川毛司马秋九咏。秋蝉</strong></p><p>唐代：骆宾王</p><p>九秋行已暮，一枝聊暂安。隐榆非谏楚，噪柳异悲潘。</p><p>分形妆薄鬓，镂影饰危冠。自怜疏影断，寒林夕吹寒。</p><p><strong>秋晨同淄川毛司马秋九咏。秋菊</strong></p><p>唐代：骆宾王</p><p>擢秀三秋晚，开芳十步中。分黄俱笑日，含翠共摇风。</p><p>碎影涵流动，浮香隔岸通。金翘徒可泛，玉斝竟谁同。</p><p><strong>幽絷书情通简知己</strong></p><p>唐代：骆宾王</p><p>昔岁逢杨意，观光贵楚材。穴疑丹凤起，场似白驹来。</p><p>一命沦骄饵，三缄慎祸胎。不言劳倚伏，忽此遘邅回。</p><p>骢马刑章峻，苍鹰狱吏猜。绝缣非易辨，疑璧果难裁。</p><p>揆画惭周道，端忧滞夏台。生涯一灭裂，岐路几裴徊。</p><p>青陆春芳动，黄沙旅思催。圆扉长寂寂，疏网尚恢恢。</p><p>入阱先摇尾，迷津正曝腮。覆盆徒望日，蛰户未经雷。</p><p>霜歇兰犹败，风多木屡摧。地幽蚕室闭，门静雀罗开。</p><p>自悯秦冤痛，谁怜楚奏哀。汉阳穷鸟客，梁甫卧龙才。</p><p>有气还冲斗，无时会凿坏。莫言韩长孺，长作不然灰。</p><p><strong>初秋于窦六郎宅宴</strong></p><p>唐代：骆宾王</p><p>千里风云契，一朝心赏同。意尽深交合，神灵俗累空。</p><p>草带销寒翠，花枝发夜红。唯将澹若水，长揖古人风。</p><p><strong>秋日送尹大赴京</strong></p><p>唐代：骆宾王</p><p>挂瓢余隐舜，负鼎尔干汤。竹叶离樽满，桃花别路长。</p><p>低河耿秋色，落月抱寒光。素书如可嗣，幽谷伫宾行。</p><p><strong>在江南赠宋五之问</strong></p><p>唐代：骆宾王</p><p>井络双源浚，浔阳九派长。沦波通地穴，输委下归塘。</p><p>别岛笼朝蜃，连洲拥夕涨。韫珠澄积润，让璧动浮光。</p><p>浮光凝折水，积润疏圆沚.玉轮涵地开，剑阁连星起。</p><p>风烟标迥秀，英灵信多美。怀德践遗芳，端操惭谋己。</p><p>谋己谬观光，牵迹强凄惶。揆拙迷三省，劳生昧两忘。</p><p>弹随空被笑，献楚自多伤。一朝殊默语，千里易炎凉。</p><p>炎凉几迁贸，川陆疲臻凑。积水架吴涛，连山横楚岫。</p><p>风月虽殊昔，星河犹是旧。姑苏望南浦，邯郸通北走。</p><p>北走平生亲，南浦别离津。潇湘一超忽，洞庭多苦辛。</p><p>秋江无绿芷，寒汀有白苹.采之将何遗，故人漳水滨。</p><p>漳滨已辽远，江潭未旋返。为听短歌行，当想长洲苑。</p><p>露金薰菊岸，风佩摇兰阪。蝉鸣稻叶秋，雁起芦花晚。</p><p>晚秋云日明，亭皋风雾清。独负平生气，重牵摇落情。</p><p>占星非聚德，梦月讵悬名。寂寥伤楚奏，凄断泣秦声。</p><p>秦声怀旧里，楚奏悲无已。郢路少知音，丛台富奇士。</p><p>温辉凌爱日，壮气惊寒水。一顾重风云，三冬足文史。</p><p>文史盛纷纶，京洛多风尘。犹轻五车富，未重一囊贫。</p><p>李仙非易托，苏鬼尚难因。不惜劳歌尽，谁为听阳春。</p><p><strong>玩初月（一作沈佺期诗）</strong></p><p>唐代：骆宾王</p><p>忌满光先缺，乘昏影暂流。既能明似镜，何用曲如钩。</p><p><strong>秋晨同淄川毛司马秋九咏。秋风</strong></p><p>唐代：骆宾王</p><p>紫陌炎氛歇，青苹晚吹浮。乱竹摇疏影，萦池织细流。</p><p>飘香曳舞袖，带粉泛妆楼。不分君恩绝，纨扇曲中秋。</p><p><strong>至分水戍</strong></p><p>唐代：骆宾王</p><p>行役忽离忧，复此怆分流。溅石回湍咽，萦丛曲涧幽。</p><p>阴岩常结晦，宿莽竞含秋。况乃霜晨早，寒风入戍楼。</p><p><strong>月夜有怀简诸同病</strong></p><p>唐代：骆宾王</p><p>闲庭落景尽，疏帘夜月通。山灵响似应，水净望如空。</p><p>栖枝犹绕鹊，遵渚未来鸿。可叹高楼妇，悲思杳难终。</p><p><strong>秋晨同淄川毛司马秋九咏。秋雁</strong></p><p>唐代：骆宾王</p><p>联翩辞海曲，遥曳指江干。阵去金河冷，书归玉塞寒。</p><p>带月凌空易，迷烟逗浦难。何当同顾影，刷羽泛清澜。</p><p><strong>在兖州饯宋五之问</strong></p><p>唐代：骆宾王</p><p>淮沂泗水地，梁甫汶阳东。别路青骊远，离尊绿蚁空。</p><p>柳寒凋密翠，棠晚落疏红。别后相思曲，凄断入琴风。</p><p><strong>春日离长安客中言怀（一作春霁早行）</strong></p><p>唐代：骆宾王</p><p>年华开早律，霁色荡芳晨。城阙千门晓，山河四望春。</p><p>御沟通太液，戚里对平津。宝瑟调中妇，金罍引上宾。</p><p>剧谈推曼倩，惊坐揖陈遵。意气一言合，风期万里亲。</p><p>自惟安直道，守拙忌因人。谈器非先木，图荣异后薪。</p><p>揶揄惭路鬼，憔悴切波臣。玄草终疲汉，乌裘几滞秦。</p><p>生涯无岁月，岐路有风尘。还嗟太行道，处处白头新。</p><p><strong>冬日野望</strong></p><p>唐代：骆宾王</p><p>故人无与晤，安步陟山椒。野静连云卷，川明断雾销。</p><p>灵岩闻晓籁，洞浦涨秋潮。三江归望断，千里故乡遥。</p><p>劳歌徒自奏，客魂谁为招。</p><p><strong>秋晨同淄川毛司马秋九咏·秋菊</strong></p><p>唐代：骆宾王</p><p>擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。</p><p><strong>初秋登王司马楼宴得同字</strong></p><p>唐代：骆宾王</p><p>展骥端居暇，登龙喜宴同。缔赏三清满，承欢六义通。</p><p>野晦寒阴积，潭虚夕照空。顾惭非梦鸟，滥此厕雕虫。</p><p><strong>王昭君（一作昭君怨）</strong></p><p>唐代：骆宾王</p><p>敛容辞豹尾，缄恨度龙鳞。金钿明汉月，玉箸染胡尘。</p><p>古镜菱花暗，愁眉柳叶颦。唯有清笳曲，时闻芳树春。</p><div class=pgc-img><img alt="读诗 |初唐四杰诗词大全集（二）" onerror=errorimg.call(this); src=http://p1.pstatp.com/large/pgc-image/b648aaa96d83468d97ae50b7b8f60ad0><p class=pgc-img-caption></p></div><h1 class=pgc-h-arrow-right><strong>卢照邻诗文选90篇全集</strong></h1><p><strong>十五夜观灯</strong></p><p>唐代：卢照邻</p><p>锦里开芳宴，兰缸艳早年。</p><p>缛彩遥分地，繁光远缀天。</p><p>接汉疑星落，依楼似月悬。</p><p>别有千金笑，来映九枝前。</p><p><strong>曲池荷</strong></p><p>唐代：卢照邻</p><p>浮香绕曲岸，圆影覆华池。</p><p>常恐秋风早，飘零君不知。</p><p><strong>长安古意</strong></p><p>唐代：卢照邻</p><p>长安大道连狭斜，青牛白马七香车。</p><p>玉辇纵横过主第，金鞭络绎向侯家。</p><p>龙衔宝盖承朝日，凤吐流苏带晚霞。</p><p>百尺游丝争绕树，一群娇鸟共啼花。(百尺 一作：百丈）</p><p>游蜂戏蝶千门侧，碧树银台万种色。</p><p>复道交窗作合欢，双阙连甍垂凤翼。</p><p>梁家画阁中天起，汉帝金茎云外直。</p><p>楼前相望不相知，陌上相逢讵相识。</p><p>借问吹箫向紫烟，曾经学舞度芳年。</p><p>得成比目何辞死，愿作鸳鸯不羡仙。</p><p>比目鸳鸯真可羡，双去双来君不见。</p><p>生憎帐额绣孤鸾，好取门帘帖双燕。</p><p>双燕双飞绕画梁，罗帷翠被郁金香。</p><p>片片行云着蝉鬓，纤纤初月上鸦黄。</p><p>鸦黄粉白车中出，含娇含态情非一。</p><p>妖童宝马铁连钱，娼妇盘龙金屈膝。</p><p>御史府中乌夜啼，廷尉门前雀欲栖。</p><p>隐隐朱城临玉道，遥遥翠幰没金堤。</p><p>挟弹飞鹰杜陵北，探丸借客渭桥西。</p><p>俱邀侠客芙蓉剑，共宿娼家桃李蹊。</p><p>娼家日暮紫罗裙，清歌一啭口氛氲。</p><p>北堂夜夜人如月，南陌朝朝骑似云。</p><p>南陌北堂连北里，五剧三条控三市。</p><p>弱柳青槐拂地垂，佳气红尘暗天起。</p><p>汉代金吾千骑来，翡翠屠苏鹦鹉杯。</p><p>罗襦宝带为君解，燕歌赵舞为君开。</p><p>别有豪华称将相，转日回天不相让。</p><p>意气由来排灌夫，专权判不容萧相。</p><p>专权意气本豪雄，青虬紫燕坐春风。</p><p>自言歌舞长千载，自谓骄奢凌五公。</p><p>节物风光不相待，桑田碧海须臾改。</p><p>昔时金阶白玉堂，即今惟见青松在。(惟见 一作：唯见)</p><p>寂寂寥寥扬子居，年年岁岁一床书。</p><p>独有南山桂花发，飞来飞去袭人裾。</p><p><strong>九月九日登玄武山 / 九月九日玄武山旅眺</strong></p><p>唐代：卢照邻</p><p>九月九日眺山川，归心归望积风烟。</p><p>他乡共酌金花酒，万里同悲鸿雁天。</p><p><strong>梅花落</strong></p><p>唐代：卢照邻</p><p>梅岭花初发，天山雪未开。</p><p>雪处疑花满，花边似雪回。</p><p>因风入舞袖，杂粉向妆台。</p><p>匈奴几万里，春至不知来。</p><p><strong>送二兄入蜀</strong></p><p>唐代：卢照邻</p><p>关山客子路，花柳帝王城。</p><p>此中一分手，相顾怜无声。</p><p><strong>送梓州高参军还京</strong></p><p>唐代：卢照邻</p><p>京洛风尘远，褒斜烟露深。</p><p>北游君似智，南飞我异禽。</p><p>别路琴声断，秋山猿鸟吟。</p><p>一乖青岩酌，空伫白云心。</p><p><strong>战城南</strong></p><p>唐代：卢照邻</p><p>将军出紫塞，冒顿在乌贪。</p><p>笳喧雁门北，阵翼龙城南。</p><p>雕弓夜宛转，铁骑晓参驔。</p><p>应须驻白日，为待战方酣。</p><p><strong>行路难</strong></p><p>唐代：卢照邻</p><p>君不见长安城北渭桥边，枯木横槎卧古田。</p><p>昔日含红复含紫，常时留雾亦留烟。</p><p>春景春风花似雪，香车玉舆恒阗咽。</p><p>若个游人不竞襻，若个倡家不来折。</p><p>倡家宝袜蛟龙帔，公子银鞍千万骑。</p><p>黄莺一向花娇春，两两三三将子戏。</p><p>千尺长条百尺枝，丹桂青榆相蔽亏。</p><p>珊瑚叶上鸳鸯鸟，凤凰巢里雏鹓儿。</p><p>巢倾枝折凤归去，条枯叶落狂风吹。</p><p>一朝零落无人问，万古摧残君炬知？</p><p>人生贵贱无终始，倏忽须臾难久恃。</p><p>谁家能驻西山日？谁家能堰东流水？</p><p>汉家陵树满秦川，行来行去尺哀怜。</p><p>自昔公卿二千石，咸拟荣华一万年。</p><p>不见朱唇将白貌，惟闻素棘与黄泉。</p><p>金貂有时须换酒，玉尘但摇莫计钱。</p><p>寄言坐客神仙署，一生一死交情处。</p><p>苍龙阙下君不来，白鹤山前我应去。</p><p>云间海上邈难期，赤心会合在何时？</p><p>但愿尧年一百万，长作巢由也不辞！</p><p><strong>雨雪曲</strong></p><p>唐代：卢照邻</p><p>虏骑三秋入，关云万里平。</p><p>雪似胡沙暗，冰如汉月明。</p><p>高阙银为阙，长城玉作城。</p><p>节旄零落尽，天子不知名。</p><p><strong>初夏日幽庄</strong></p><p>唐代：卢照邻</p><p>闻有高踪客，耿介坐幽庄。</p><p>林壑人事少，风烟鸟路长。</p><p>瀑水含秋气，垂藤引夏凉。</p><p>苗深全覆陇，荷上半侵塘。</p><p>钓渚青凫没，村田白鹭翔。</p><p>知君振奇藻，还嗣海隅芳。</p><p>初夏</p><p><strong>狱中学骚体</strong></p><p>唐代：卢照邻</p><p>夫何秋夜之无情兮，皎皛悠悠而太长。</p><p>圜户杳其幽邃兮，愁人披此严霜。</p><p>见河汉之西落，闻鸿雁之南翔。</p><p>山有桂兮桂有芳，心思君兮君不将。</p><p>忧与忧兮相积，欢与欢兮两忘。</p><p>风袅袅兮木纷纷，凋绿叶兮吹白云。</p><p>寸步千里兮不相闻，思公子兮日将曛。</p><p>林已暮兮鸟群飞，重门掩兮人径稀。</p><p>万族皆有所托兮，蹇独淹留而不归。</p><p><strong>元日述怀（一作明月引）</strong></p><p>唐代：卢照邻</p><p>筮仕无中秩，归耕有外臣。人歌小岁酒，花舞大唐春。</p><p>草色迷三径，风光动四邻。愿得长如此，年年物候新。</p><p><strong>释疾文三歌</strong></p><p>唐代：卢照邻</p><p>岁将暮兮欢不再，时已晚兮忧来多。东郊绝此麒麟笔，</p><p>西山秘此凤凰柯。死去死去今如此，生兮生兮奈汝何。</p><p>岁去忧来兮东流水，地久天长兮人共死。</p><p>明镜羞窥兮向十年，骏马停驱兮几千里。</p><p>麟兮凤兮，自古吞恨无已。</p><p>茨山有薇兮颍水有漪，夷为柏兮秋有实。</p><p>叔为柳兮春向飞。倏尔而笑，泛沧浪兮不归。</p><p><strong>浴浪鸟</strong></p><p>唐代：卢照邻</p><p>独舞依磐石，群飞动轻浪。奋迅碧沙前，长怀白云上。</p><p><strong>西使兼送孟学士南游</strong></p><p>唐代：卢照邻</p><p>地道巴陵北，天山弱水东。相看万余里，共倚一征蓬。</p><p>零雨悲王粲，清尊别孔融。裴回闻夜鹤，怅望待秋鸿。</p><p>骨肉胡秦外，风尘关塞中。唯余剑锋在，耿耿气成虹。</p><p>离别</p><p><strong>中和乐九章。总歌第九</strong></p><p>唐代：卢照邻</p><p>明明天子兮圣德扬，穆穆皇后兮阴化康。</p><p>登若木兮坐明堂，池蒙汜兮家扶桑。</p><p>武化偃兮文化昌，礼乐昭兮股肱良。</p><p>君臣已定兮君永无疆，颜子更生兮徒皇皇。</p><p>若有人兮天一方，忠为衣兮信为裳。</p><p>餐白玉兮饮琼芳，心思荃兮路阻长。</p><p><strong>还京赠别</strong></p><p>唐代：卢照邻</p><p>风月清江夜，山水白云朝。万里同为客，三秋契不凋。</p><p>戏凫分断岸，归骑别高标。一去仙桥道，还望锦城遥。</p><p><strong>春晚山庄率题二首</strong></p><p>唐代：卢照邻</p><p>顾步三春晚，田园四望通。游丝横惹树，戏蝶乱依丛。</p><p>竹懒偏宜水，花狂不待风。唯余诗酒意，当了一生中。</p><p>田家无四邻，独坐一园春。莺啼非选树，鱼戏不惊纶。</p><p>山水弹琴尽，风花酌酒频。年华已可乐，高兴复留人。</p><p><strong>昭君怨</strong></p><p>唐代：卢照邻</p><p>合殿恩中绝，交河使渐稀。肝肠辞玉辇，形影向金微。</p><p>汉地草应绿，胡庭沙正飞。愿逐三秋雁，年年一度归。</p><p><strong>咏史四首</strong></p><p>唐代：卢照邻</p><p>季生昔未达，身辱功不成。髡钳为台隶，灌园变姓名。</p><p>幸逢滕将军，兼遇曹丘生。汉祖广招纳，一朝拜公卿。</p><p>百金孰云重，一诺良匪轻。廷议斩樊哙，群公寂无声。</p><p>处身孤且直，遭时坦而平。丈夫当如此，唯唯何足荣。</p><p>大汉昔云季，小人道遂振。玉帛委奄尹，斧锧婴缙绅。</p><p>邈哉郭先生，卷舒得其真。雍容谢朝廷，谈笑奖人伦。</p><p>在晦不绝俗，处乱不为亲。诸侯不得友，天子不得臣。</p><p>冲情甄负甑，重价折角巾。悠悠天下士，相送洛桥津。</p><p>谁知仙舟上，寂寂无四邻。</p><p>公业负奇志，交结尽才雄。良田四百顷，所食常不充。</p><p>一为侍御史，慷慨说何公。何公何为败，吾谋适不同。</p><p>仲颖恣残忍，废兴良在躬。死人如乱麻，天子如转蓬。</p><p>干戈及黄屋，荆棘生紫宫。郑生运其谋，将以清国戎。</p><p>时来命不遂，脱身归山东。凛凛千载下，穆然怀清风。</p><p>昔有平陵男，姓朱名阿游。直发上冲冠，壮气横三秋。</p><p>愿得斩马剑，先断佞臣头。天子玉槛折，将军丹血流。</p><p>捐生不肯拜，视死其若休。归来教乡里，童蒙远相求。</p><p>弟子数百人，散在十二州。三公不敢吏，五鹿何能酬。</p><p>名与日月悬，义与天壤俦。何必疲执戟，区区在封侯。</p><p>伟哉旷达士，知命固不忧。</p><p><strong>望宅中树有所思</strong></p><p>唐代：卢照邻</p><p>我家有庭树，秋叶正离离。上舞双栖鸟，中秀合欢枝。</p><p>劳思复劳望，相见不相知。何当共攀折，歌笑此堂垂。</p><p><strong>巫山高</strong></p><p>唐代：卢照邻</p><p>巫山望不极，望望下朝氛。莫辨啼猿树，徒看神女云。</p><p>惊涛乱水脉，骤雨暗峰文。沾裳即此地，况复远思君。</p><p><strong>明月引</strong></p><p>唐代：卢照邻</p><p>洞庭波起兮鸿雁翔，风瑟瑟兮野苍苍。</p><p>浮云卷霭，明月流光。荆南兮赵北，碣石兮潇湘。</p><p>澄清规于万里，照离思于千行。横桂枝于西第，</p><p>绕菱花于北堂。高楼思妇，飞盖君王。</p><p>文姬绝域，侍子他乡。见胡鞍之似练，知汉剑之如霜。</p><p>试登高而骋目，莫不变而回肠。</p><p><strong>文翁讲堂</strong></p><p>唐代：卢照邻</p><p>锦里淹中馆，岷山稷下亭。空梁无燕雀，古壁有丹青。</p><p>槐落犹疑市，苔深不辨铭。良哉二千石，江汉表遗灵。</p><p><strong>句</strong></p><p>唐代：卢照邻</p><p>城狐尾独束，山鬼面参覃。（《诗式》）</p><p><strong>羁卧山中</strong></p><p>唐代：卢照邻</p><p>卧壑迷时代，行歌任死生。红颜意气尽，白璧故交轻。</p><p>涧户无人迹，山窗听鸟声。春色缘岩上，寒光入溜平。</p><p>雪尽松帷暗，云开石路明。夜伴饥鼯宿，朝随驯雉行。</p><p>度溪犹忆处，寻洞不知名。紫书常日阅，丹药几年成。</p><p>扣钟鸣天鼓，烧香厌地精。倘遇浮丘鹤，飘飖凌太清。</p><p><strong>临阶竹</strong></p><p>唐代：卢照邻</p><p>封霜连锦砌，防露拂瑶阶。聊将仪凤质，暂与俗人谐。</p><p><strong>七夕泛舟二首</strong></p><p>唐代：卢照邻</p><p>汀葭肃徂暑，江树起初凉。水疑通织室，舟似泛仙潢。</p><p>连桡渡急响，鸣棹下浮光。日晚菱歌唱，风烟满夕阳。</p><p>凤杼秋期至，凫舟野望开。微吟翠塘侧，延想白云隈。</p><p>石似支机罢，槎疑犯宿来。天潢殊漫漫，日暮独悠哉。</p><p><strong>折杨柳</strong></p><p>唐代：卢照邻</p><p>倡楼启曙扉，杨柳正依依。莺啼知岁隔，条变识春归。</p><p>露叶凝愁黛，风花乱舞衣。攀折聊将寄，军中音信稀。</p><p><strong>含风蝉</strong></p><p>唐代：卢照邻</p><p>高情临爽月，急响送秋风。独有危冠意，还将衰鬓同。</p><p><strong>刘生</strong></p><p>唐代：卢照邻</p><p>刘生气不平，抱剑欲专征。报恩为豪侠，死难在横行。</p><p>翠羽装刀鞘，黄金饰马铃。但令一顾重，不吝百身轻。</p><p><strong>大剑送别刘右史</strong></p><p>唐代：卢照邻</p><p>金碧禺山远，关梁蜀道难。相逢属晚岁，相送动征鞍。</p><p>地咽绵川冷，云凝剑阁寒。倘遇忠孝所，为道忆长安。</p><p><strong>关山月</strong></p><p>唐代：卢照邻</p><p>塞坦通碣石，虏障抵祁连。相思在万里，明月正孤悬。</p><p>影移金岫北，光断玉门前。寄言闺中妇，时看鸿雁天。</p><p><strong>凌晨</strong></p><p>唐代：卢照邻</p><p>日掩鸿都夕，河低乱箭移。虫飞明月户，鹊绕落花枝。</p><p>兰襟帐北壑，玉匣鼓文漪。闻有啼莺处，暗幄晓云披。</p><p><strong>赠益府群官</strong></p><p>唐代：卢照邻</p><p>一鸟自北燕，飞来向西蜀。单栖剑门上，独舞岷山足。</p><p>昂藏多古貌，哀怨有新曲。群凤从之游，问之何所欲。</p><p>答言寒乡子，飘飖万余里。不息恶木枝，不饮盗泉水。</p><p>常思稻粱遇，愿栖梧桐树。智者不我邀，愚夫余不顾。</p><p>所以成独立，耿耿岁云暮。日夕苦风霜，思归赴洛阳。</p><p>羽翮毛衣短，关山道路长。明月流客思，白云迷故乡。</p><p>谁能借风便，一举凌苍苍。</p><p><strong>芳树</strong></p><p>唐代：卢照邻</p><p>芳树本多奇，年华覆在斯。结翠成新幄，开红满故枝。</p><p>风归花历乱，日度影参差。容色朝朝落，思君君不知。</p><p><strong>乐府杂曲。鼓吹曲辞。芳树</strong></p><p>唐代：卢照邻</p><p>芳树本多奇，年华覆在斯。结翠成新幄，开红满旧枝。</p><p>风归花历乱，日度影参差。容色朝朝落，思君君不知。</p><p><strong>过东山谷口</strong></p><p>唐代：卢照邻</p><p>不知名利险，辛苦滞皇州。始觉飞尘倦，归来事绿畴。</p><p>桃源迷处所，桂树可淹留。迹异人间俗，禽同海上鸥。</p><p>古苔依井被，新乳傍崖流。野老堪成鹤，山神或化鸠。</p><p>泉鸣碧涧底，花落紫岩幽。日暮餐龟壳，开寒御鹿裘。</p><p>不辨秦将汉，宁知春与秋。多谢青溪客，去去赤松游。</p><p><strong>中和乐九章。歌诸王第七</strong></p><p>唐代：卢照邻</p><p>星陈帝子，岳列天孙。义光带砺，象着乾坤。</p><p>我有明德，利建攸存。苴以茅社，锡以牺尊。</p><p>藩屏王室，翼亮尧门。八才两献，夫何足论。</p><p><strong>三月曲水宴得尊字</strong></p><p>唐代：卢照邻</p><p>风烟彭泽里，山水仲长园。由来弃铜墨，本自重琴尊。</p><p>高情邈不嗣，雅道今复存。有美光时彦，养德坐山樊。</p><p>门开芳杜径，室距桃花源。公子黄金勒，仙人紫气轩。</p><p>长怀去城市，高咏狎兰荪。连沙飞白鹭，孤屿啸玄猿。</p><p>日影岩前落，云花江上翻。兴阑车马散，林塘夕鸟喧。</p><p><strong>结客少年场行</strong></p><p>唐代：卢照邻</p><p>长安重游侠，洛阳富财雄。玉剑浮云骑，金鞭明月弓。</p><p>斗鸡过渭北，走马向关东。孙宾遥见待，郭解暗相通。</p><p>不受千金爵，谁论万里功。将军下天上，虏骑入云中。</p><p>烽火夜似月，兵气晓成虹。横行徇知己，负羽远从戎。</p><p>龙旌昏朔雾，鸟阵卷胡风。追奔瀚海咽，战罢阴山空。</p><p>归来谢天子，何如马上翁。</p><p><strong>入秦川界</strong></p><p>唐代：卢照邻</p><p>陇阪长无极，苍山望不穷。石径萦疑断，回流映似空。</p><p>花开绿野雾，莺啭紫岩风。春芳勿遽尽，留赏故人同。</p><p><strong>横吹曲辞。紫骝马</strong></p><p>唐代：卢照邻</p><p>骝马照金鞍，转战入皋兰。塞门风稍急，长城水正寒。</p><p>雪暗鸣珂重，山长喷玉难。不辞横绝漠，流血几时干。</p><p><strong>于时春也，慨然有江湖之思，寄赠柳九陇</strong></p><p>唐代：卢照邻</p><p>提琴一万里，负书三十年。晨攀偃蹇树，暮宿清泠泉。</p><p>翔禽鸣我侧，旅兽过我前。无人且无事，独酌还独眠。</p><p>遥闻彭泽宰，高弄武城弦。形骸寄文墨，意气托神仙。</p><p>我有壶中要，题为物外篇。将以贻好道，道远莫致旃。</p><p>相思劳日夜，相望阻风烟。坐惜春华晚，徒令客思悬。</p><p>水去东南地，气凝西北天。关山悲蜀道，花鸟忆秦川。</p><p>天子何时问，公卿本亦怜。自哀还自乐，归薮复归田。</p><p>海屋银为栋，云车电作鞭。倘遇鸾将鹤，谁论貂与蝉。</p><p>莱洲频度浅，桃实几成圆。寄言飞凫舄，岁晏同联翩。</p><p><strong>失群雁</strong></p><p>唐代：卢照邻</p><p>三秋北地雪皑皑，万里南翔渡海来。欲随石燕沉湘水，</p><p>试逐铜乌绕帝台。帝台银阙距金塘，中间鹓鹭已成行。</p><p>先过上苑传书信，暂下中州戏稻粱。虞人负缴来相及，</p><p>齐客虚弓忽见伤。毛翎频顿飞无力，羽翮摧颓君不识。</p><p>唯有庄周解爱鸣，复道郊哥重奇色。惆怅惊思悲未已，</p><p>裴回自怜中罔极。传闻有鸟集朝阳，讵胜仙凫迩帝乡。</p><p>云间海上应鸣舞，远得鹍弦犹独抚。金龟全写中牟印，</p><p>玉鹄当变莱芜釜。愿君弄影凤凰池，时忆笼中摧折羽。</p><p><strong>横吹曲辞。刘生</strong></p><p>唐代：卢照邻</p><p>刘生气不平，抱剑欲专征。报恩为豪侠，死难在横行。</p><p>翠羽装剑鞘，黄金饰马缨。但令一顾重，不吝百身轻。</p><p><strong>葮川独泛</strong></p><p>唐代：卢照邻</p><p>倚棹春江上，横舟石岸前。山暝行人断，迢迢独泛仙。</p><p><strong>山林休日田家</strong></p><p>唐代：卢照邻</p><p>归休乘暇日，馌稼返秋场。径草疏王彗，岩枝落帝桑。</p><p>耕田虞讼寝，凿井汉机忘。戎葵朝委露，齐枣夜含霜。</p><p>南涧泉初冽，东篱菊正芳。还思北窗下，高卧偃羲皇。</p><p><strong>江中望月</strong></p><p>唐代：卢照邻</p><p>江水向涔阳，澄澄写月光。镜圆珠溜彻，弦满箭波长。</p><p>沉钩摇兔影，浮桂动丹芳。延照相思夕，千里共沾裳。</p><p><strong>至望喜瞩目言怀贻剑外知己</strong></p><p>唐代：卢照邻</p><p>圣图夷九折，神化掩三分。缄愁赴蜀道，题拙奉虞薰。</p><p>隐辚度深谷，遥袅上高云。碧流递萦注，青山互纠纷。</p><p>涧松咽风绪，岩花濯露文。思北常依驭，图南每丧群。</p><p>无由召宣室，何以答吾君。</p><p><strong>琴曲歌辞。明月引</strong></p><p>唐代：卢照邻</p><p>洞庭波起兮鸿雁翔，风瑟瑟兮野苍苍。</p><p>浮云卷霭，明月流光。荆南兮赵北，碣石兮潇湘。</p><p>澄清规于万里，照离思于千行。横桂枝于西第，</p><p>绕菱花于北堂。高楼思妇，飞盖君王。文姬绝域，</p><p>侍子他乡。见胡鞍之似练，知汉剑之如霜。</p><p>试登高而极目，莫不变而回肠。</p><p><strong>横吹曲辞。关山月</strong></p><p>唐代：卢照邻</p><p>塞垣通碣石，虏障抵祁连。相思在万里，明月正孤悬。</p><p>影移金岫北，光断玉门前。寄书谢中妇，时看鸿雁天。</p><p><strong>游昌化山精舍</strong></p><p>唐代：卢照邻</p><p>宝地乘峰出，香台接汉高。稍觉真途近，方知人事劳。</p><p><strong>和王奭秋夜有所思</strong></p><p>唐代：卢照邻</p><p>寂寂南轩夜，悠然怀所知。长河落雁苑，明月下鲸池。</p><p>凤台有清曲，此曲何人吹。丹唇间玉齿，妙响入云涯。</p><p>穷巷秋风叶，空庭寒露枝。劳歌欲有和，星鬓已将垂。</p><p><strong>赠李荣道士</strong></p><p>唐代：卢照邻</p><p>锦节衔天使，琼仙驾羽君。投金翠山曲，奠璧清江𣸣。</p><p>圆洞开丹鼎，方坛聚绛云。宝贶幽难识，空歌迥易分。</p><p>风摇十洲影，日乱九江文。敷诚归上帝，应诏在明君。</p><p>独有南冠客，耿耿泣离群。遥看八会所，真气晓氤氲。</p><p><strong>奉使益州至长安发钟阳驿</strong></p><p>唐代：卢照邻</p><p>跻险方未夷，乘春聊骋望。落花赴丹谷，奔流下青嶂。</p><p>葳蕤晓树滋，滉漾春江涨。平川看钓侣，狭径闻樵唱。</p><p>蝶戏绿苔前，莺歌白云上。耳目多异赏，风烟有奇状。</p><p>峻阻将长城，高标吞巨舫。联翩事羁靮，辛苦劳疲恙。</p><p>夕济几潺湲，晨登每惆怅。谁念复刍狗，山河独偏丧。</p><p><strong>横吹曲辞·梅花落</strong></p><p>唐代：卢照邻</p><p>梅岭花初发，天山雪未开。雪处疑花满，花边似雪回。因风入舞袖，杂粉向妆台。匈奴几万里，春至不知来。</p><p><strong>中和乐九章·总歌第九</strong></p><p>唐代：卢照邻</p><p>明明天子兮圣德扬，穆穆皇后兮阴化康。登若木兮坐明堂，池蒙汜兮家扶桑。武化偃兮文化昌，礼乐昭兮股肱良。君臣已定兮君永无疆，颜子更生兮徒皇皇。若有人兮天一方，忠为衣兮信为裳。餐白玉兮饮琼芳，心思荃兮路阻长。</p><p><strong>同崔录事哭郑员外</strong></p><p>唐代：卢照邻</p><p>文学秋天远，郎官星位尊。伊人表时彦，飞誉满司存。</p><p>楚席光文雅，瑶山侍讨论。凤词凌汉阁，龟辩罩周园。</p><p>已陪东岳驾，将逝北溟鲲。如何万化尽，空叹九飞魂。</p><p>白马西京驿，青松北海门。夜台无晓箭，朝奠有虚尊。</p><p>一代儒风没，千年陇雾昏。梁山送夫子，湘水吊王孙。</p><p>仆本多悲泪，沾裳不待猿。闻君绝弦曲，吞恨更无言。</p><p><strong>衷川独泛</strong></p><p>唐代：卢照邻</p><p>倚掉春江上，横舟石岸前。山螟行人断，迢迢独泛仙。</p><p><strong>杂曲歌辞·行路难</strong></p><p>唐代：卢照邻</p><p>君不见长安城北渭桥边，枯木横槎卧古田。昔日含红复含紫，常时留雾亦留烟。春景春风花似雪，香车玉舆恒阗咽。若个游人不竞攀，若个倡家不来折。倡家宝袜蛟龙帔，公子银鞍千万骑。黄莺一向花娇春，两两三三将子戏。千尺长条百尺枝，丹桂青榆相蔽亏。珊瑚叶上鸳鸯鸟，凤凰巢里雏鹓儿。巢倾枝折凤归去，条枯叶落狂风吹。一朝零落无人问，万古摧残君讵知。人生贵贱无终始，倏忽须臾难久恃。谁家能驻西山日，谁家能堰东流水。汉家陵树满秦川，行来行去尽哀怜。自昔公卿二千石，咸拟荣华一万年。不见朱唇将白貌，惟闻素棘与黄泉。金貂有时须换酒，玉麈但摇莫计钱。寄言坐客神仙署，一生一死交情处。苍龙阙下君不来，白鹤山前我应去。云间海上邈难期，赤心会合在何时。但愿尧年一百万，长作巢由也不辞。</p><p><strong>至陈仓晓晴望京邑</strong></p><p>唐代：卢照邻</p><p>佛曙驱飞传，初晴带晓凉。雾敛长安树，云归仙帝乡。涧流漂素沫，岩景霭朱光。今朝好风色，延瞰极天庄。</p><p><strong>乐府杂曲·鼓吹曲辞·巫山高</strong></p><p>唐代：卢照邻</p><p>巫山望不极，望望下朝雰。莫辨啼猿树，徒看神女云。惊涛乱水脉，骤雨暗峰文。沾裳即此地，况复远思君。</p><p><strong>乐府杂曲。鼓吹曲辞。巫山高</strong></p><p>唐代：卢照邻</p><p>巫山望不极，望望下朝雰。莫辨啼猿树，徒看神女云。</p><p>惊涛乱水脉，骤雨暗峰文。沾裳即此地，况复远思君。</p><p><strong>山汪休沐夏日山庄</strong></p><p>唐代：卢照邻</p><p>兰署乘闲召，毛日震遁栖。龙柯疏玉井，凤叶下金堤。川光摇水箭，山气上云梯。亭幽闻嗅鹤，窗晓听鸠。玉珍临风奏，琼浆殃月携。田家自有乐，推肯谢青溪。</p><p><strong>挽渡淹论敬赠魏大</strong></p><p>唐代：卢照邻</p><p>津谷朝行远，冰川夕望嘿。霞明探议浪，风卷去来云。澄波泛月影，做浪聚沙丈。谁忍仙舟上，携手独思君。</p><p><strong>九陇津集</strong></p><p>唐代：卢照邻</p><p>落落树阴紫，澄澄水华碧。复有翻飞禽，裴回疑曳舄。</p><p><strong>宿玄武二首</strong></p><p>唐代：卢照邻</p><p>方池开晓色，圆月下秋阴。已乘千里兴，还抚一弦琴。</p><p>庭摇北风柳，院绕南溟禽。累宿恩方重，穷秋叹不深。</p><p><strong>登玉清</strong></p><p>唐代：卢照邻</p><p>绝顶横临日，孤峰半倚天。裴回拜真老，万里见风烟。</p><p><strong>山行寄刘李二参军</strong></p><p>唐代：卢照邻</p><p>万里烟尘客，三春桃李时。事去纷无限，愁来不自持。</p><p>狂歌欲叹凤，失路反占龟。草碍人行缓，花繁鸟度迟。</p><p>彼美参卿事，留连求友诗。安知倦游子，两鬓渐如丝。</p><p><strong>山庄休沐（一作和夏日山庄）</strong></p><p>唐代：卢照邻</p><p>兰署乘闲日，蓬扉狎遁栖。龙柯疏玉井，凤叶下金堤。</p><p>川光摇水箭，山气上云梯。亭幽闻唳鹤，窗晓听鸣鸡。</p><p>玉轸临风奏，琼浆映月携。田家自有乐，谁肯谢青溪。</p><p><strong>七日登乐游故墓</strong></p><p>唐代：卢照邻</p><p>四序周缇籥，三正纪璿耀。绿野变初黄，旸山开晓眺。</p><p>中天擢露掌，匝地分星徼。汉寝眷遗灵，秦江想余吊。</p><p>蚁泛青田酌，莺歌紫芝调。柳色摇岁华，冰文荡春照。</p><p>远迹谢群动，高情符众妙。兰游澹未归，倾光下岩窈。</p><p><strong>赤谷安禅师塔</strong></p><p>唐代：卢照邻</p><p>独坐岩之曲，悠然无俗纷。酌酒呈丹桂，思诗赠白云。</p><p>烟霞朝晚聚，猿鸟岁时闻。水华竞秋色，山翠含夕曛。</p><p>高谈十二部，细核五千文。如如数冥昧，生生理氛氲。</p><p>古人有糟粕，轮扁情未分。且当事芝术，从吾所好云。</p><p><strong>中和乐九章。歌登封第一</strong></p><p>唐代：卢照邻</p><p>炎图丧宝，黄历开璿.祖武类帝，宗文配天。</p><p>玉銮垂日，翠华陵烟。东云干吕，南风入弦。</p><p>山称万岁，河庆千年。金绳永结，璧丽长悬。</p><p><strong>中和乐九章。歌南郊第四</strong></p><p>唐代：卢照邻</p><p>虔郊上帝，肃事圆丘。龙驾四牡，鸾旗九斿。</p><p>钟歌晚引，紫炀高浮。日丽苍璧，云飞鸣球。</p><p>皇之庆矣，万寿千秋。</p><p><strong>首春贻京邑文士</strong></p><p>唐代：卢照邻</p><p>寂寂罢将迎，门无车马声。横琴答山水，披卷阅公卿。</p><p>忽闻岁云晏，倚仗出檐楹。寒辞杨柳陌，春满凤凰城。</p><p>梅花扶院吐，兰叶绕阶生。览镜改容色，藏书留姓名。</p><p>时来不假问，生死任交情。</p><p><strong>哭明堂裴主簿</strong></p><p>唐代：卢照邻</p><p>缔欢三十载，通家数百年。潘杨称代穆，秦晋忝姻连。</p><p>风云洛阳道，花月茂陵田。相悲共相乐，交骑复交筵。</p><p>始谓调金鼎，如何掩玉泉。黄公酒炉处，青眼竹林前。</p><p>故琴无复雪，新树但生烟。遽痛兰襟断，徒令宝剑悬。</p><p>客散同秋叶，人亡似夜川。送君一长恸，松台路几千。</p><p><strong>乐府杂曲·鼓吹曲辞·战城南</strong></p><p>唐代：卢照邻</p><p>将军出紫塞，冒顿在乌贪。笳喧雁门北，阵翼龙城南。雕弓夜宛转，铁骑晓参潭。应须驻白日，为待战方酣。</p><p><strong>过东山吝曰</strong></p><p>唐代：卢照邻</p><p>不知名利俭，辛苦滞皇州。始觉飞尘倦，归来事绿畴。桃源迷处肝，桂树可淹溜。迹异人间俗，禽同海上召。古苔依井被，新乳傍崖流。研老堪成鹤，山神或化鸠。泉呜碧涧底，花落紫岩幽。日暮餐龟壳，开寒掏鹿裘。不辨秦将汉，宁知春与秋。多谢青溪客，去去赤松游。</p><div class=pgc-img><img alt="读诗 |初唐四杰诗词大全集（二）" onerror=errorimg.call(this); src=http://p1.pstatp.com/large/pgc-image/be9dd4458ae841af982239e59150368b><p class=pgc-img-caption></p></div><div class=pgc-img><img alt="读诗 |初唐四杰诗词大全集（二）" onerror=errorimg.call(this); src=http://p3.pstatp.com/large/pgc-image/1074591807fe4fbeb1ba763d3451ceec><p class=pgc-img-caption></p></div><div class=pgc-img><img alt="读诗 |初唐四杰诗词大全集（二）" onerror=errorimg.call(this); src=http://p3.pstatp.com/large/pgc-image/6f05768a6a8d4b69b6385df309aa9697><p class=pgc-img-caption></p></div></div><div class="post-meta meta-tags"><ul class=clearfix><li><a>'读诗','四杰','诗词'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>