<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国年节那些美丽诗词之“白露节气” | 极客快訊</title><meta property="og:title" content="中国年节那些美丽诗词之“白露节气” - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p9.pstatp.com/large/39a8000303bf51fb245b"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/b507f27.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/b507f27.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/b507f27.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/b507f27.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/b507f27.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/b507f27.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/b507f27.html><link rel=canonical href=https://geekbank.cf/tw/%e6%b8%b8%e6%88%8f/b507f27.html><meta property="article:published_time" content="2020-10-29T20:45:59+08:00"><meta property="article:modified_time" content="2020-10-29T20:45:59+08:00"><meta name=Keywords content><meta name=description content="中国年节那些美丽诗词之“白露节气”"><meta name=author content="极客快訊"><meta property="og:url" content="/cn/%E6%B8%B8%E6%88%8F/b507f27.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国年节那些美丽诗词之“白露节气”</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><img alt=中国年节那些美丽诗词之“白露节气” onerror=errorimg.call(this); src=http://p9.pstatp.com/large/39a8000303bf51fb245b></p><p>中国年节那些美丽诗词之“白露节气”<br></p><p>张秀阳/整理<br></p><p>白露是农历二十四节气中的第十五个节气，当太阳到达黄经165度时为白露。</p><p>《月令七十二候集解》中说：“八月节，秋属金，金色白，阴气渐重，露凝而白也。”此节气里，天气渐转凉，清晨时分地面和叶子上有许多露珠，因夜晚水汽凝结在上面，故名白露。</p><p>白露是秋天的第三个节气，表示孟秋时节的结束和仲秋时节的开始。阳气是在夏至达到顶点，物极必反，阴气也在此时兴起。到了白露，阴气逐渐加重，清晨的露水随之日益加厚，凝结成一层白白的水滴。</p><p><img alt=中国年节那些美丽诗词之“白露节气” onerror=errorimg.call(this); src=http://p9.pstatp.com/large/39a700050ec226327af8></p><p>“白露”是反映自然界气温变化的节令。露是“白露”节气后特有的一种自然现象。此时的天气，正如《礼记》中所云的：“凉风至，白露降，寒蝉鸣。”《孝纬经》中也云：“处暑后十五日为白露，阴气渐重，露凝而白也。”<br></p><p>白露节气三候是：鸿雁来：鸿大雁小，自北而来南也，不谓南乡，非其居耳；玄鸟归：玄鸟此时自南而往北也，燕乃北方之鸟，故曰归；群鸟养羞：三兽以上为群，群者，众也，《礼记》注曰：“羞者，所美之食。”养羞者，藏之以备冬月之养也。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a80003046c82f61e90></p><p>到了白露节气，秋意渐浓。有些地方的人十分青睐“白露茶”，此时的茶树经过夏季的酷热，白露前后正是它生长的极好时期。白露茶既不像春茶那样鲜嫩，不经泡，也不像夏茶那样干涩味苦，而是有一种独特甘醇清香味，尤受老茶客喜爱。再者，家中存放的春茶已基本“消耗”得差不多了，此时白露茶正接上，所以到了白露前后，有的茶客就托人买点白露茶。<br></p><p>旧时还有酿白露酒习俗。白露酒用糯米、高粱等五谷酿成，略带甜味，故称“白露米酒”。直到上世纪三四十年代，南京城里酒店里还有零拷的白露米酒，后来逐渐消失。</p><p>白露节气暑气渐消，秋高气爽，玉露生凉，丹桂飘香，是黄金旅游季节。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a50005142cd65b6945></p><p>白露节气诗词会辑<br></p><p>蒹葭 《诗经·国风·秦风》</p><p>蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。</p><p>蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。</p><p>蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a700050fa4f35ee945></p><p>董娇娆 ( 汉 ) 宋子侯<br></p><p>洛阳城东路，桃李生路旁。</p><p>花花自相对，叶叶自相当。</p><p>春风东北起，花叶正低昂。</p><p>不知谁家子，提笼行采桑。</p><p>纤手折其枝，花落何飘扬。</p><p>请谢彼姝子，何为见损伤。</p><p>高秋八九月，白露变为霜。</p><p>终年会飘堕，安得久馨香。</p><p>秋时自零落，春月复芬芳。</p><p>何如盛年去，欢爱永相忘。</p><p>吾欲竟此曲，此曲愁人肠。</p><p>归来酌美酒，挟瑟上高堂。</p><p>秋夜诗 ( 南北朝) 鲍照</p><p>遁迹避纷喧，货农栖寂寞。</p><p>荒径驰野鼠，空庭聚山雀。</p><p>既远人世欢，还赖泉卉乐。</p><p>折柳樊场圃，负绠汲潭壑。</p><p>霁旦见云峰，风夜闻海鹤。</p><p>江介早寒来，白露先秋落。</p><p>麻垄方结叶，瓜田已扫箨。</p><p>倾晖忽西下，回景思华幕。</p><p>攀萝席中轩，临觞不能酌。</p><p>终古自多恨，幽悲共沦铄。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a30005246eed626217></p><p>四时白纻歌 秋白纻 （ 南北朝 ）沈约<br></p><p>白露欲凝草已黄，金管玉柱响洞房。</p><p>双心一影俱回翔，吐情寄君君莫忘。</p><p>翡翠群飞飞不息，愿在云间长比翼。</p><p>佩服瑶草驻容色，舜日尧年欢无极。</p><p>杂诗 (魏晋)左思</p><p>秋风何冽冽，白露为朝霜。</p><p>柔条旦夕劲，绿叶日夜黄。</p><p>明月出云崖，皦皦流素光。</p><p>披轩临前庭，嗷嗷晨雁翔。</p><p>高志局四海，块然守空堂。</p><p>壮齿不恒居，岁暮常慨慷。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a9000321d58a427195></p><p>情诗 (魏晋)曹植<br></p><p>微阴翳阳景，清风飘我衣。</p><p>　　游鱼潜渌水，翔鸟薄天飞。</p><p>　　眇眇客行士，徭役不得归。</p><p>　　始出严霜结，今来白露晞。</p><p>　　游者叹黍离，处者歌式微。</p><p>　　慷慨对嘉宾，凄怆内伤悲。</p><p>将赴天平职书怀寄翰林从兄 (唐 ) 曹邺</p><p>居处绝人事，门前雀罗施。</p><p>谁遣辟书至，仆隶皆展眉。</p><p>匹马渡河洛，西风飘路歧。</p><p>手执王粲笔，闲吟向旌旗。</p><p>香晚翠莲动，吟余红烛移。</p><p>开口啖酒肉，将何报相知？</p><p>况我魏公子，相顾不相疑。</p><p>岂学官仓鼠，饱食无所为。</p><p>白露沾碧草，芙蓉落清池。</p><p>自小不到处，全家忽如归。</p><p>吾宗处清切，立在白玉墀。</p><p>方得一侍座，单车又星飞。</p><p>愿将门底水，永托万顷陂。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a7000510f1dd9056d8></p><p>白露为霜 (唐)颜粲<br></p><p>悲秋将岁晚，繁露已成霜。</p><p>　　遍渚芦先白，沾篱菊自黄。</p><p>　　应钟鸣远寺，拥雁度三湘。</p><p>　　气逼襦衣薄，寒侵宵梦长。</p><p>　　满庭添月色，拂水敛荷香。</p><p>　　独念蓬门下，穷年在一方。</p><p>送别 ( 唐 )高适</p><p>昨夜离心正郁陶，三更白露西风高。</p><p>萤飞木落何淅沥，此时梦见西归客。</p><p>曙钟寥亮三四声，东邻嘶马使人惊。</p><p>揽衣出户一相送，唯见归云纵复横。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a500051684cfbf95f6></p><p>白露 (唐)徐敞<br></p><p>早寒青女至，零露结为霜。</p><p>　　入夜飞清景，凌晨积素光。</p><p>　　驷星初晰晰，葭菼复苍苍。</p><p>　　色冒沙滩白，威加木叶黄。</p><p>　　鲜辉袭纨扇，杀气掩干将。</p><p>　　葛屦那堪履，徒令君子伤。</p><p>白露 (唐)鲍溶</p><p>清蝉暂休响，丰露还移色。</p><p>　　金飙爽晨华，玉壶增夜刻。</p><p>　　已低疏萤焰，稍减哀蝉力。</p><p>　　迎社促燕心，助风劳雁翼。</p><p>　　一悲纨扇情，再想清浅忆。</p><p>　　高高拜月归，轧轧挑灯织。</p><p>　　盈盈玉盘泪，何处无消息。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a40005216a84ec6083></p><p>宿烟含白露 (唐)孙頠<br></p><p>析析有新意，微微曙色幽。</p><p>　　露含疏月净，光与晓烟浮。</p><p>　　迥野遥凝素，空林望已秋。</p><p>　　着霜寒未结，凝叶滴还流。</p><p>　　比玉偏清洁，如珠讵可收。</p><p>　　裴回阡陌上，瞻想但淹留。</p><p>白露 （唐）杜甫</p><p>白露团甘子，清晨散马蹄。</p><p>圃开连石树，船渡入江溪。</p><p>凭几看鱼乐，回鞭急鸟栖。</p><p>渐知秋实美，幽径恐多蹊。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a800030857b2e5976b></p><p>月夜忆舍弟 （唐）杜甫<br></p><p>戍鼓断人行，边秋一雁声。</p><p>　　露从今夜白，月是故乡明。</p><p>　　有弟皆分散，无家问死生。</p><p>　　寄书长不达，况乃未休兵。</p><p>秋露 （唐）雍陶</p><p>白露暧秋色，月明清漏中。</p><p>痕沾珠箔重，点落玉盘空。</p><p>竹动时惊鸟，莎寒暗滴虫。</p><p>满园生永夜，渐欲与霜同。</p><p><img alt=中国年节那些美丽诗词之“白露节气” onerror=errorimg.call(this); src=http://p9.pstatp.com/large/39a70005125c251f028b></p><p>南湖晚秋 （唐）白居易<br></p><p>　　八月白露降，湖中水方老。</p><p>　　旦夕秋风多，衰荷半倾倒。</p><p>　　手攀青枫树，足蹋黄芦草。</p><p>　　惨澹老容颜，冷落秋怀抱。</p><p>　　有兄在淮楚，有弟在蜀道。</p><p>　　万里何时来，烟波白浩浩。</p><p>衰荷 （唐）白居易</p><p>白露凋花花不残，凉风吹叶叶初干。</p><p>无人解爱萧条境，更绕衰丛一匝看。</p><p>新秋 (唐) 白居易</p><p>西风飘一叶，庭前飒已凉。</p><p>风池明月水，衰莲白露房。</p><p>其奈江南夜，绵绵自此长。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a7000512aca902fa85></p><p>秋题牡丹丛 (唐) 白居易<br></p><p>晚丛白露夕，衰叶凉风朝。</p><p>红艳久已歇，碧芳今亦销。</p><p>幽人坐相对，心事共萧条。</p><p>凉夜有怀 (唐) 白居易</p><p>清风吹枕席，白露湿衣裳。</p><p>好是相亲夜，漏迟天气凉。</p><p>郡中即事二首 (唐) 羊士谔</p><p>登临何事见琼枝，白露黄花自绕篱。</p><p>惟有楼中好山色，稻畦残水入秋池。</p><p>红衣落尽暗香残，叶上秋光白露寒。</p><p>越女含情已无限，莫教长袖倚阑干。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a9000324b4ca6486f9></p><p>悲秋 (唐)卢殷<br></p><p>秋空雁度青天远，疏树蝉嘶白露寒。</p><p>阶下败兰犹有气，手中团扇渐无端。</p><p>送张光归吴 (唐) 郎士元</p><p>看取庭芜白露新，劝君不用久风尘。</p><p>秋来多见长安客，解爱鲈鱼能几人。</p><p>相和歌辞·玉阶怨 (唐) 李白</p><p>玉阶生白露，夜久侵罗袜。</p><p>却下水精帘，玲珑望秋月。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a600051aac8d7aa090></p><p>金陵城西楼月下吟 ( 唐 )李白<br></p><p>金陵夜寂凉风发，独上高楼望吴越。</p><p>白云映水摇空城，白露垂珠滴秋月。</p><p>月下沉吟久不归，古来相接眼中稀。</p><p>解道澄江净如练，令人长忆谢玄晖。</p><p>秋思 (唐)李白</p><p>春阳如昨日，碧树鸣黄鹂。</p><p>芜然蕙草暮，飒尔凉风吹。</p><p>天秋木叶下，月冷莎鸡悲。</p><p>坐愁群芳歇，白露凋华滋。</p><p>秋夕旅怀 （ 唐 ）李白</p><p>凉风度秋海，吹我乡思飞。</p><p>连山去无际，流水何时归。</p><p>目极浮云色，心断明月晖。</p><p>芳草歇柔艳，白露催寒衣。</p><p>梦长银汉落，觉罢天星稀。</p><p>含悲想旧国，泣下谁能挥</p><p><img alt=中国年节那些美丽诗词之“白露节气” onerror=errorimg.call(this); src=http://p9.pstatp.com/large/39a40005244c457371da></p><p>相和歌辞·乌栖曲 (唐) 王建<br></p><p>　章华宫人夜上楼，君王望月西山头。</p><p>夜深宫殿门不锁，白露满山山叶堕。</p><p>杂曲歌辞·秋夜长 (唐)王勃</p><p>秋夜长，殊未央，月明白露澄清光，层城绮阁遥相望。</p><p>遥相望，川无梁，北风受节雁南翔，崇兰委质时菊芳。</p><p>鸣环曳履出长廊，为君秋夜捣衣裳。纤罗对凤凰，</p><p>丹绮双鸳鸯。调砧乱杵思自伤。思自伤，征夫万里戍他乡。</p><p>鹤关音信断，龙门道路长。</p><p>所在天一方，寒衣徒自香。</p><p>五粒小松歌 ( 唐 )李贺</p><p>蛇子蛇孙鳞蜿蜿，新香几粒洪崖饭。</p><p>绿波浸叶满浓光，细束龙髯铰刀剪。</p><p>主人壁上铺州图，主人堂前多俗儒。</p><p>月明白露秋泪滴，石笋溪云肯寄书。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a4000524accad83831></p><p>筑台 (唐) 司马扎<br></p><p>魏国昔强盛，宫中金玉多。</p><p>征丁筑层台，唯恐不巍峨。</p><p>结构切星汉，跻攀横绮罗。</p><p>朝观细腰舞，夜听皓齿歌。</p><p>讵念人力劳，安问黍与禾。</p><p>一朝国既倾，千仞堂亦平。</p><p>舞模衰柳影，歌留草虫声。</p><p>月照白露寒，苍苍故邺城。</p><p>汉文有遗美，对此清飙生。</p><p>古意 （ 唐 ） 吴少微</p><p>洛阳芳树向春开，洛阳女儿平旦来。</p><p>流车走马纷相催，折芳瑶华向曲台。</p><p>曲台自有千万行，重花累叶间垂杨。</p><p>北林朝日镜明光，南国微风苏合香。</p><p>可怜窈窕女，不作邯郸娼。</p><p>妙舞轻回拂长袖，高歌浩唱发清商。</p><p>歌终舞罢欢无极，乐往悲来长叹息。</p><p>阳春白日不少留，红荣碧树无颜色。</p><p>碧树风花先春度，珠帘粉泽无人顾。</p><p>如何年少忽迟暮，坐见明月与白露。</p><p>明月白露夜已寒，香衣锦带空珊珊。</p><p>今日阳春一妙曲，凤凰楼上与君弹。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a500051ab4d9e6d150></p><p>奉和严司空重阳日同崔常侍、崔郎中即诸公登 （唐）元稹<br></p><p>谢公愁思眇天涯，蜡屐登高为菊花。</p><p>贵重近臣光绮席，笑怜从事落乌纱。</p><p>萸房暗绽红珠朵，茗碗寒供白露芽。</p><p>咏碎龙山归去号，马奔流电妓奔车。</p><p>白露八月节 （唐）元稹</p><p>露霑蔬草白，天气转青高。</p><p>叶下和秋吹，惊看两鬓毛。</p><p>养羞因野鸟，为客讶蓬蒿。</p><p>火急收田种，晨昏莫辞劳。</p><p>左名场自泽州至京，使人传语 （ 唐 ） 鱼玄机</p><p>闲居作赋几年愁，王屋山前是旧游。</p><p>诗咏东西千嶂乱，马随南北一泉流。</p><p>曾陪雨夜同欢席，别后花时独上楼。</p><p>忽喜扣门传语至，为怜邻巷小房幽。</p><p>相如琴罢朱弦断，双燕巢分白露秋。</p><p>莫倦蓬门时一访，每春忙在曲江头。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a500051b3a198fa74c></p><p>游仙四首 （宋） 曹勋<br></p><p>天河水冷烟波渺，流水无声银浪小。</p><p>白榆历历央瑶沙，白露凄清下云表。</p><p>扶疎丹桂落红英，片片红霞散瑶草。</p><p>月中桂子空传名，散在人间无处讨。</p><p>仙翁呼童收紫芝，紫芝肥嫩光离离。</p><p>遗英残萼坠无数，仙鹤饮啄时鸣飞。</p><p>仙人种玉耕云隈，倚云横笛学凤吹。</p><p>须臾羲御崦嵫没，相呼拍手骑龙归。</p><p>黄菊 （宋） 史铸</p><p>白露黄花自绕篱，幽香深谢好风吹。</p><p>陶公没后无知己，岁岁花开知为谁。</p><p>秋晚杂书 （宋 ） 方回</p><p>我不识渊明，但以菊观之。</p><p>白露化为霜，百草忽已萎。</p><p>始见南山松，青青虬龙枝。</p><p>眷此粲然英，凛有千尺姿。</p><p>撷菊酹我酒，倚松哦我诗。</p><p>二物足相配，仿佛齐与夷。</p><p>遥遥袭世胄，岂无王谢儿。</p><p>故是芙蓉花，亦得与同时。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a9000327fb57d03caf></p><p>九日黄楼作 （宋 ）苏轼<br></p><p>去年重阳不可说，南城夜半千沤发。</p><p>水穿城下作雷鸣，泥满城头飞雨滑。</p><p>黄花白酒无人问，日暮归来洗靴袜。</p><p>岂知还复有今年，把盏对花容一呷。</p><p>莫嫌酒薄红粉陋，终胜泥中事锹锸。</p><p>黄楼新成壁未干，清河已落霜初杀。</p><p>朝来白露如细雨，南山不见千寻刹。</p><p>楼前便作海茫茫，楼下空闻橹鸦轧。</p><p>薄寒中人老可畏，热酒浇肠气先压。</p><p>烟消日出见渔村，远水鳞鳞山𫜰𫜰。</p><p>诗人猛士杂龙虎，楚舞吴歌乱鹅鸭。</p><p>一杯相属君勿辞，此境何殊泛清霅。</p><p>次韵子瞻和渊明饮酒 （宋 ）苏辙</p><p>家居简余事，犹读内景经。</p><p>浮尘扫欲尽，火枣行当成。</p><p>清晨委群动，永夜依寒更。</p><p>低帷閟重屋，微月流中庭。</p><p>依松白露上，历坎幽泉鸣。</p><p>功从猛士得，不取儿女情。</p><p>感遇 （宋 ） 张耒</p><p>秋房灯火静，客睡亦复安。</p><p>弭强力汲汲，涉广心漫漫。</p><p>白露下百草，心知岁将阑。</p><p>彼微者啼𫛞，职使仇蕙兰。</p><p>吾非蒿目人，初不与世患。</p><p>淫雨作横流，执蠡挹之干。</p><p>我师青牛书，不争忌处先。</p><p>既自守吾宝，在辱亦何叹。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a7000516fd4c56e6bc></p><p>沁园春·曰归去来 （宋 ） 严参<br></p><p>曰归去来，归去来兮，吾将安归。但有东篱菊，有西园桂，有南溪月，有北山薇。蜂则有房，鱼还有穴，蚁有楼台兽有依。吾应有、云中旧隐，竹里柴扉。</p><p>人间征路熹微。看处处丹枫白露唏。况寒原衰草，牛羊来下，淡烟秋水，鲈鳜初肥。自笑平生，颓然骨相，只合持竿坐钓矶。都休也，对西风无语，落日斜晖。</p><p>致语口号 (宋) 陆游</p><p>凉月参差白露漙，请看宾主罄清欢。</p><p>麟符玉节交相映，凤竹鸾丝殊未阑。</p><p>百谷方登仓庚足，七州无事里闾安。</p><p>樽前莫惜山颓玉，四者能兼自古难。</p><p>秋夜 （宋 ） 陈与义</p><p>中庭淡月照三更，白露洗空河汉明。</p><p>莫遣西风吹叶尽，却愁无处着秋声。</p><p>南歌子 忆旧 （宋 ） 仲殊</p><p>十里青山远，潮平陆带沙。数声啼鸟怨年华。又是凄凉时候、在天涯。白露收残暑，清风衬晚霞。绿杨堤畔闹荷花。记得年时沽酒、那人家。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a500051d5f514551c7></p><p>秋莲 （元 ） 刘因<br></p><p>瘦影亭亭不自容，淡香杳杳欲谁通？</p><p>不堪翠减红销际，更在江清月冷中。</p><p>拟欲青房全晚节，岂知白露已秋风。</p><p>盛衰老眼依然在，莫放扁舟酒易空。</p><p>题耕织图二十四首奉懿旨撰 (元 )赵孟𫖯</p><p>白露下百草，茎叶日纷委。</p><p>是时禾黍登，充积遍都鄙。</p><p>在郊既千庾，入邑复万轨。</p><p>人言田家乐，此乐谁可比。</p><p>租赋以输官，所余足储峙。</p><p>不然风雪至，冻馁及妻子。</p><p>优游茅檐下，庶可以卒岁。</p><p>太平元有象，治世乃如此。</p><p>有感 (元)王冕</p><p>江南古客无寸田，半尺破研输租钱。</p><p>好山好水难夤缘，荃房日薄蒙荒烟。</p><p>囊中蝌蚪二百年，大经大法垂幽玄。</p><p>他人不知我自怜，落花春暮啼杜鹃。</p><p>杜鹃啼苦山竹裂，锦官宫殿烟霏灭。</p><p>人间百鸟无处栖，青蝇贝锦成行列。</p><p>北望茫茫莎草黄，葱河五月天雨霜。</p><p>岐阳不见真凤凰，山鸡野鹜争文章。</p><p>江南古客苦无计，却向水中搴薜荔。</p><p>沙鸥梦老苹雨残，湿云不动天如醉。</p><p>回观蓬莱十二楼，我曾读书楼上头。</p><p>楼前平碧千顷秋，白露暗洗芙蓉愁。</p><p>岁寒归来有谁在？青松是兄梅是弟。</p><p>山中巢许不可寻，却对老嵇食石髓。</p><p><img alt=中国年节那些美丽诗词之“白露节气” onerror=errorimg.call(this); src=http://p3.pstatp.com/large/39a40005283d9476f25a></p><p>梁园饮酒歌 ( 明)杨基<br></p><p>我生之辰木入斗，乌啼东井命壁守。</p><p>壁为文府斗为岁，许我文章播人口。</p><p>二龄能言学诵诗，四龄指字识某某。</p><p>五龄琢句对虚实，联青俪黄配奇耦。</p><p>客来当座赋短章，四韵不待八叉手。</p><p>九龄《六经》已毕读，掩卷背诵无掣肘。</p><p>丰仪翩翩秋宇鹤，颜色濯濯春月柳。</p><p>乡闾每辱师长爱，学校耻与儿童友。</p><p>毫分缕析辩同异，务植嘉谷去稂莠。</p><p>挥毫直欲五色烂，倚马未肯一字苟。</p><p>龙蛇拟将赤手搏，富贵谓可拾芥取。</p><p>文场驰骋竟一蹶，鬐鬛局促俯其首。</p><p>归来焚膏坐长夜，盥栉不暇面尘垢。</p><p>淬锋砺锷期再策，狐豕隳突群兕吼。</p><p>岂惟文运遭屯否，无乃历数厄阳九。</p><p>自惭定乱匪铅椠，束缚经传事南亩。</p><p>耕童樵稚课朱墨，涂抹破砚扫敝帚。</p><p>东藩诸侯遂见征，白璧玄𥮾贲林薮。</p><p>屡辞不获始强起，野服长揖坐谈久。</p><p>青闺漏箭传午滴，紫幕炉薰散春牖。</p><p>时翻玉检题鸾凤，复赐银笺篆科蚪。</p><p>鹃啼花落燕莺飞，顷刻浮云变苍狗。</p><p>迁逐西行泣楚囚，仓卒弗及拜慈母。</p><p>初移钟离复入汴，山路匍匐十日走。</p><p>皮焦足胝汗浃踵，手策羸蹇背有负。</p><p>囊资空乏衣破裂，无以补缀谋诸妇。</p><p>妇言别久簪珥空，借旧乞邻无不有。</p><p>高堂姑老茧女幼，日羞鱼厘买梨藕。</p><p>恐无纨帛御姑寒，安得吴绵为君厚。</p><p>余闻愧赧双脸赤，洒泪出门心欲朽。</p><p>病躯有仆不得将，药食扶持赖亲旧。</p><p>寒沙古垒泣英灵，落日疏林啸猿狖。</p><p>前途尚远节屡换，白露应候月在酉。</p><p>荣枯万变类观弈，忧愤百结如错钮。</p><p>筋力衰颓卧犹倦，须发颁白照逾丑。</p><p>尽将得失付忘言，且醉梁园一樽酒。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a400052965db1c6ddd></p><p>秋江词 （明 ）何景明<br></p><p>烟渺渺，碧波远。</p><p>白露晞，翠莎晚。</p><p>泛绿漪，蒹葭浅。</p><p>浦风吹帽寒发短。</p><p>美人立，江中流。</p><p>暮雨帆樯江上舟，夕阳帘栊江上楼。</p><p>舟中采莲红藕香，楼前踏翠芳草愁。</p><p>芳草愁，西风起。</p><p>芙蓉花，落秋水。</p><p>江白如练月如洗，醉下烟波千万里。</p><p><img alt=中国年节那些美丽诗词之“白露节气” onerror=errorimg.call(this); src=http://p1.pstatp.com/large/39a6000520eda487c2e1></p><p>又效温飞卿 (明) 邹亮<br></p><p>宓妃肌肤莹冰雪，体素含香敻清绝。</p><p>骊宫夜寒愁不眠，微步沧洲拾明月。</p><p>月光如练波茫茫，仙魂不归愁断肠。</p><p>湘娥含颦老龙泣，鲛人洒泪铜槃湿。</p><p>瑟瑟江风吹梦醒，翠袖笼寒袜罗冷。</p><p>白露无声满瑶草，烟水迢迢镜光晓。</p></div></div><div class="post-meta meta-tags"><ul class=clearfix><li><a>'中国','年节','美丽'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>