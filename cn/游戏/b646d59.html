<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>和合二仙不仅仅是一个传说看他们二位的大作就知道不是凡人 | 极客快訊</title><meta property="og:title" content="和合二仙不仅仅是一个传说看他们二位的大作就知道不是凡人 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/403d000410f5c8138510"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/b646d59.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/b646d59.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/b646d59.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/b646d59.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/b646d59.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/b646d59.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/b646d59.html><link rel=canonical href=https://geekbank.cf/tw/%e6%b8%b8%e6%88%8f/b646d59.html><meta property="article:published_time" content="2020-10-29T20:47:21+08:00"><meta property="article:modified_time" content="2020-10-29T20:47:21+08:00"><meta name=Keywords content><meta name=description content="和合二仙不仅仅是一个传说看他们二位的大作就知道不是凡人"><meta name=author content="极客快訊"><meta property="og:url" content="/cn/%E6%B8%B8%E6%88%8F/b646d59.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>和合二仙不仅仅是一个传说看他们二位的大作就知道不是凡人</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p3.pstatp.com/large/403d000410f5c8138510></p><p>《寒山诗集》全文</p><p>凡读我诗者，心中须护净。悭贪继日廉，谄曲登时正。</p><p>驱遣除恶业，归依受真性。今日得佛身，急急如律令。</p><p>重岩我卜居，鸟道绝人迹。庭际何所有，白云抱幽石。</p><p>住兹凡几年，屡见春冬易。寄语钟鼎家，虚名定无益。</p><p>可笑寒山道，而无车马踪。联谿难记曲，叠嶂不知重。</p><p>泣露千般草，吟风一样松。此时迷径处，形问影何从。</p><p>吾家好隐沦，居处绝嚣尘。践草成三径，瞻云作四邻。</p><p>助歌声有鸟，问法语无人。今日娑婆树，几年为一春。</p><p>琴书须自随，禄位用何为。投辇从贤妇，巾车有孝儿。</p><p>风吹曝麦地，水溢沃鱼池。常念鹪鹩鸟，安身在一枝。</p><p>弟兄同五郡，父子本三州。欲验飞凫集，须征白兔游。</p><p>灵瓜梦里受，神橘座中收。乡国何迢递，同鱼寄水流。</p><p>一为书剑客，二遇圣明君。东守文不赏，西征武不勋。</p><p>学文兼学武，学武兼学文。今日既老矣，余生不足云。</p><p>庄子说送终，天地为棺椁。吾归此有时，唯须一番箔。</p><p>死将喂青蝇，吊不劳白鹤。饿着首阳山，生廉死亦乐。</p><p>人问寒山道，寒山路不通。夏天冰未释，日出雾朦胧。</p><p>似我何由届，与君心不同。君心若似我，还得到其中。</p><p>天生百尺树，剪作长条木。可惜栋梁材，抛之在幽谷。</p><p>年多心尚劲，日久皮渐秃。识者取将来，犹堪柱马屋。</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p3.pstatp.com/large/403900043e63251d63ea></p><p>驱马度荒城，荒城动客情。高低旧雉堞，大小古坟茔。</p><p>自振孤蓬影，长凝拱木声。所嗟皆俗骨，仙史更无名。</p><p>鹦鹉宅西国，虞罗捕得归。美人朝夕弄，出入在庭帏。</p><p>赐以金笼贮，扃哉损羽衣。不如鸿与鹤，飖飏入云飞。</p><p>玉堂挂珠帘，中有婵娟子。其貌胜神仙，容华若桃李。</p><p>东家春雾合，西舍秋风起。更过三十年，还成苷蔗滓。</p><p>城中娥眉女，珠珮珂珊珊。鹦鹉花前弄，琵琶月下弹。</p><p>长歌三月响，短舞万人看。未必长如此，芙蓉不耐寒。</p><p>父母续经多，田园不羡他。妇摇机轧轧，儿弄口㖞㖞。</p><p>拍手摧花舞，支颐听鸟歌。谁当来叹赏，樵客屡经过。</p><p>家住绿岩下，庭芜更不芟。新藤垂缭绕，古石竖巉岩。</p><p>山果猕猴摘，池鱼白鹭衔。仙书一两卷，树下读喃喃。</p><p>四时无止息，年去又年来。万物有代谢，九天无朽摧。</p><p>东明又西暗，花落复花开。唯有黄泉客，冥冥去不回。</p><p>岁去换愁年，春来物色鲜。山花笑渌水，岩岫舞青烟。</p><p>蜂蝶自云乐，禽鱼更可怜。朋游情未已，彻晓不能眠。</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403900043ce1c0a8f86a></p><p>手笔太纵横，身材极瑰玮。生为有限身，死作无名鬼。</p><p>自古如此多，君今争奈何。可来白云里，教尔紫芝歌。</p><p>欲得安身处，寒山可长保。微风吹幽松，近听声逾好。</p><p>下有斑白人，喃喃读黄老。十年归不得，忘却来时道。</p><p>俊杰马上郎，挥鞭指绿杨。谓言无死日，终不作梯航。</p><p>四运花自好，一朝成萎黄。醍醐与石蜜，至死不能尝。</p><p>有一餐霞子，其居讳俗游。论时实萧爽，在夏亦如秋。</p><p>幽涧常沥沥，高松风飕飕。其中半日坐，忘却百年愁。</p><p>妾在邯郸住，歌声亦抑扬。赖我安居处，此曲旧来长。</p><p>既醉莫言归，留连日未央。儿家寝宿处，绣被满银床。</p><p>快搒三翼舟，善乘千里马。莫能造我家，谓言最幽野。</p><p>岩岫深嶂中，云雷竟日下。自非孔丘公，无能相救者。</p><p>智者君抛我，愚者我抛君。非愚亦非智，从此断相闻。</p><p>入夜歌明月，侵晨舞白云。焉能拱口手，端坐鬓纷纷。</p><p>有鸟五色彣，栖桐食竹实。徐动合礼仪，和鸣中音律。</p><p>昨来何以至，为吾暂时出。傥闻弦歌声，作舞欣今日。</p><p>茅栋野人居，门前车马疏。林幽偏聚鸟，溪阔本藏鱼。</p><p>山果携儿摘，皋田共妇锄。家中何所有，唯有一床书。</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p3.pstatp.com/large/403a0004395103a27df5></p><p>登陟寒山道，寒山路不穷。谿长石磊磊，涧阔草蒙蒙。</p><p>苔滑非关雨，松鸣不假风。谁能超世累，共坐白云中。</p><p>六极常婴困，九维徒自论。有才遗草泽，无艺闭蓬门。</p><p>日上岩犹暗，烟消谷尚昏。其中长者子，个个总无裈。</p><p>白云高嵯峨，渌水荡潭波。此处闻渔父，时时鼓棹歌。</p><p>声声不可听，令我愁思多。谁谓雀无角，其如穿屋何。</p><p>杳杳寒山道，落落冷涧滨。啾啾常有鸟，寂寂更无人。</p><p>碛碛风吹面，纷纷雪积身。朝朝不见日，岁岁不知春。</p><p>少年何所愁，愁见鬓毛白。白更何所愁，愁见日逼迫。</p><p>移向东岱居，配守北邙宅。何忍出此言，此言伤老客。</p><p>闻道愁难遣，斯言谓不真。昨朝曾趁却，今日又缠身。</p><p>月尽愁难尽，年新愁更新。谁知席帽下，元是昔愁人。</p><p>两龟乘犊车，蓦出路头戏。一蛊从傍来，苦死欲求寄。</p><p>不载爽人情，始载被沈累。弹指不可论，行恩却遭刺。</p><p>三月蚕犹小，女人来采花。隈墙弄蝴蝶，临水掷虾蟆。</p><p>罗袖盛梅子，金𫔇挑笋芽。斗论多物色，此地胜余家。</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403e00028e16311b1055></p><p>东家一老婆，富来三五年。昔日贫于我，今笑我无钱。</p><p>渠笑我在后，我笑渠在前。相笑傥不止，东边复西边。</p><p>富儿多鞅掌，触事难祇承。仓米已赫赤，不贷人斗升。</p><p>转怀钩距意，买绢先拣绫。若至临终日，吊客有苍蝇。</p><p>　　</p><p>余曾昔睹聪明士，博达英灵无比伦。</p><p>一选嘉名喧宇宙，五言诗句越诸人。</p><p>为官治化超先辈，直为无能继后尘。</p><p>忽然富贵贪财色，瓦解冰消不可陈。</p><p>白鹤衔苦桃，千里作一息。欲往蓬莱山，将此充粮食。</p><p>未达毛摧落，离群心惨恻。却归旧来巢，妻子不相识。</p><p>惯居幽隐处，乍向国清中。时访丰干道，仍来看拾公。</p><p>独回上寒岩，无人话合同。寻究无源水，源穷水不穷。</p><p>生前大愚痴，不为今日悟。今日如许贫，总是前生作。</p><p>今生又不修，来生还如故。两岸各无船，渺渺难济渡。</p><p>璨璨卢家女，旧来名莫愁。贪乘摘花马，乐搒采莲舟。</p><p>膝坐绿熊席，身披青凤裘。哀伤百年内，不免归山丘。</p><p>低眼邹公妻，邯郸杜生母。二人同老少，一种好面首。</p><p>昨日会客场，恶衣排在后。只为着破裙，吃他残麦娄。</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p3.pstatp.com/large/403b000434436ea2f2c7></p><p>独卧重岩下，蒸云昼不消。室中虽暡叆，心里绝喧嚣。</p><p>梦去游金阙，魂归度石桥。抛除闹我者，历历树间瓢。</p><p>夫物有所用，用之各有宜。用之若失所，一缺复一亏。</p><p>圆凿而方枘，悲哉空尔为。骅骝将捕鼠，不及跛猫儿。</p><p>谁家长不死，死事旧来均。始忆八尺汉，俄成一聚尘。</p><p>黄泉无晓日，青草有时春。行到伤心处，松风愁杀人。</p><p>骝马珊瑚鞭，驱驰洛阳道。自矜美少年，不信有衰老。</p><p>白发会应生，红颜岂长保。但看北邙山，个是蓬莱岛。</p><p>竟日常如醉，流年不暂停。埋着蓬蒿下，晓月何冥冥。</p><p>骨肉消散尽，魂魄几凋零。遮莫咬铁口，无因读老经。</p><p>一向寒山坐，淹留三十年。昨来访亲友，大半入黄泉。</p><p>渐减如残烛，长流似逝川。今朝对孤影，不觉泪双悬。</p><p>相唤采芙蓉，可怜清江里。游戏不觉暮，屡见狂风起。</p><p>浪捧鸳鸯儿，波摇㶉𫛶子。此时居舟楫，浩荡情无已。</p><p>吾心似秋月，碧潭清皎洁。无物堪比伦，教我如何说。</p><p>垂柳暗如烟，飞花飘似霰。夫居离妇州，妇住思夫县。</p><p>各在天一涯，何时得相见。寄语明月楼，莫贮双飞燕。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403e00029381ed3f7d33></p><p>有酒相招饮，有肉相呼吃。黄泉前后人，少壮须努力。</p><p>玉带暂时华，金钗非久饰。张翁与郑婆，一去无消息。</p><p>　　</p><p>可怜好丈夫，身体极棱棱。春秋未三十，才艺百般能。</p><p>金羁逐侠客，玉馔集良朋。唯有一般恶，不传无尽灯。</p><p>　　</p><p>桃花欲经夏，风月催不待。访觅汉时人，能无一个在。</p><p>朝朝花迁落，岁岁人移改。今日扬尘处，昔时为大海。</p><p>　　</p><p>我见东家女，年可有十八。西舍竞来问，愿姻夫妻活。</p><p>烹羊煮众命，聚头作淫杀。含笑乐呵呵，啼哭受殃抉。</p><p>　　</p><p>田舍多桑园，牛犊满厩辙。肯信有因果，顽皮早晚裂。</p><p>眼看消磨尽，当头各自活。纸袴瓦作裈，到头冻饿杀。</p><p>　　</p><p>我见百十狗，个个毛狰狞。卧者渠自卧，行者渠自行。</p><p>投之一块骨，相与啀喍争。良由为骨少，狗多分不平。</p><p>　　</p><p>极目兮长望，白云四茫茫。鸱鸦饱腲腇，鸾凤饥彷徨。</p><p>骏马放石碛，蹇驴能至堂。天高不可问，鹪𫛥在沧浪。</p><p>　　</p><p>洛阳多女儿，春日逞华丽。共折路边花，各持插高髻。</p><p>髻高花匼匝，人见皆睥睨。别求醦醦怜，将归见夫婿。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403b00043b1d52704be5></p><p>春女衒容仪，相将南陌陲。看花愁日晚，隐树怕风吹。</p><p>年少从傍来，白马黄金羁。何须久相弄，儿家夫婿知。</p><p>　　</p><p>群女戏夕阳，风来满路香。缀裙金蛱蝶，插髻玉鸳鸯。</p><p>角婢红罗缜，阉奴紫锦裳。为观失道者，鬓白心惶惶。</p><p>　　</p><p>若人逢鬼魅，第一莫惊懅。捺硬莫采渠，呼名自当去。</p><p>烧香请佛力，礼拜求僧助。蚊子叮铁牛，无渠下嘴处。</p><p>　　</p><p>浩浩黄河水，东流长不息。悠悠不见清，人人寿有极。</p><p>苟欲乘白云，曷由生羽翼。唯当鬒发时，行住须努力。</p><p>　　</p><p>乘兹朽木船，采彼纴婆子。行至大海中，波涛复不止。</p><p>唯赍一宿粮，去岸三千里。烦恼从何生，愁哉缘苦起。</p><p>　　</p><p>默默永无言，后生何所述。隐居在林薮，智日何由出。</p><p>枯槁非坚卫，风霜成夭疾。土牛耕石田，未有得稻日。</p><p>　　</p><p>山中何太冷，自古非今年。沓嶂恒凝雪，幽林每吐烟。</p><p>草生芒种后，叶落立秋前。此有沈迷客，窥窥不见天。</p><p>　　</p><p>山客心悄悄，常嗟岁序迁。辛勤采芝术，搜斥讵成仙。</p><p>庭廓云初卷，林明月正圆。不归何所为，桂树相留连。</p><p>　　</p><p>心惆怅兮狐疑，年老已无成。众喔咿斯蹇，独立兮忠贞。</p><p>猪死抛水内，人死掘土藏。彼此莫相啖，莲花生沸汤。</p><p>快哉混沌身，不饭复不尿。遭得谁钻凿，因兹立九窍。</p><p>朝朝为衣食，岁岁愁租调。千个争一钱，聚头亡命叫。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403f0001f575070be769></p><p>啼哭缘何事，泪如珠子颗。应当有别离，复是遭丧祸。</p><p>所为在贫穷，未能了因果。冢间瞻死尸，六道不干我。</p><p>　　</p><p>妇女慵经织，男夫懒耨田。轻浮耽挟弹，跕躧拈抹弦。</p><p>冻骨衣应急，充肠食在先。今谁念于汝，苦痛哭苍天。</p><p>　　</p><p>不行真正道，随邪号行婆。口惭神佛少，心怀嫉妒多。</p><p>背后噇鱼肉，人前念佛陀。如此修身处，难应避奈何。</p><p>　　</p><p>世有一等愚，茫茫恰似驴。还解人言语，贪淫状若猪。</p><p>险巇难可测，实语却成虚。谁能共伊语，令教莫此居。</p><p>　　</p><p>有汉姓傲慢，名贪字不廉。一身无所解，百事被他嫌。</p><p>死恶黄连苦，生怜白蜜甜。吃鱼犹未止，食肉更无厌。</p><p>纵你居犀角，饶君带虎睛。桃枝将辟秽，蒜壳取为璎。</p><p>暖腹茱萸酒，空心枸杞羹。终归不免死，浪自觅长生。</p><p>卜择幽居地，天台更莫言。猿啼谿雾冷，岳色草门连。</p><p>折叶覆松室，开池引涧泉。已甘休万事，采蕨度残年。</p><p>　　</p><p>益者益其精，可名为有益。易者易其形，是名之有易。</p><p>能益复能易，当得上仙籍。无益复无易，终不免死厄。</p><p>　　</p><p>徒劳说三史，浪自看五经。洎老检黄籍，依前住白丁。</p><p>筮遭连蹇卦，生主虚危星。不及河边树，年年一度青。</p><p>碧涧泉水清，寒山月华白。</p><p>默知神自明，观空境逾寂。</p><p>　　</p><p>我今有一襦，非罗复非绮。借问作何色，不红亦不紫。</p><p>夏天将作衫，冬天将作被。冬夏递互用，长年只这是。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/4039000443d0b52d9faf></p><p>白拂栴檀柄，馨香竟日闻。柔和如卷雾，摇拽似行云。</p><p>礼奉宜当暑，高提复去尘。时时方丈内，将用指迷人。</p><p>　　</p><p>贪爱有人求快活，不知祸在百年身。但看阳焰浮沤水，便觉无常败坏人 。</p><p>丈夫志气直如铁，无曲心中道自真。行密节高霜下竹，方知不枉用心神。</p><p>　　</p><p>多少般数人，百计求名利。</p><p>心贪觅荣华，经营图富贵。</p><p>心未片时歇，奔突如烟气。</p><p>家眷实团圆，一呼百诺至。</p><p>不过七十年，冰消瓦解置。</p><p>死了万事休，谁人承后嗣。</p><p>水浸泥弹丸，方知无意智。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403600044d578b580e96></p><p>贪人好聚财，恰如枭爱子。子大而食母，财多还害己。</p><p>散之即福生，聚之即祸起。无财亦无祸，鼓翼青云里。</p><p>　　</p><p>去家一万里，提剑击匈奴。得利渠即死，失利汝即殂。</p><p>渠命既不惜，汝命亦何辜。教汝百胜术，不贪为上谟。</p><p>　　</p><p>瞋是心中火，能烧功德林。</p><p>欲行菩萨道，忍辱护真心。</p><p>　　</p><p>汝为埋头痴兀兀，爱向无明罗刹窟。</p><p>再三劝你早修行，是你顽痴心恍惚。</p><p>不肯信受寒山语，转转倍加业汩汩。</p><p>直待斩首作两段，方知自身奴贼物。</p><p>恶趣甚茫茫，冥冥无日光。人间八百岁，未抵半宵长。</p><p>此等诸痴子，论情甚可伤。劝君求出离，认取法中王。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403f0001ebed348696d2></p><p>世有多解人，愚痴徒苦辛。不求当来善，唯知造恶因。</p><p>五逆十恶辈，三毒以为亲。一死入地狱，长如镇库银。</p><p>　　</p><p>天高高不穷，地厚厚无极。动物在其中，凭兹造化力。</p><p>争头觅饱暖，作计相啖食。因果都未详，盲儿问乳色。</p><p>　　</p><p>天下几种人，论时色数有。贾婆如许夫，黄老元无妇。</p><p>卫氏儿可怜，钟家女极丑。渠若向西行，我便东边走。</p><p>　　</p><p>贤士不贪婪，痴人好炉冶。麦地占他家，竹园皆我者。</p><p>努膊觅钱财，切齿驱奴马。须看郭门外，垒垒松柏下。</p><p>　　</p><p>唝唝买鱼肉，担归喂妻子。何须杀他命，将来活汝己。</p><p>此非天堂缘，纯是地狱滓。徐六语破堆，始知没道理。</p><p>　　</p><p>有人把椿树，唤作白栴檀。学道多沙数，几个得泥丸。</p><p>弃金却担草，谩他亦自谩。似聚砂一处，成团也大难。</p><p>　　</p><p>蒸砂拟作饭，临渴始掘井。用力磨碌砖，那堪将作镜。</p><p>佛说元平等，总有真如性。但自审思量，不用闲争竞。</p><p>推寻世间事，子细总皆知。凡事莫容易，尽爱讨便宜。</p><p>护即弊成好，毁即是成非。故知杂滥口，背面总由伊。</p><p>冷暖我自量，不信奴唇皮。</p><p>　　</p><p>蹭蹬诸贫士，饥寒成至极。闲居好作诗，札札用心力。</p><p>贱他言孰采，劝君休叹息。题安糊饼上，乞狗也不吃。</p><p>　　</p><p>欲识生死譬，且将冰水比。水结即成冰，冰消返成水。</p><p>已死必应生，出生还复死。冰水不相伤，生死还双美。</p><p>　　</p><p>寻思少年日，游猎向平陵。国使职非愿，神仙未足称。</p><p>联翩骑白马，喝兔放苍鹰。不觉大流落，皤皤谁见矜。</p><p>　　</p><p>偃息深林下，从生是农夫。立身既质直，出语无谄谀。</p><p>保我不鉴璧，信君方得珠。焉能同泛滟，极目波上凫。</p><p>　　</p><p>不须攻人恶，何用伐己善。行之则可行，卷之则可卷。</p><p>禄厚忧积大，言深虑交浅。闻兹若念兹，小子当自见。</p><p>　　</p><p>富儿会高堂，华灯何炜煌。此时无烛者，心愿处其傍。</p><p>不意遭排遣，还归暗处藏。益人明讵损，顿讶惜余光。</p><p>　　</p><p>世有聪明士，勤苦探幽文。三端自孤立，六艺越诸君。</p><p>神气卓然异，精彩超众群。不识个中意，逐境乱纷纷。</p><p>　　</p><p>层层山水秀，烟霞锁翠微。岚拂纱巾湿，露沾蓑草衣。</p><p>足蹑游方履，手执古藤枝。更观尘世外，梦境复何为。</p><p>　　</p><p>满卷才子诗，溢壶圣人酒。行爱观牛犊，坐不离左右。</p><p>霜露入茅檐，月华明瓮牖。此时吸两瓯，吟诗五百首。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p3.pstatp.com/large/403f0001efb6f5f0a797></p><p>施家有两儿，以艺干齐楚。文武各自备，托身为得所。</p><p>孟公问其术，我子亲教汝。秦卫两不成，失时成龃龉。</p><p>　　</p><p>止宿鸳鸯鸟，一雄兼一雌。衔花相共食，刷羽每相随。</p><p>戏入烟霄里，宿归沙岸湄。自怜生处乐，不夺凤凰池。</p><p>　　</p><p>或有衒行人，才艺过周孔。见罢头兀兀，看时身侗侗。</p><p>绳牵未肯行，锥刺犹不动。恰似羊公鹤，可怜生氃氋。</p><p>　　</p><p>少小带经锄，本将兄共居。缘遭他辈责，剩被自妻疏。</p><p>抛绝红尘境，常游好阅书。谁能借斗水，活取辙中鱼。</p><p>　　</p><p>变化计无穷，生死竟不止。三途鸟雀身，五岳龙鱼已。</p><p>世浊作羊羺，时清为𫘧耳。前回是富儿，今度成贫士。</p><p>　　</p><p>书判全非弱，嫌身不得官。铨曹被拗折，洗垢觅疮瘢。</p><p>必也关天命，今冬更试看。盲儿射雀目，偶中亦非难。</p><p>　　</p><p>贫驴欠一尺，富狗剩三寸。若分贫不平，中半富与困。</p><p>始取驴饱足，却令狗饥顿。为汝熟思量，令我也愁闷。</p><p>　　</p><p>柳郎八十二，蓝嫂一十八。夫妻共百年，相怜情狡猾。</p><p>弄璋字乌虎，掷瓦名婠妠。屡见枯杨荑，常遭青女杀。</p><p>　　</p><p>大有饥寒客，生将兽鱼殊。长存磨石下，时哭路边隅。</p><p>累日空思饭，经冬不识襦。唯赍一束草，并带五升麸。</p><p>　　</p><p>赫赫谁垆肆，其酒甚浓厚。可怜高幡帜，极目平升斗。</p><p>何意讶不售，其家多猛狗。童子欲来沽，狗咬便是走。</p><p>　　</p><p>吁嗟浊滥处，罗刹共贤人。谓是等流类，焉知道不亲。</p><p>狐假师子势，诈妄却称珍。铅矿入炉冶，方知金不知。</p><p>　　</p><p>田家避暑月，斗酒共谁欢。杂杂排山果，疏疏围酒樽。</p><p>芦莦将代席，蕉叶且充盘。醉后支颐坐，须弥小弹丸。</p><p>　　</p><p>个是何措大，时来省南院。年可三十余，曾经四五选。</p><p>囊里无青蚨，箧中有黄绢。行到食店前，不敢暂回面。</p><p>　　</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403f0001fb3019435716></p><p>为人常吃用，爱意须悭惜。老去不自由，渐被他推斥。</p><p>送向荒山头，一生愿虚掷。亡羊罢补牢，失意终无极。</p><p>　　</p><p>浪造凌霄阁，虚登百尺楼。养生仍夭命，诱读讵封侯。</p><p>不用从黄口，何须厌白头。未能端似箭，且莫曲如钩。</p><p>　　</p><p>云山叠叠连天碧，路僻林深无客游。</p><p>远望孤蟾明皎皎，近闻群鸟语啾啾。</p><p>老夫独坐栖青嶂，少室闲居任白头。</p><p>可叹往年与今日，无心还似水东流。</p><p>　　</p><p>富贵疏亲聚，只为多钱米。贫贱骨肉离，非关少兄弟。</p><p>急须归去来，招贤阁未启。浪行朱雀街，踏破皮鞋底。</p><p>　　</p><p>我见一痴汉，仍居三两妇。养得八九儿，总是随宜手。</p><p>丁防是新差，资财非旧有。黄蘖作驴秋，始知苦在后。</p><p>　　</p><p>新谷尚未熟，旧谷今已无。就贷一斗许，门外立踟蹰。</p><p>夫出教问妇，妇出遣问夫。悭惜不救乏，财多为累愚。</p><p>　　</p><p>大有好笑事，略陈三五个。张公富奢华，孟子贫𫐘轲。</p><p>只取侏儒饱，不怜方朔饿。巴歌唱者多，白雪无人和。</p><p>　　</p><p>老翁娶少妇，发白妇不耐。老婆嫁少夫，面黄夫不爱。</p><p>老翁娶老婆，一一无弃背。少妇嫁少夫，两两相怜态。</p><p>　　</p><p>雍容美少年，博览诸经史。尽号曰先生，皆称为学士。</p><p>未能得官职，不解秉耒耜。冬披破布衫，盖是书误己。</p><p>　　</p><p>鸟语情不堪，其时卧草庵。樱桃红烁烁，杨柳正毵毵。</p><p>旭日衔青嶂，晴云洗渌潭。谁知出尘俗，驭上寒山南。</p><p>　　</p><p>昨日何悠悠，场中可怜许。上为桃李径，下作兰荪渚。</p><p>复有绮罗人，舍中翠毛羽。相逢欲相唤，脉脉不能语。</p><p>　　</p><p>丈夫莫守困，无钱须经纪。养得一牸牛，生得五犊子。</p><p>犊子又生儿，积数无穷已。寄语陶朱公，富与君相似。</p><p><img alt=和合二仙不仅仅是一个传说看他们二位的大作就知道不是凡人 onerror=errorimg.call(this); src=http://p1.pstatp.com/large/403b00044a1d7a7645cb></p><p>　</p></div></div><div class="post-meta meta-tags"><ul class=clearfix><li><a>'不仅仅','一个','传说'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>