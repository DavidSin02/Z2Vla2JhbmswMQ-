<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>张岱 《夜航船•卷十七•四灵部》走兽 | 极客快訊</title><meta property="og:title" content="张岱 《夜航船•卷十七•四灵部》走兽 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/pgc-image/c97c0d363c1f4af1bb04e5c6a108c1d8"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/bca209a.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/bca209a.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/bca209a.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/bca209a.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/bca209a.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/bca209a.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/bca209a.html><link rel=canonical href=https://geekbank.cf/tw/%e6%b8%b8%e6%88%8f/bca209a.html><meta property="article:published_time" content="2020-10-29T20:46:35+08:00"><meta property="article:modified_time" content="2020-10-29T20:46:35+08:00"><meta name=Keywords content><meta name=description content="张岱 《夜航船•卷十七•四灵部》走兽"><meta name=author content="极客快訊"><meta property="og:url" content="/cn/%E6%B8%B8%E6%88%8F/bca209a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>张岱 《夜航船•卷十七•四灵部》走兽</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><br></p><div class=pgc-img><img alt="张岱 《夜航船•卷十七•四灵部》走兽" onerror=errorimg.call(this); src=http://p3.pstatp.com/large/pgc-image/c97c0d363c1f4af1bb04e5c6a108c1d8></div><p>走兽</p><p>药兽</p><p>神农时有民进药兽。人有疾，则拊其兽，授之语，语毕，兽辄如野外，衔一草归，捣汁服之即愈。帝命风后记其何草，起何疾。久之，如方悉验。虞卿曰：“神农师药兽而知医。”</p><p>夔</p><p>黄帝于东海流波山得奇兽，状如牛，苍身无角，一足，能入水，吐水则生风雨，目光如日月，其声如雷，名曰夔。帝令杀之，取皮以冒鼓，撅以雷兽之骨，声闻五百里。皋陶治狱，有游于庭（一角之兽，即今所画獬豸）。其罪疑者，令触之，有罪则触，无罪则不触，以定狱辞。</p><p>黄熊</p><p>舜殛鲧于羽山。鲧化为黄熊，入于羽泉。故禹庙祭品，戒不用熊。</p><p>白狐</p><p>禹年三十未娶，行涂山，有白狐九尾造禹。涂山人歌曰：“白狐绥绥，九尾庞庞。成子家室，乃都攸昌。”禹遂娶之，谓之女峤。</p><p>野兔</p><p>文王囚于羑里七年，其子伯邑考往视父。纣呼与围棋，不逊，纣怒杀伯邑考，醢之，令人送文王食。命食毕，而后告，文王号泣而吐之，尽变为野兔而去。</p><p>麟绂</p><p>孔子在娠，有麟吐玉书于阙里，文云：“水精之子，系衰周而素王。”孔母乃以绣衣系麟角，信宿而麟去。至鲁定公时，鲁人锄商田于大泽，得麟，以示孔子，系角之绂尚在。孔子知命之将终，抱麟解绂，涕泗滂沱。</p><p>白泽</p><p>东望山有兽曰白泽，能言语。王者有德，明照幽远，则白泽自至。</p><p>昆蹏</p><p>后土之神兽，英灵能言语，禹治水有功而来。角端</p><p>元太祖驻师西印渡，有大兽，高数丈，一角，如犀牛，作人语曰：“此非帝王世界，宜速还。”耶律楚材进曰：此名角端，圣人在位，则奉书而至。能日驰一万八千里，灵异如鬼神，不可犯。</p><p>彖</p><p>豕类也。张口而腹脏尽露，故名曰彖。《易经》用“彖曰”，盖取此义。</p><p>狮子</p><p>一名狻猊。《博物志》：魏武帝伐冒顿，经白狼山，逢狮子，使人格之，杀伤甚众。忽见一物自林中出，如狸，上帝车轭。狮子将至，便跳上其头，狮子伏，不敢动，遂杀之。得狮子还，来至洛阳三十里，鸡犬无鸣吠者。</p><p>酋耳</p><p>身若虎豹，尾长参其身，食虎豹。王者威及四夷则至。</p><p>虎伥</p><p>人罹虎厄，其神魂尝为虎役，为之前导。故凡死于虎者，衣服巾履皆卸于地，非虎之威能使自卸，实鬼为之也。</p><p>虎威</p><p>虎有骨如乙字，长寸许，在胁两旁皮内，尾端亦有之，名“虎威”，佩之临官，则能威众。又虎夜视，一目放光，一目视物。猎人候而射之，弩箭才及，光随堕地成白石，入地尺余。记其处掘得之，能止小儿啼。</p><p>仓兕</p><p>尚父为周司马，将师伐纣。到孟津之上，仗钺把旄，号其众曰：“仓兕。”夫仓兕者，水中之兽也，善覆人舟，因神以化，令汝急渡，不急渡，仓兕害汝。</p><p>阚榖於菟</p><p>《左传》阚伯比淫于子之女，生子文。夫人使弃诸梦泽中，虎乳之。子田，见而惧，归，夫人以告，遂收之。楚人谓乳为榖 ，谓虎为於菟，故曰：“阚於菟”。</p><p>貘</p><p>貘者象鼻犀目，牛尾虎足，性好食铁，生南方山谷中。寝其皮辟湿，图其形辟邪。</p><p>穷奇</p><p>西北有兽，名曰穷奇，一名神狗。其状如虎，有翼能飞，食人，知人言语。逢忠信之人，则啮而食之；逢奸邪之人，则捕禽兽以飨之。</p><p>杌</p><p>西荒中兽也，状如虎，毛长三尺余，人面虎爪，口牙一丈八尺，好斗，至死不却，兽之至恶者。</p><p>山都</p><p>形如昆仑奴，毛遍体，见人辄闭目张口如笑，好在深洞中翻石觅蟹啖之。</p><p>饕餮</p><p>羊身人面，其目在腋下，虎齿人爪，声如婴儿，钩玉山中有之。</p><p>狼狈</p><p>二兽名。狼前二足长，后二足短；狈前二足短，后二足长。狼无狈不立，狈无狼不行。若相离，则进退无摅矣。故世人言事之乖张，则曰“狼狈”。</p><p>风马牛</p><p>马喜逆风而奔，牛喜顺风而奔，故北风则牛南而马北，南风则牛北而马南。故曰风马牛不相及也。</p><p>种羊</p><p>西域俗能种羊。初冬，择未日，杀一羊，切肉方寸，埋土中。至春季，择上未日，延僧吹胡笳，作咒语，土中起一泡，如鸭卵。数日，风破其泡，有小羊从土中出。此又胎卵湿化之外，又得一生也。</p><p>猫</p><p>出西方天竺国，唐三藏携归护经，以防鼠啮，始遗种于中国。故“猫”字不见经传。《诗》有“猫”，《礼记》迎“猫”，皆非此猫此。</p><p>万羊</p><p>李德裕召一僧问休咎，僧曰：“公是万羊丞相，今已食过九千六百矣。数日后有馈羊四百者，适满其数。”公大惊，欲勿受。僧曰：“羊至此，已为相公所有矣。”旬日后贬潮州司马，又贬连州司户，寻卒。</p><p>艾豭</p><p>卫灵公夫人南子与宋朝通，野人歌曰：“既定尔娄猪，盍归吾艾?。”娄猪，雌猪也。艾豭，雄猪也。</p><p>辽东豕</p><p>辽东有豕，生子头白，异而献之。行至河东，见豕皆白头，怀惭而返。今彭宠之自伐其功，何异于是！</p><p>李猫</p><p>李义府容貌温恭，而狡险忌刻，时人谓之“李猫”。</p><p>麋鹿触寇</p><p>秦始皇欲大苑囿，优旃曰：“善。多纵禽兽于中，寇从东方来，以麋鹿触之，足矣！”</p><p>犹豫</p><p>犹之为兽，性多疑。闻有声，则豫上树，四顾望之，无人，才敢下。须臾又上，如此非一。故今人虑事之不决者曰：“犹豫”。</p><p>沐猴</p><p>小猴也，出?宾国。史言“沐猴而冠”，以“沐”为“沐浴”之“沐”者，非是。</p><p>刑天</p><p>兽名。即“浑沌”。见《山海经》。能挟干戚而舞。陶渊明诗“刑天舞干戚”，今误作“刑天无干戚”。</p><p>猬</p><p>形若彘，常在地食死人脑。欲杀之，当以柏插其墓。故今墓上多种柏树。一名“”。秦缪公时，陈仓人掘地得之。</p><p>猾无骨，</p><p>入虎口，不能噬，落虎腹中，则自内噬出。《书》曰：“蛮夷猾夏。”则取此义。</p><p>犀角</p><p>一名“通天”。一名“分水”。一名“骇鸡”。“通天”用以作簪，则梦登天，知天上诸事。“分水”刻为鱼形，衔以入水，水开三尺，可得气，息水中。“骇鸡”谓鸡见之，则惊却也。</p><p>驯獭</p><p>永州养驯獭，以代鸬鹚没水捕鱼，常得数十斤，以供一家。鱼重一二十斤者，则两獭共畀之。明驼</p><p>驼卧，足不帖地，屈足。漏明，则走千里，故曰明驼。唐制，驿有明驼使，非边塞军机，不得擅发。杨贵妃私发驼使，赐安禄山荔枝。</p><p>猘(zhi志)狗</p><p>《左传》：“国狗之之瘈，无不噬也。”杜预注云：“瘈狂犬也。今云猘犬”。《宋书》云：“张收为犬所伤，食虾蟆而愈。”又槌碎杏仁纳伤处即愈。</p><p>畜犬</p><p>《晋书》曰：白犬黑头，畜之得财；白犬黑尾，世世乘车。黑犬白耳，富贵；黑犬白前二足，宜子孙。黄犬白耳，世世衣冠。</p><p>风生兽</p><p>生炎州，大如狸，青色。积薪数车以烧之，薪尽而兽不死，毛亦不焦，斫刺不入，打之如灰囊，以铁锤锻其头数十下，乃死，而张口向风，须臾复活。以石上菖蒲塞其鼻。即死。取其脑和菊花服之，尽十斤，得寿五百岁。</p><p>月支猛兽</p><p>汉武时，月支国献猛兽一头，形如五六十日犬子，大如狸而色黄。武帝小之，使者对曰：“夫兽不在大小。”乃指兽，命叫一声。兽舐唇良久，忽叫，如大霹雳，两目如砗之交光。帝登时颠蹶，搔耳震栗，不能自止。虎贲武士皆失仗伏地，百兽惊绝，虎亦屈伏。</p><p>舞马</p><p>唐玄宗舞马四百蹄，分为左右部，有名曰“某家骄”，其曲曰《倾杯乐》。皆衣以锦绣，缀以金银，每乐作，奋首鼓尾，纵横应节。</p><p>弄象</p><p>唐明皇有舞象数十。禄山乱，据咸阳，出舞象，令左右教之拜。舞象皆弩目不动，禄山怒，尽杀之。</p><p>弄猴</p><p>唐昭宗播迁，随驾有弄猴，能随班起居。昭宗赐以绯袍，号“供奉”。罗隐诗“何如学取孙供奉，一笑君王便着绯”是也。朱梁篡位，取猴，令殿下起居。猴望见全忠，径趋而前，跳跃奋击，遂被杀。</p><p>忽雷驳</p><p>秦叔宝所乘马也。喂料时，每饮以酒。常于月明中试之，能竖越三领黑毡。叔宝卒，嘶鸣不食而死。</p><p>铁象</p><p>曲端下狱，自知必死，仰天长吁，指其所乘马名铁象，曰：“天下欲振复中原乎？惜哉！”铁象泣数行下。</p><p>铸马</p><p>慕容有骏马，赭白，有奇相，饶逸力。至元寿元年，四十九矣，而骏逸不亏，奇之，比鲍氏骢，命铸铜以图其像，亲为铭赞，镌颂其旁，像成，而马死矣。</p><p>白獭</p><p>魏徐邈善画，明帝游洛水，见白獭爱之，不可得。邈曰：“獭嗜鲻鱼，乃不避死。”遂画板作鲻鱼悬岸，群獭竞来，一时执得。帝曰：“卿画何其神也！”</p><p>赎马</p><p>周田子方尝出，见老马于道，询知为家畜也，叹曰：“少尽其力，而老弃其身，仁者不为也。”赎之归。</p><p>袁氏</p><p>后唐有孙恪者，纳袁氏为室。后至峡山寺，袁持一碧环献老僧。少倾，野猿数十，扪萝而跃。袁乃命笑题诗，化猿去。僧方悟即沙门向所畜者，玉环其系颈旧物也。</p><p>果下马</p><p>罗定州出马，高不逾三尺，骏者有两脊骨，又呼双脊马，健而能行。以其可在果树下行，名曰“果下马”。</p><p>秽鼠易肠</p><p>唐公房拔宅上升，鸡犬皆仙，惟鼠不净，不得去。鼠自悔，一日三吐，易其肠，欲其自洁也。</p><p>八骏</p><p>穆天子八骏，一名“绝地”，足不践土；二名“翻羽”，行越飞禽；三曰“奔宵”，夜行万里；四名“超影”，逐日而行；五名“逾辉”，毛色炳熠；六名“超光”，一形十影；七名“腾雾”，乘云而奔；八名“挟翼”，身有肉翅。又有骅骝，亦古之良马也。</p><p>黑牡丹</p><p>唐末刘训者，京师富人。京师春游，以观牡丹为胜赏。训邀客赏花，乃系水牛累百于门。人指曰：“此刘氏黑牡丹也。”</p><p>辟暑犀</p><p>《孔帖》：文宗延学士于内殿。李训讲《易》，时方盛暑。上命取辟暑犀以赐。</p><p>辟寒犀</p><p>《开元遗事》：交趾进犀角，色黄如金。冬月置殿中，暖气如薰。上问使者，曰：“此辟寒犀也。”</p><p>养虎遗患</p><p>汉王欲东归，张良曰：“汉有天下大半，楚兵饥疲，今释不击，此养虎自遗患也。”王从之。</p><p>狐假虎威</p><p>楚王问群臣：“北方畏昭奚恤，何哉？”江乙曰：“虎得一狐，狐曰：‘子毋食我，天帝令我长百兽。不信，吾先行，子随后观。’兽见皆走。虎不知兽畏己，以为畏狐也。今北方非畏昭奚恤，实畏王甲兵也。”</p><p>狐疑</p><p>狐疑者，狐性多疑，故心不决曰“狐疑”。</p><p>黔驴之技</p><p>柳文：黔无驴，有好事者船载以入，放之山下。虎见庞然大物，环林间视之。驴一鸣，虎大骇，以为且噬己。然往来视之，览无异能。益习其声。稍近，宕、倚、冲、冒。驴不胜怒，蹄之。虎因喜，计之曰：“技止此矣！”跳梁大啖，断其喉，尽其肉，乃去。</p><p>马首是瞻</p><p>晋荀偃曰：“鸡鸣而驾，塞井夷灶，惟余马首是瞻！”</p><p>不及马腹</p><p>楚伐宋，宋告急于晋。晋侯欲救之，伯宗曰：“不可。古人有言曰：‘虽鞭之长，不及马腹。’天方授楚，不可与争。”</p><p>塞翁失马</p><p>《北史》：塞上翁匹马亡入胡，人吊之。翁曰：“安知非福乎？”后马将骏马归。人贺之，翁曰：“安知非祸乎？”后其子骑，折髀，人吊之，翁曰：“又安知非福乎？”后兵，出丁壮者，免其子，以跛相保。</p><p>弃人用犬</p><p>晋灵公饮赵盾酒，伏兵将攻之，其右提弥明知之，趋登，扶盾以下。公嗾夫獒焉，明搏而杀之。盾曰：“弃人用犬，虽猛何为？”</p><p>跖犬吠尧</p><p>汉高祖既杀韩信，诏捕蒯彻。既至，上曰：“若教淮阴侯反乎？”对曰：“然。秦失其鹿，天下共逐之。高材捷足者先得焉。跖之犬吠尧，尧非不仁，吠非其主也。”</p><p>指鹿为马</p><p>秦赵高欲专权，乃先设验，持鹿献二世，曰：“马也！”二世笑曰：“丞相误也，谓鹿为马。”问左右，或默，或言。高阴中言鹿者以法。</p><p>守株待免</p><p>《韩子》：宋人有耕者，田畔有株，兔走触之，折颈而死，因释耕守株，觊复得兔，为宋国笑也。</p><p>多歧亡羊</p><p>《列子》：杨子之邻人亡羊，既率其党，又请杨子竖追之。杨子曰：“嘻！亡一羊，何追之众？”众曰：“多歧。”既反，问：“获羊乎？”曰：“亡之矣。”曰“奚亡之？”曰：“歧路之中又有歧焉，吾不知所之，所以反也。”</p><p>飞越峰</p><p>洪武初，夷人献良马十，其一白者，乃得之贵州养龙坑。坑旁水深而远，下有灵物，春和多系牝马，云雾晦冥，必有与马接，其产即龙驹。故此马首高九尺，长丈余，莫可控御。敕典牧者囊沙四百斤，压而乘之，行如电蹑，片尘不惊，赐名“飞越峰”，命学士宋濂赞。燧人氏始着物虫鸟兽之名。鲧始服牛。相士始乘马。伏羲始畜牺牲。夏后氏始食卵。汉文帝始洁六畜。后魏始禁宰牛马。唐高祖始断屠。</p><p>黄耳</p><p>陆机有快犬曰“黄耳”，性黠慧，能解人语，随机入洛。久无家问，作书以竹筒戴犬项，令驰归，复得报还洛。今有“黄耳冢”。</p><p>白鹿夹毂</p><p>汉郑弘为淮阴守，岁旱，弘行田间，雨即至。时有白鹿在道，夹毂而行。主簿贺曰：“闻三公车轮鹿，明公必大拜矣！”果验。</p><p>麈</p><p>出终南诸山。鹿之大者曰麈，群鹿随之，视麈尾为响道，故古之谈者挥焉。</p><p>飞鼠</p><p>其物飞而生子。难产者，以皮覆之则易，故又名“催生”。</p><p>糖牛</p><p>桂平出。里人知牛嗜盐，乃以皮裹手，涂盐于上，入穴探之。其角如玉，取以为器。</p><p>射鹿为僧</p><p>陈惠度于剡山射鹿，鹿孕而伤，既产，以舌舐子，干而母死，惠度遂投寺为僧。后鹿死处生草，名曰“鹿胎草”。</p><p>野宾</p><p>宋王仁裕尝畜一猿，名曰“野宾”。一日放于冢山。后仁裕复过此，见一猿迎道左，从者曰：“野宾也。”随行数十里，哀吟而去。</p><p>凭黑虎</p><p>卓敬年十五，读书宝香山，风雨夜归迷失道，得一兕牛，凭之归，入门，乃黑虎也。</p><p>题《虎顾众彪图》</p><p>明成祖出图，命解缙题句。缙诗云：“虎为百兽尊，谁敢撄其怒？惟有父子恩，一步一回顾。”帝见诗有感，即令夏原吉迎太子于南京。</p><p>熊入京城</p><p>弘治间，有熊入西直门，何孟春谓同列曰：“熊之为兆，宜慎火。”未几，在处有火灾。或问孟春曰：“此出何占书？”孟春曰：“余曾见《宋纪》：永嘉灾前数日，有熊至城下，州守高世则谓其赵允曰，熊于字‘能火’，郡中宜慎火。果延烧十之七八。余忆此事，不料其亦验也。”</p><p>不忍?</p><p>孟孙猎得使巴西持归。母随之啼泣，巴西不忍，与之。孟孙大怒，逐巴西。寻召为其子傅，谓左右曰：“天不忍，且吾子乎！”</p><p>的卢</p><p>刘表赠备一马，名曰“的卢”。一日，遇伊籍，曰：“此马相恶，必妨主。”备未之信。表妻蔡氏忌备，嘱弟瑁设筵暗害。备觉，出奔，前阻檀溪，后为瑁兵所逼，乃下溪策马，曰：“的卢的卢，今日妨吾。”的卢于急流深处，一跃三丈，飞渡西岸。瑁惊骇而退。</p><p>获两虎</p><p>《史记》：陈轸曰：卞庄子刺虎，馆竖子止之，曰：“两虎方共食一牛，牛甘必斗，斗则大者伤，小者亡，从而刺之，一举两得。”果获两虎。”</p><p>牛羊犬豕别名</p><p>《礼记》：牛曰太牢。羊曰少牢。又牛曰“一元大武”。羊曰“柔毛”，又曰“长髯主簿”。豕曰“刚鬣”，又云“乌喙将军”。韩，六国时韩氏之黑犬。楚犷、宋猎，皆良犬也。又曰：“大夫之家，无故不杀犬豕。”家豹、乌圆，皆猫之美誉。</p><p>鹿死谁手</p><p>石勒曰：“使朕遇汉高，当北面事之。若遇光武，可与并驱中原，未知鹿死谁手。</p><p>续貂</p><p>《晋书》：赵王伦篡位，奴卒亦加封秩。每朝会，貂蝉满座。语曰：“貂不足，狗尾续！”</p><p>拒虎进狼</p><p>《鉴断》：汉和帝年才十四，乃能收捕窦氏，足继孝昭之烈。惜其与宦官议之，以启中常侍亡汉之阶。语曰：“前门拒虎，后门进狼。”此之谓也。</p><p>焉得虎子</p><p>《吴志》：吕蒙欲从里，母叱之。蒙曰：“不入虎穴，焉得虎子？”又班超使西域，鄯善王广礼敬甚备。匈奴使来，更疏懈。超会其吏士三十六人，曰：“不入虎穴，不得虎子。”遂夜攻虏营，斩其使。</p><p>羊触藩篱</p><p>《易经》：“羝羊触藩，羸其角。”</p><p>制千虎</p><p>《宋史》：常安民遗吕公著书曰：“去小人不难，胜小人难耳。尝见猛虎负?，卒为人胜者，人众而虎寡也。今奈何以数千人而制千虎乎？”公着得书，默然。</p><p>搏蹇兔</p><p>《史记》：范雎谓秦昭王曰：“以秦治诸侯，譬犹走韩卢而搏蹇兔也。”</p><p>瞎马临池</p><p>《世说》：顾恺之与殷仲堪作危语，有一参军在坐，曰：“盲人骑瞎马，夜半临深池。”以仲堪眇一目故也。</p><p>教猱升木</p><p>猱，猴属，性善升木，不待教而能者。《诗经》：毋教猱升木。</p><p>城狐社鼠</p><p>《韩诗外传》：“社鼠不攻，城狐不灼。”恐其坏城而伤社也。</p><p>陶犬瓦鸡</p><p>《金楼子》：“陶犬无守夜之警，瓦鸡无司晨之益。”</p><p>羊质虎皮</p><p>《杨子》：“羊质而虎皮，见草而悦，见豺而战，忘其皮之虎也。”</p><p>九尾狐</p><p>宋陈彭年奸佞不常，时号“九尾狐。”</p><p>猬务</p><p>猬似豪猪而小，其毛攒起如矢，言人事之丛杂似之。故事多曰“务”。</p></div></div><div class="post-meta meta-tags"><ul class=clearfix><li><a>'张岱','四灵部','走兽'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>