<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>30首最美落花诗词，值得静静欣赏 | 极客快訊</title><meta property="og:title" content="30首最美落花诗词，值得静静欣赏 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/1b74afad20aa4278b6fe732a6fe5154b"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/c0660057.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/c0660057.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/c0660057.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/c0660057.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/c0660057.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/c0660057.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/c0660057.html><link rel=canonical href=https://geekbank.cf/tw/%e6%b8%b8%e6%88%8f/c0660057.html><meta property="article:published_time" content="2020-10-29T21:13:31+08:00"><meta property="article:modified_time" content="2020-10-29T21:13:31+08:00"><meta name=Keywords content><meta name=description content="30首最美落花诗词，值得静静欣赏"><meta name=author content="极客快訊"><meta property="og:url" content="/cn/%E6%B8%B8%E6%88%8F/c0660057.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>30首最美落花诗词，值得静静欣赏</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p>曲江</p><p>唐·杜甫</p><p>一片花飞减却春，风飘万点正愁人。</p><p>且看欲尽花经眼，莫厌伤多酒入唇。</p><p>江上小堂巢翡翠，花边高冢卧麒麟。</p><p>细推物理须行乐，何用浮名绊此身。</p><div class=pgc-img><img alt=30首最美落花诗词，值得静静欣赏 onerror=errorimg.call(this); src=https://p3.pstatp.com/large/pgc-image/1b74afad20aa4278b6fe732a6fe5154b><p class=pgc-img-caption></p></div><p>江南逢李龟年</p><p>唐·杜甫</p><p>岐王宅里寻常见，崔九堂前几度闻。</p><p>正是江南好风景，落花时节又逢君。</p><p>落花</p><p>唐·李商隐</p><p>高阁客竟去，小园花乱飞。</p><p>参差连曲陌，迢递送斜晖。</p><p>肠断未忍扫，眼穿仍欲归。</p><p>芳心向春尽，所得是沾衣。</p><p>无题</p><p>唐·李商隐</p><p>相见时难别亦难，东风无力百花残。</p><p>春蚕到死丝方尽，蜡炬成灰泪始干。</p><p>晓镜但愁云鬓改，夜吟应觉月光寒。</p><p>蓬山此去无多路，青鸟殷勤为探看。</p><p>蝶恋花·春景</p><p>宋·苏轼</p><p>花褪残红青杏小。燕子飞时，绿水人家绕。枝上柳绵吹又少。天涯何处无芳草。</p><p>墙里秋千墙外道。墙外行人，墙里佳人笑。笑渐不闻声渐悄。多情却被无情恼。</p><p>水龙吟·次韵章质夫杨花词</p><p>宋·苏轼</p><p>似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被莺呼起。</p><p>不恨此花飞尽，恨西园，落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。</p><p>东栏梨花</p><p>宋·苏轼</p><p>梨花淡白柳深青，柳絮飞时花满城。</p><p>惆怅东栏一株雪，人生看得几清明。</p><p>千秋岁</p><p>宋·秦观</p><p>水边沙外，城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。</p><p>忆昔西池会，鹓鹭同飞盖。携手处，今谁在？日边清梦断，镜里朱颜改。春去也，飞红万点愁如海。</p><p>画堂春</p><p>宋·秦观</p><p>落红铺径水平池。弄晴小雨霏霏。杏园憔悴杜鹃啼。无奈春归。</p><p>柳外画楼独上，凭阑手捻花枝。放花无语对斜晖。此恨谁知。</p><p>点绛唇</p><p>宋·秦观</p><p>醉漾轻舟，信流引到花深处。尘缘相误，无计花间住。</p><p>烟水茫茫，千里斜阳暮。山无数，乱红如雨。不记来时路。</p><p>寄人</p><p>唐·张泌</p><p>别梦依依到谢家，小廊回合曲阑斜。</p><p>多情只有春庭月，犹为离人照落花。</p><p>浪淘沙令</p><p>南唐·李煜</p><p>帘外雨潺潺，春意阑珊，罗衾不耐五更寒。梦里不知身是客，一晌贪欢。</p><p>独自莫凭栏，无限江山，别时容易见时难。流水落花春去也，天上人间。</p><div class=pgc-img><img alt=30首最美落花诗词，值得静静欣赏 onerror=errorimg.call(this); src=https://p1.pstatp.com/large/pgc-image/40ca2f4224a242d696f6373fd76bc702><p class=pgc-img-caption></p></div><p>相见欢</p><p>南唐·李煜</p><p>林花谢了春红，太匆匆。无奈朝来寒雨，晚来风。</p><p>胭脂泪，相留醉，几时重。自是人生长恨，水长东。</p><p>己亥杂诗</p><p>清·龚自珍</p><p>浩荡离愁白日斜，吟鞭东指即天涯。</p><p>落红不是无情物，化作春泥更护花。</p><p>己亥杂诗</p><p>清·龚自珍</p><p>罡风力大簸春魂，虎豹沈沈卧九阍。</p><p>终是落花心绪好，平生默感玉皇恩。</p><p>临江仙</p><p>宋·晏几道</p><p>梦后楼台高锁，酒醒帘幕低垂。去年春恨却来时。落花人独立，微雨燕双飞。</p><p>记得小苹初见，两重心字罗衣。琵琶弦上说相思。当时明月在，曾照彩云归。</p><p>临江仙</p><p>宋·晏几道</p><p>斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。</p><p>流水便随春远，行云终与谁同。酒醒长恨锦屏空。相寻梦里路，飞雨落花中。</p><p>浣溪沙</p><p>宋·晏殊</p><p>一曲新词酒一杯。去年天气旧亭台。夕阳西下几时回？</p><p>无可奈何花落去，似曾相识燕归来。小园香径独徘徊。</p><p>蝶恋花</p><p>宋·欧阳修</p><p>庭院深深深几许，杨柳堆烟，帘幕无重数。玉勒雕鞍游冶处，楼高不见章台路。</p><p>雨横风狂三月暮，门掩黄昏，无计留春住。泪眼问花花不语，乱红飞过秋千去。</p><p>闻王昌龄左迁龙标遥有此寄</p><p>唐·李白</p><p>杨花落尽子规啼，闻道龙标过五溪。</p><p>我寄愁心与明月，随风直到夜郎西。</p><p>浣溪沙</p><p>宋·周邦彦</p><p>楼上晴天碧四垂。楼前芳草接天涯。劝君莫上最高梯。</p><p>新笋已成堂下竹，落花都上燕巢泥。忍听林表杜鹃啼。</p><p>落花</p><p>宋·朱淑真</p><p>连理枝头花正开，妒花风雨便相催。</p><p>愿教青帝常为主，莫遣纷纷点翠苔。</p><p>一剪梅</p><p>宋·李清照</p><p>红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。</p><p>花自飘零水自流。一种相思，两处闲愁。此情无计可消除，才下眉头，却上心头。</p><p>春晓</p><p>唐·孟浩然</p><p>春眠不觉晓，处处闻啼鸟。</p><p>夜来风雨声，花落知多少。</p><p>葬花吟</p><p>清·曹雪芹</p><p>花谢花飞飞满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处；手把花锄出绣帘，忍踏落花来复去，柳丝榆夹自芳菲，不管桃飘与李飞。桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢已倾。一年三百六十日，风刀霜剑严相逼；明媚鲜艳能几时，一朝飘泊难寻觅。花开易见落难寻，阶前愁杀葬花人。独把花锄泪暗洒，洒上空枝见血痕。杜鹃无语正黄昏，荷锄归去掩重门；青灯照壁人初睡，冷雨敲窗被未温。怪侬底事倍伤神？半为怜春半恼春：怜春忽至恼忽去，至又无言去不闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿侬胁下生双翼，随花飞到天尽头。天尽头，何处有香丘？未若锦囊收艳骨，一抔净土掩风流。质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时。一朝春尽红颜老，花落人亡两不知。</p><p>摸鱼儿</p><p>宋·辛弃疾</p><p>更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。</p><p>长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。</p><div class=pgc-img><img alt=30首最美落花诗词，值得静静欣赏 onerror=errorimg.call(this); src=https://p9.pstatp.com/large/dfic-imagehandler/e1367180-cb83-49aa-830e-98a2b61a5c87><p class=pgc-img-caption></p></div><p>同元明过洪福寺戏题</p><p>宋·黄庭坚</p><p>洪福僧园拂绀纱，旧题尘壁似昏鸦。</p><p>春残已是风和雨，更着游人撼落花。</p><p>欸乃歌戏王穉川</p><p>宋·黄庭坚</p><p>花上盈盈人不归，枣下纂纂实已垂。</p><p>腊雪在时听马嘶，长安城中花片飞。</p><p>宿新市徐公店</p><p>宋·杨万里</p><p>篱落疏疏一径深，树头花落未成阴。</p><p>儿童急走追黄蝶，飞入菜花无处寻。</p><p>北陂杏花</p><p>宋·王安石</p><p>一陂春水绕花身，花影妖娆各占春。</p><p>纵被春风吹作雪，绝胜南陌碾成尘。</p><p>图文均来自网络</p></div><div class="post-meta meta-tags"><ul class=clearfix><li><a>'30','诗词','静静'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>