<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 《共计900卷》（202——206卷） | 极客快訊</title><meta property="og:title" content="全唐诗 《共计900卷》（202——206卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/c7c2f74.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/c7c2f74.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/c7c2f74.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/c7c2f74.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/c7c2f74.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/c7c2f74.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/c7c2f74.html><link rel=canonical href=https://geekbank.cf/tw/%e6%b8%b8%e6%88%8f/c7c2f74.html><meta property="article:published_time" content="2020-10-29T20:46:15+08:00"><meta property="article:modified_time" content="2020-10-29T20:46:15+08:00"><meta name=Keywords content><meta name=description content="全唐诗 《共计900卷》（202——206卷）"><meta name=author content="极客快訊"><meta property="og:url" content="/cn/%E6%B8%B8%E6%88%8F/c7c2f74.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 《共计900卷》（202——206卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc><p class=pgc-img-caption></p></div><p class=ql-align-center><strong>目录</strong>：卷202沈宇 卷203杜俨 卷204杨贲 卷205包佶 卷206李嘉祐</p><h1 class=ql-align-center>卷202沈宇</h1><p>卷二百零二</p><p>卷202_1「武阳送别」沈宇</p><p>菊黄芦白雁初飞，羌笛胡笳泪满衣。</p><p>送君肠断秋江水，一去东流何日归。</p><p>卷202_2「捣衣」沈宇</p><p>日暮远天青，霜风入后庭。洞房寒未掩，砧杵夜泠泠。</p><p>卷202_3「代闺人」沈宇</p><p>杨柳青青鸟乱吟，春风香霭洞房深。</p><p>百花帘下朝窥镜，明月窗前夜理琴。</p><p>卷202_4「江南遇雨」张鼎</p><p>江天寒意少，冬月雨仍飞。出户愁为听，从风洒客衣。</p><p>旅魂惊处断，乡信意中微。几日应晴去，孤舟且欲归。</p><p>卷202_5「邺城引」张鼎</p><p>君不见汉家失统三灵变，魏武争雄六龙战。</p><p>荡<span>海吞</span>江制中国，回天运斗应南面。隐隐都城紫陌开，</p><p>迢迢分野黄星见。流年不驻漳河水，明月俄终邺国宴。</p><p>文章犹入管弦新，帷座空销狐兔尘。可惜望陵歌舞处，</p><p>松风四面暮愁人。</p><p>卷202_6「僧舍小池」张鼎</p><p>引出白云根，潺潺涨藓痕。冷光摇砌锡，疏影露枝猿。</p><p>净带凋霜叶，香通洗药源。贝多文字古，宜向此中翻。</p><p>卷202_7「拟古」薛奇童</p><p>沙尘朝蔽日，失道还相遇。寒影波上云，秋声月前树。</p><p>川气生晓夕，野阴乍烟雾。沉沉滮池水，人马不敢渡。</p><p>吮痈世所薄，挟纩恩难顾。不见古时人，中宵泪横注。</p><p>卷202_8「和李起居秋夜之作」薛奇童</p><p>过庭闻礼日，趋侍记言回。独卧玉窗前，卷帘残雨来。</p><p>高秋南斗转，凉夜北堂开。水影入朱户，萤光生绿苔。</p><p>简成良史笔，年是洛阳才。莫重白云意，时人许上台。</p><p>卷202_9「吴声子夜歌（一作崔国辅诗，题云古意）」薛奇童</p><p>净扫黄金阶，飞霜皓如雪。下帘弹箜篌，不忍见秋月。</p><p>卷202_10「塞下曲」薛奇童</p><p>骄虏初南下，烟尘暗国中。独召李将军，夜开甘泉宫。</p><p>一身许明主，万里总元戎。霜甲卧不暖，夜半闻边风。</p><p>胡天早飞雪，荒徼多转蓬。寒云覆水重，秋气连海空。</p><p>金鞍谁家子，上马鸣角弓。自是幽并客，非论爱立功。</p><p>卷202_11「云中行」薛奇童</p><p>云中小儿吹金管，向晚因风一川满。塞北云高心已悲，</p><p>城南木落肠堪断。忆昔魏家都此方，凉风观前朝百王。</p><p>千门晓映山川色，双阙遥连日月光。举杯称寿永相保，</p><p>日夕歌钟彻清昊。将军汗马百战场，天子射兽五原草。</p><p>寂寞金舆去不归，陵上黄尘满路飞。河边不语伤流水，</p><p>川上含情叹落晖。此时独立无所见，日暮寒风吹客衣。</p><p>卷202_12「楚宫词二首」薛奇童</p><p>禁苑春风起，流莺绕合欢。玉窗通日气，珠箔卷轻寒。</p><p>杨叶垂阴砌，梨花入井阑。君王好长袖，新作舞衣宽。</p><p>日晚梧桐落，微寒入禁垣。月悬三雀观，霜度万秋门。</p><p>艳舞矜新宠，愁容泣旧恩。不堪深殿里，帘外欲黄昏。</p><p>卷202_13「长孙十一东山春夜见赠」杨谏</p><p>故人谢城阙，挥手碧云期。溪月照隐处，松风生兴时。</p><p>旧林日云暮，芳草岁空滋。甘与子成梦，请君同所思。</p><p>卷202_14「赠知己」杨谏</p><p>江南折芳草，江北赠佳期。江阔水复急，过江常苦迟。</p><p>苹白兰叶青，恐度先香时。美人碧云外，宁见长相思。</p><p>卷202_15「东谿待苏户曹不至」张万顷</p><p>洛阳城东伊水西，千花万竹使人迷。台上柳枝临岸低，</p><p>门前荷叶与桥齐。日暮待君君不见，长风吹雨过青谿.</p><p>卷202_16「登天目山下作」张万顷</p><p>去岁离秦望，今冬使楚关。泪添天目水，发变海头山。</p><p>别母乌南逝，辞兄雁北还。宦游偏不乐，长为忆慈颜。</p><p>卷202_17「送裴少府」张万顷</p><p>夕膳望东周，晨装不少留。酒中同乐事，关外越离忧。</p><p>座湿秦山雨，庭寒渭水秋。何当鹰隼击，来拂故林游。</p><p>卷202_18「旅次灞亭」沈颂</p><p>闲琴开旅思，清夜有愁心。圆月正当户，微风犹在林。</p><p>苍茫孤亭上，历乱多秋音。言念待明发，东山幽意深。</p><p>卷202_19「春旦歌」沈颂</p><p>常闻嬴女玉箫台，奏曲情深彩凤来。</p><p>欲登此地销归恨，却羡双飞去不回。</p><p>卷202_20「早发西山」沈颂</p><p>游子空有怀，赏心杳无路。前程数千里，乘夜连轻驭。</p><p>缭绕松筱中，苍茫犹未曙。遥闻孤村犬，暗指人家去。</p><p>疲马怀涧泉，征衣犯霜露。喧呼谿鸟惊，沙上或骞翥。</p><p>娟娟东岑月，照耀独归虑。</p><p>卷202_21「送人还吴」沈颂</p><p>人心不忘乡，矧余客已久。送君江南去，秋醉洛阳酒。</p><p>赠言幽径兰，别思河堤柳。征帆暮风急，望望空延首。</p><p>卷202_22「送金文学还日东」沈颂</p><p>君家东海东，君去因秋风。漫漫指乡路，悠悠如梦中。</p><p>烟雾积孤岛，波涛连太空。冒险当不惧，皇恩措尔躬。</p><p>卷202_23「卫中作」沈颂</p><p>卫风愉艳宜春色，淇水清泠增暮愁。</p><p>总使榴花能一醉，终须萱草暂忘忧。</p><p>卷202_24「天长节」梁锽</p><p>日月生天久，年年庆一回。时平祥不去，寿远节长来。</p><p>连吹千家笛，同朝百郡杯。愿持金殿镜，处处照遗才。</p><p>卷202_25「长门怨」梁锽</p><p>妾命何偏薄，君王去不归。欲令遥见悔，楼上试春衣。</p><p>空殿看人入，深宫羡鸟飞。翻悲因买赋，索镜照空辉。</p><p>卷202_26「美人春卧」梁锽</p><p>妾家巫峡阳，罗幌寝兰堂。晓日临窗久，春风引梦长。</p><p>落钗仍挂鬓，微汗欲消黄。纵使朦胧觉，魂犹逐楚王。</p><p>卷202_27「名姝咏」梁锽</p><p>阿娇年未多，弱体性能和。怕重愁拈镜，怜轻喜曳罗。</p><p>临津双洛浦，对月两嫦娥。独有荆王殿，时时暮雨过。</p><p>卷202_28「艳女词」梁锽</p><p>露井桃花发，双双燕并飞。美人姿态里，春色上罗衣。</p><p>自爱频开镜，时羞欲掩扉。不知行路客，遥惹五香归。</p><p>卷202_29「狷氏子」梁锽</p><p>杏梁初照日，碧玉后堂开。忆事临妆笑，春娇满镜台。</p><p>含声歌扇举，顾影舞腰回。别有佳期处，青楼客夜来。</p><p>卷202_30「戏赠歌者」梁锽</p><p>白皙歌童子，哀音绝又连。楚妃临扇学，卢女隔帘传。</p><p>晓燕喧喉里，春莺啭舌边。若逢汉武帝，还是李延年。</p><p>卷202_31「七夕泛舟」梁锽</p><p>云端有灵匹，掩映拂妆台。夜久应摇珮，天高响不来。</p><p>片欢秋始展，残梦晓翻催。却怨填河鹊，留桥又不回。</p><p>卷202_32「崔驸马宅咏画山水扇」梁锽</p><p>画扇出秦楼，谁家赠列侯。小含吴剡县，轻带楚扬州。</p><p>掩作山云暮，摇成陇树秋。坐来传与客，汉水又回流。</p><p>卷202_33「观王美人海图障子」梁锽</p><p>宋玉东家女，常怀物外多。自从图渤海，谁为觅湘娥。</p><p>白鹭栖脂粉，赪鲂跃绮罗。仍怜转娇眼，别恨一横波。</p><p>卷202_34「闻百舌鸟」梁锽</p><p>百舌闻他郡，间关媚物华。敛形藏一叶，分响出千花。</p><p>坐爱时褰幌，行藏或驻车。不须应独感，三载已辞家。</p><p>卷202_35「省试方士进恒春草」梁锽</p><p>东吴有灵草，生彼剡溪傍。既乱莓苔色，仍连菡萏香。</p><p>掇之称远士，持以奉明王。北阙颜弥驻，南山寿更长。</p><p>金膏徒骋妙，石髓莫矜良。倘使沾涓滴，还游不死方。</p><p>卷202_36「代征人妻喜夫还」梁锽</p><p>征夫走马发渔阳，少妇含娇开洞房。千日废台还挂镜，</p><p>数年尘面再新妆。春风喜出今朝户，明月虚眠昨夜床。</p><p>莫道幽闺书信隔，还衣总是旧时香。</p><p>卷202_37「赠李中华」梁锽</p><p>莫向嵩山去，神仙多误人。不如朝魏阙，天子重贤臣。</p><p>卷202_38「咏木老人（一作傀儡吟，一作咏窟磊子人）」梁锽</p><p>刻木牵丝作老翁，鸡皮鹤发与真同。</p><p>须臾弄罢寂无事，还似人生一梦中。</p><p>卷202_39「句」梁锽</p><p>堂高凭上望，宅广乘车行。（《咏郭令公宅》。</p><p>见《封氏闻见记》）</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p1.pstatp.com/large/dfic-imagehandler/9df266b5-bed3-454f-9175-92b8cafb6d48><p class=pgc-img-caption></p></div><h1 class=ql-align-center>卷203杜俨</h1><p>卷二百零三</p><p>卷203_1「客中作」杜俨</p><p>书剑催人不暂闲，洛阳羁旅复秦关。</p><p>容颜岁岁愁边改，乡国时时梦里还。</p><p>卷203_2「三月三日曲江侍宴」赵良器</p><p>圣祖发神谋，灵符叶帝求。一人光锡命，万国荷时休。</p><p>雷解圜丘毕，云需曲水游。岸花迎步辇，仙仗拥行舟。</p><p>睿藻天中降，恩波海外流。小臣同品物，陪此乐皇猷。</p><p>卷203_3「郑国夫人挽歌词」赵良器</p><p>淑德延公胄，宜家接帝姻。桂宫男掌仆，兰殿女升嫔。</p><p>恩泽昭前命，盈虚变此辰。万年今已矣，彤管列何人。</p><p>卷203_4「郡中客舍」黄麟</p><p>虫响乱啾啾，更人正数筹。魂归洞庭夜，霜卧洛阳秋。</p><p>微月有时隐，长河到晓流。起来还嘱雁，乡信在吴洲。</p><p>卷203_5「途中口号（一作卢僎诗）」郭向</p><p>抱玉三朝楚，怀书十上秦。年年洛阳陌，花鸟弄归人。</p><p>卷203_6「题李将军山亭」郭良</p><p>凤辖将军位，龙门司隶家。衣冠为隐逸，山水作繁华。</p><p>径出重林草，池摇两岸花。谁知贵公第，亭院有烟霞。</p><p>卷203_7「早行」郭良</p><p>早行星尚在，数里未天明。不辨云林色，空闻风水声。</p><p>月从山上落，河入斗间横。渐至重门外，依稀见洛城。</p><p>卷203_8「过故人旧宅」王乔</p><p>故人轩骑罢归来，旧宅园林闲不开。</p><p>唯余挟瑟楼中妇，哭向平生歌舞台。</p><p>卷203_9「关山月」徐九皋</p><p>玉塞抵长城，金徽映高阙。遥心万余里，直望三边月。</p><p>霜静影逾悬，露晞光渐没。思君不可见，空叹将焉歇。</p><p>卷203_10「战城南」徐九皋</p><p>塞北狂胡旅，城南敌汉围。巉岩一鼓气，拔利五兵威。</p><p>虏骑瞻山哭，王师拓地飞。不应须宠战，当遂勒金徽。</p><p>卷203_11「咏史」徐九皋</p><p>亡国秦韩代，荣身刘项年。金槌击政后，玉斗碎增前。</p><p>圣主称三杰，明离保四贤。已申黄石祭，方慕赤松仙。</p><p>卷203_12「途中览镜」徐九皋</p><p>四海游长倦，百年愁半侵。赖窥明镜里，时见丈夫心。</p><p>卷203_13「送部四镇人往单于别知故」徐九皋</p><p>天下今无事，云中独未宁。忝驱更戍卒，方远送边庭。</p><p>马饮长城水，军占太白星。国恩行可报，何必守经营。</p><p>卷203_14「松滋江北阻风」阎宽</p><p>江风久未歇，山雨复相仍。巨浪天涯起，余寒川上凝。</p><p>忧人劳夕惕，乡事惫晨兴。远听知音骇，诚哉不可陵。</p><p>卷203_15「晓入宜都渚」阎宽</p><p>问俗周楚甸，川行眇江浔。兴随晓光发，道会春言深。</p><p>回眺佳气象，远怀得山林。伫应舟楫用，曷务归闲心。</p><p>卷203_16「古意」阎宽</p><p>庭树发华滋，瑶草复葳蕤。好鸟飞相从，愁人深此时。</p><p>天中有灵匹，日夕嚬蛾眉。愿逐飘风花，千里入遥帷。</p><p>心逝爱不见，空歌悲莫悲。</p><p>卷203_17「春宵览月」阎宽</p><p>月生东荒外，天云收夕阴。爱见澄清景，象吾虚白心。</p><p>耳目静无哗，神超道性深。乘兴得至乐，寓言因永吟。</p><p>卷203_18「秋怀」阎宽</p><p>下帷长日尽，虚馆早凉生。芳草犹未荐，如何蜻蛚鸣。</p><p>秋风已振衣，客去何时归。为问当途者，宁知心有违。</p><p>卷203_19「和中书侍郎院壁画云」李收</p><p>粉壁画云成，如能上太清。影从霄汉发，光照掖垣明。</p><p>映筱多幽趣，临轩得野情。独思作霖雨，流润及生灵。</p><p>卷203_20「幽情」李收</p><p>幽人惜春暮，潭上折芳草。佳期何时还，欲寄千里道。</p><p>卷203_21「怀鲁」程弥纶</p><p>曲阜国，尼丘山。周公邈难问，夫子犹启关。</p><p>履风雩兮若见，游夏兴兮鲁颜。天孙天孙，</p><p>何为今兮学且难，负星明而东游闲闲。</p><p>卷203_22「燕歌行」屈同仙</p><p>君不见渔阳八月塞草腓，征人相对并思归。</p><p>云和朔气连天黑，蓬杂惊沙散野飞。是时天地阴埃遍，</p><p>瀚海龙城皆习战。两军鼓角暗相闻，四面旌旗看不见。</p><p>昭君远嫁已年多，戎狄无厌不复和。汉兵候月秋防塞，</p><p>胡骑乘冰夜渡河。河塞东西万余里，地与京华不相似。</p><p>燕支山下少春晖，黄沙碛里无流水。金戈玉剑十年征，</p><p>红粉青楼多怨情。厌向殊乡久离别，秋来愁听捣衣声。</p><p>卷203_23「乌江女」屈同仙</p><p>越艳谁家女，朝游江岸傍。青春犹未嫁，红粉旧来娼。</p><p>锦袖盛朱橘，银钩摘紫房。见人羞不语，回艇入溪藏。</p><p>卷203_24「昌年宫之作」豆卢复</p><p>但有离宫处，君王每不居。旗门芳草合，辇路小槐疏。</p><p>殿闭山烟满，窗凝野霭虚。丰年多望幸，春色待銮舆。</p><p>卷203_25「落第归乡留别长安主人」豆卢复</p><p>客里愁多不记春，闻莺始叹柳条新。</p><p>年年下第东归去，羞见长安旧主人。</p><p>卷203_26「奉试咏青」荆冬倩</p><p>路辟天光远，春还月道临。草浓河畔色，槐结路边阴。</p><p>未映君王史，先标胄子襟。经明如可拾，自有致云心。</p><p>卷203_27「观汉水」梁洽</p><p>发源自嶓冢，东注经襄阳。一道入溟渤，别流为沧浪。</p><p>求思咏游女，投吊悲昭王。水滨不可问，日暮空汤汤。</p><p>卷203_28「游越溪」郑绍</p><p>溪水碧悠悠，猿声断客愁。渔潭逢钓楫，月浦值孤舟。</p><p>访泊随烟火，迷途视斗牛。今宵越乡意，还取醉忘忧。</p><p>卷203_29「登楼（一作王之涣诗）」朱斌</p><p>白日依山尽，黄河入海流。欲穷千里目，更上一重楼。</p><p>卷203_30「感寓二首」梁德裕</p><p>彩云呈瑞质，五色发人寰。独作龙虎状，孤飞天地间。</p><p>隐隐临北极，峨峨象南山。恨在帝乡外，不逢枝叶攀。</p><p>幽涧生蕙若，幽渚老江蓠。荣落人不见，芳香徒尔为。</p><p>不及绿萍草，生君红莲池。左右美人弄，朝夕春风吹。</p><p>叶洗玉泉水，珠清湛露滋。心亦愿如此，托君君不知。</p><p>卷203_31「咏谈容娘」常非月</p><p>举手整花钿，翻身舞锦筵。马围行处匝，人压看场圆。</p><p>歌要齐声和，情教细语传。不知心大小，容得许多怜。</p><p>卷203_32「览史」张良璞</p><p>享年八十已，历数穷苍生。七虎门源上，咆哮关内鸣。</p><p>建都用鹑宿，设险因金城。舜曲烟火起，汾河珠翠明。</p><p>海云引天仗，朔雪留边兵。作孽人怨久，其亡鬼信盈。</p><p>素灵感刘季，白马从子婴。昏虐不务德，百代无芳声。</p><p>卷203_33「奉试冷井诗」孙欣</p><p>仙闱井初凿，灵液沁成泉。色湛青苔里，寒凝紫绠边。</p><p>铜瓶向影落，玉甃抱虚圆。永愿调神鼎，尧时泰万年。</p><p>卷203_34「都中闲居」王羡门</p><p>君王巡海内，北阙下明台。云物天中少，烟花岁后来。</p><p>河从御苑出，山向国门开。寂寞东京里，空留贾谊才。</p><p>卷203_35「江南弄」芮挺章</p><p>春江可怜事，最在美人家。鹦鹉能言鸟，芙蓉巧笑花。</p><p>地衔金作埒，水抱玉为沙。薄晚青丝骑，长鞭赴狭斜。</p><p>卷203_36「少年行」芮挺章</p><p>任气称张放，衔恩在少年。玉阶朝就日，金屋夜升天。</p><p>轩骑青云际，笙歌绿水边。建章明月好，留醉伴风烟。</p><p>卷203_37「伊水门」楼颖</p><p>朝涉伊水门，伊水入门流。惬心乃成兴，澹然泛孤舟。</p><p>霏微傍青霭，容与随白鸥。竹阴交前浦，柳花媚中洲。</p><p>日落阴云生，弥觉兹路幽。聊以恣所适，此外知何求。</p><p>卷203_38「东郊纳凉，忆左威卫李录事收昆季、太原崔参军三首」楼颖</p><p>水竹谁家宅，幽庭向苑门。今知季伦沼，旧是辟疆园。</p><p>饥鹭窥鱼静，鸣鸦带子喧。兴成只自适，欲白返忘言。</p><p>纳凉每选地，近是青门东。林与缭垣接，池将沁水通。</p><p>枝交帝女树，桥映美人虹。想是忘机者，悠悠在兴中。</p><p>林间求适意，池上得清飙。稍稍斜回楫，时时一度桥。</p><p>水光壁际动，山影浪中摇。不见李元礼，神仙何处要。</p><p>卷203_39「西施石」楼颖</p><p>西施昔日浣纱津，石上青苔思杀人。</p><p>一去姑苏不复返，岸旁桃李为谁春。</p><p>卷203_40「江南行」李康成</p><p>杨柳青青莺欲啼，风光摇荡绿苹齐，金阴城头日色低。</p><p>日色低，情难极，水中凫鹥双比翼。</p><p>卷203_41「采莲曲」李康成</p><p>采莲去，月没春江曙。翠钿红袖水中央，</p><p>青荷莲子杂衣香，云起风生归路长。归路长，那得久。</p><p>各回船，两摇手。</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p3.pstatp.com/large/dfic-imagehandler/cded63e2-8988-4630-b68b-2298afd6e5d1><p class=pgc-img-caption></p></div><p>卷203_42「玉华仙子歌」李康成</p><p>紫阳仙子名玉华，珠盘承露饵丹砂。转态凝情五云里，</p><p>娇颜千岁芙蓉花。紫阳彩女矜无数，遥见玉华皆掩嫭。</p><p>高堂初日不成妍，洛渚流风徒自怜。璇阶霓绮阁，</p><p>碧题霜罗幕。仙娥桂树长自春，王母桃花未尝落。</p><p>上元夫人宾上清，深宫寂历厌层城。解佩空怜郑交甫，</p><p>吹箫不逐许飞琼。溶溶紫庭步，渺渺瀛台路。</p><p>兰陵贵士谢相逢，济北风生尚回顾。沧洲傲吏爱金丹，</p><p>清心回望云之端。羽盖霓裳一相识，传情写念长无极。</p><p>长无极，永相随。攀霄历金阙，弄影下瑶池。</p><p>夕宿紫府云母帐，朝餐玄圃昆仑芝。不学兰香中道绝，</p><p>却教青鸟报相思。</p><p>卷203_43「自君之出矣」李康成</p><p>自君之出矣，弦吹绝无声。思君如百草，撩乱逐春生。</p><p>卷203_44「句」李康成</p><p>因缘苟会合，万里犹同乡。运命倘不谐，隔壁无津梁。</p><p>（《经籍考》云：康成编《玉台后集》，中间自载其</p><p>诗八首，如《河阳居家女》长篇一首，押五十二韵，</p><p>若欲与《木兰》及《孔雀东南飞》之作方驾者，</p><p>末四句云云，亦佳）</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p9.pstatp.com/large/dfic-imagehandler/58e32171-4f43-495e-a05a-ebbf2b20700e><p class=pgc-img-caption></p></div><h1 class=ql-align-center>卷204杨贲</h1><p>卷二百零四</p><p>卷204_1「时兴」杨贲</p><p>贵人昔未贵，咸愿顾寒微。及自登枢要，何曾问布衣。</p><p>平明登紫阁，日晏下彤闱。扰扰路傍子，无劳歌是非。</p><p>卷204_2「咏石季伦」李清</p><p>金谷繁华石季伦，只能谋富不谋身。</p><p>当时纵与绿珠去，犹有无穷歌舞人。</p><p>卷204_3「鹤警露」陈季</p><p>南国商飙动，东皋野鹤鸣。溪松寒暂宿，露草滴还惊。</p><p>欲有高飞意，空闻召侣情。风间传藻质，月下引清声。</p><p>未假抟扶势，焉知羽翼轻。吾君开太液，愿得应皇明。</p><p>卷204_4「湘灵鼓瑟」陈季</p><p>神女泛瑶瑟，古祠严野亭。楚云来泱漭，湘水助清泠。</p><p>妙指微幽契，繁声入杳冥。一弹新月白，数曲暮山青。</p><p>调苦荆人怨，时遥帝子灵。遗音如可赏，试奏为君听。</p><p>卷204_5「湘灵鼓瑟」王邕</p><p>宝瑟和琴韵，灵妃应乐章。依稀闻促柱，仿佛梦新妆。</p><p>波外声初发，风前曲正长。凄清和万籁，断续绕三湘。</p><p>转觉云山迥，空怀杜若芳。诚能传此意，雅奏在宫商。</p><p>卷204_6「嵩山望幸」王邕</p><p>峻极位何崇，方知造化功。降灵逢圣主，望幸表维嵩。</p><p>隐映连青壁，嵯峨向碧空。象车因叶瑞，龙驾愿升中。</p><p>万岁声长在，千岩气转雄。东都歌盛事，西笑伫皇风。</p><p>卷204_7「湘灵鼓瑟」庄若讷</p><p>帝子鸣金瑟，余声自抑扬。悲风丝上断，流水曲中长。</p><p>出没游鱼听，逶迤彩凤翔。微音时扣征，雅韵乍含商。</p><p>神理诚难测，幽情讵可量。至今闻古调，应恨滞三湘。</p><p>卷204_8「湘灵鼓瑟」魏璀</p><p>瑶瑟多哀怨，朱弦且莫听。扁舟三楚客，丛竹二妃灵。</p><p>淅沥闻余响，依稀欲辨形。柱间寒水碧，曲里暮山青。</p><p>良马悲衔草，游鱼思绕萍。知音若相遇，终不滞南溟。</p><p>卷204_9「怀素上人草书歌（一本作王邕诗，今从统签另编）」王zr</p><p>衡阳双峡插天峻，青壁巉巉万余仞。此中灵秀众所知，</p><p>草书独有怀素奇。怀素身长五尺四，嚼汤诵咒吁可畏。</p><p>铜瓶锡杖倚闲庭，斑管秋毫多逸意。或粉壁，或彩笺，</p><p>蒲葵绢素何相鲜。忽作风驰如电掣，更点飞花兼散雪。</p><p>寒猿饮水撼枯藤，壮士拔山伸劲铁。</p><p>君不见张芝昔日称独贤，君不见近日张旭为老颠。</p><p>二公绝艺人所惜，怀素传之得真迹。峥嵘蹙出海上山，</p><p>突兀状成湖畔石。一纵又一横，一欹又一倾。</p><p>临江不羡飞帆势，下笔长为骤雨声。我牧此州喜相识，</p><p>又见草书多慧力。怀素怀素不可得，开卷临池转相忆。</p><p>卷204_10「怀素上人草书歌」窦冀</p><p>狂僧挥翰狂且逸，独任天机摧格律。龙虎惭因点画生，</p><p>雷霆却避锋芒疾。鱼笺绢素岂不贵，只嫌局促儿童戏。</p><p>粉壁长廊数十间，兴来小豁胸襟气。长幼集，贤豪至，</p><p>枕糟藉曲犹半醉。忽然绝叫三五声，满壁纵横千万字。</p><p>吴兴张老尔莫颠，叶县公孙我何谓。如熊如罴不足比，</p><p>如虺如蛇不足拟。涵物为动鬼神泣，狂风入林花乱起。</p><p>殊形怪状不易说，就中惊燥尤枯绝。边风杀气同惨烈，</p><p>崩槎卧木争摧折。塞草遥飞大漠霜，胡天乱下阴山雪。</p><p>偏看能事转新奇，郡守王公同赋诗。枯藤劲铁愧三舍，</p><p>骤雨寒猿惊一时。此生绝艺人莫测，假此常为护持力。</p><p>连城之璧不可量，五百年知草圣当。</p><p>卷204_11「怀素上人草书歌」鲁收</p><p>吾观文士多利用，笔精墨妙诚堪重。身上艺能无不通，</p><p>就中草圣最天纵。有时兴酣发神机，抽毫点墨纵横挥。</p><p>风声吼烈随手起，龙蛇迸落空壁飞。连拂数行势不绝，</p><p>藤悬查蹙生奇节。划然放纵惊云涛，或时顿挫萦毫发。</p><p>自言转腕无所拘，大笑羲之用阵图。狂来纸尽势不尽，</p><p>投笔抗声连叫呼。信知鬼神助此道，墨池未尽书已好。</p><p>行路谈君口不容，满堂观者空绝倒。所恨时人多笑声，</p><p>唯知贱实翻贵名。观尔向来三五字，颠奇何谢张先生。</p><p>卷204_12「怀素上人草书歌」朱逵</p><p>几年出家通宿命，一朝却忆临池圣。转腕摧锋增崛崎，</p><p>秋毫茧纸常相随。衡阳客舍来相访，连饮百杯神转王。</p><p>忽闻风里度飞泉，纸落纷纷如跕鸢。形容脱略真如助，</p><p>心思周游在何处。笔下惟看激电流，字成只畏盘龙去。</p><p>怪状崩腾若转蓬，飞丝历乱如回风。长松老死倚云壁，</p><p>蹙浪相翻惊海鸿。于今年少尚如此，历睹远代无伦比。</p><p>妙绝当动鬼神泣，崔蔡幽魂更心死。</p><p>卷204_13「题怀素上人草书」许瑶</p><p>志在新奇无定则，古瘦漓𫄥半无墨。</p><p>醉来信手两三行，醒后却书书不得。</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p1.pstatp.com/large/dfic-imagehandler/e7ba0141-2d10-4785-97b8-657a6d3452dc><p class=pgc-img-caption></p></div><h1 class=ql-align-center>卷205包佶</h1><p>卷二百零五</p><p>卷205_1「祀风师乐章。迎神」包佶</p><p>太皞御气，句芒肇功。苍龙青旗，爰候祥风。</p><p>律以和应，神以感通。鼎俎修蚃，时惟礼崇。</p><p>卷205_2「祀风师乐章。奠币登歌」包佶</p><p>旨酒告洁，青苹应候。礼陈瑶币，乐献金奏。</p><p>弹弦自昔，解冻惟旧。仰瞻肸蚃，群祥来凑。</p><p>卷205_3「祀风师乐章。迎俎酌献」包佶</p><p>德盛昭临，迎拜巽方。爰候发生，式荐馨香。</p><p>酌醴具举，工歌再扬。神歆入律，恩降百祥。</p><p>卷205_4「祀风师乐章。亚献终献」包佶</p><p>膋芗备，玉帛陈。风动物，乐感神。</p><p>三献终，百神臻。草木荣，天下春。</p><p>卷205_5「祀风师乐章。送神」包佶</p><p>微穆敷华能应节，飘扬发彩宜行庆。送迎灵驾神心飨，</p><p>跪拜灵坛礼容盛。气和草木发萌芽，德畅禽鱼遂翔泳。</p><p>永望翠盖逐流云，自兹率土调春令。</p><p>卷205_6「祀雨师乐章。迎神」包佶</p><p>陟降左右，诚达幽圆。作解之功，乐惟有年。</p><p>云輧戾止，洒雾飘烟。惟馨展礼，爰列豆笾。</p><p>卷205_7「祀雨师乐章。奠币登歌」包佶</p><p>岁正朱明，礼布玄制。惟乐能感，与神合契。</p><p>阴雾离披，灵驭摇裔。膏泽之庆，期于稔岁。</p><p>卷205_8「祀雨师乐章。迎俎酌献」包佶</p><p>阳开幽蛰，躬奉郁鬯。礼备节应，震来灵降。</p><p>动植求声，飞沉允望。时康气茂，惟神之贶。</p><p>卷205_9「祀雨师乐章。亚献终献」包佶</p><p>奠既备，献将终。神行令，瑞飞空。</p><p>迎干德，祈岁功。乘烟燎，俨从风。</p><p>卷205_10「祀雨师乐章。送神」包佶</p><p>整驾升车望寥廓，垂阴荐祉荡昏氛。飨时灵贶僾如在，</p><p>乐罢余声遥可闻。饮福陈诚礼容备，撤俎终献曙光分。</p><p>跪拜临坛结空想，年年应节候油云。</p><p>卷205_11「答窦拾遗卧病见寄」包佶</p><p>今春扶病移沧海，几度承恩对白花。送客屡闻帘外鹊，</p><p>销愁已辨酒中蛇。瓶开枸杞悬泉水，鼎炼芙蓉伏火砂。</p><p>误入尘埃牵吏役，羞将簿领到君家。</p><p>卷205_12「对酒赠故人」包佶</p><p>扶起离披菊，霜轻喜重开。醉中惊老去，笑里觉愁来。</p><p>月送人无尽，风吹浪不回。感时将有寄，诗思涩难裁。</p><p>卷205_13「同李吏部伏日口号，呈元庶子、路中丞」包佶</p><p>火炎逢六月，金伏过三庚。几度衣裳汗，谁家枕簟清。</p><p>颁冰无下位，裁扇有高名。吏部还开瓮，殷勤二客情。</p><p>卷205_14「岭下卧疾，寄刘长卿员外」包佶</p><p>唯有贫兼病，能令亲爱疏。岁时供放逐，身世付空虚。</p><p>胫弱秋添絮，头风晓废梳。波澜喧众口，藜藿静吾庐。</p><p>丧马思开卦，占鸮懒发书。十年江海隔，离恨子知予。</p><p>卷205_15「戏题诸判官厅壁」包佶</p><p>六十老翁无所取，二三君子不相遗。</p><p>愿留今日交欢意，直到隳官谢病时。</p><p>卷205_16「酬兵部李侍郎晚过东厅之作（时自刑部侍郎拜祭酒）」包佶</p><p>酒礼惭先祭，刑书已旷官。诏驰黄纸速，身在绛纱安。</p><p>圣位登堂静，生徒跪席寒。庭槐暂摇落，幸为入春看。</p><p>卷205_17「昭德皇后挽歌词」包佶</p><p>西汜驰晖过，东园别路长。岁华唯陇柏，春事罢公桑。</p><p>龟兆开泉户，禽巢闭画梁。更闻哀礼过，明诏制心丧。</p><p>卷205_18「秋日过徐氏园林」包佶</p><p>回塘分越水，古树积吴烟。扫竹催铺席，垂萝待系船。</p><p>鸟窥新罅栗，龟上半欹莲。屡入忘归地，长嗟俗事牵。</p><p>卷205_19「双山过信公所居」包佶</p><p>遥礼前朝塔，微闻后夜钟。人间第四祖，云里一双峰。</p><p>积雨封苔径，多年亚石松。传心不传法，谁可继高踪。</p><p>卷205_20「尚书宗兄使过诗以奉献」包佶</p><p>洛下交亲满，归闲意有余。翻嫌旧坐宅，却驾所悬车。</p><p>腹饱山僧供，头轻侍婢梳。上官唯揖让，半禄代耕鉏.</p><p>雨散三秋别，风传一字书。胜游如可继，还欲并园庐。</p><p>卷205_21「抱疾谢李吏部赠诃黎勒叶」包佶</p><p>一叶生西徼，赍来上海查。岁时经水府，根本别天涯。</p><p>方士真难见，商胡辄自夸。此香同异域，看色胜仙家。</p><p>茗饮暂调气，梧丸喜伐邪。幸蒙祛老疾，深愿驻韶华。</p><p>卷205_22「奉和柳相公中书言怀」包佶</p><p>运筹时所贵，前席礼偏深。羸驾归贫宅，欹冠出禁林。</p><p>凤巢方得地，牛喘最关心。雅望期三入，东山未可寻。</p><p>卷205_23「客自江南话过亡友朱司议故宅」包佶</p><p>交臂多相共，风流忆此人。海翻移里巷，书蠹积埃尘。</p><p>奉佛栖禅久，辞官上疏频。故来分半宅，惟是旧交亲。</p><p>卷205_24「酬于侍郎湖南见寄十四韵」包佶</p><p>桂岭千崖断，湘流一派通。长沙今贾傅，东海旧于公。</p><p>章甫经殊俗，离骚继雅风。金闺文作字，玉匣气成虹。</p><p>翰墨时招侣，丹青夙在公。主恩留左掖，人望积南宫。</p><p>巧拙循名异，浮沉顾位同。九迁归上略，三已契愚衷。</p><p>责谢庭中吏，悲宽塞上翁。楚材欣有适，燕石愧无功。</p><p>山晓重岚外，林春苦雾中。雪花翻海鹤，波影倒江枫。</p><p>去札频逢信，回帆早挂空。避贤方有日，非敢爱微躬。</p><p>卷205_25「朝拜元陵」包佶</p><p>宫前石马对中峰，云里金铺闭几重。</p><p>不见露盘迎晓日，唯闻木斧扣寒松。</p><p>卷205_26「发襄阳后却寄公安人」包佶</p><p>挥泪送回人，将书报所亲。晚年多疾病，中路有风尘。</p><p>王粲频征楚，君恩许入秦。还同星火去，马上别江春。</p><p>卷205_27「立春后休沐」包佶</p><p>心与青春背，新年亦掩扉。渐穷无相学，惟避不材讥。</p><p>积病攻难愈，衔恩报转微。定知书课日，优诏许辞归。</p><p>卷205_28「宿庐山，赠白鹤观刘尊师」包佶</p><p>苍苍五老雾中坛，杳杳三山洞里官。手护昆仑象牙简，</p><p>心推霹雳枣枝盘。春飞雪粉如毫润，晓漱琼膏冰齿寒。</p><p>渐恨流年筋力少，惟思露冕事星冠。</p><p>卷205_29「观壁画九想图」包佶</p><p>一世荣枯无异同，百年哀乐又归空。</p><p>夜阑鸟鹊相争处，林下真僧在定中。</p><p>卷205_30「送日本国聘贺使晁巨卿东归」包佶</p><p>上才生下国，东海是西邻。九译蕃君使，千年圣主臣。</p><p>野情偏得礼，木性本含真。锦帆乘风转，金装照地新。</p><p>孤城开蜃阁，晓日上朱轮。早识来朝岁，涂山玉帛均。</p><p>卷205_31「顾著作宅赋诗」包佶</p><p>几年江海烟霞，乘醉一到京华。已觉不嫌羊酪，</p><p>谁能长守兔罝.脱巾偏招相国，逢竹便认吾家。</p><p>各在芸台阁里，烦君日日登车。</p><p>卷205_32「近获风痹之疾，题寄所怀」包佶</p><p>病夫将已矣，无可答君恩。衾枕同羁客，图书委外孙。</p><p>久来从吏道，常欲奉空门。疾走机先息，欹行力渐烦。</p><p>无医能却老，有变是游魂。鸟宿还依伴，蓬飘莫问根。</p><p>寓形齐指马，观境制心猿。唯借南荣地，清晨暂负暄。</p><p>卷205_33「奉和常阁老晚秋集贤院即事，寄赠徐、薛二侍郎」包佶</p><p>秘殿掖垣西，书楼苑树齐。秋烟凝缥帙，晓色上璇题。</p><p>门接承明近，池连太液低。疏钟文马驻，繁叶彩禽栖。</p><p>职美纶将綍，荣深组及珪。九霄偏眷顾，三事早提携。</p><p>对案临青玉，窥书捧紫泥。始欢新遇重，还惜旧游暌。</p><p>左宦登吴岫，分家渡越溪。赋中频叹𫛳，卜处几听鸡。</p><p>望阙应多恋，临津不用迷。柏梁思和曲，朝夕候金闺。</p><p>卷205_34「酬顾况见寄」包佶</p><p>于越城边枫叶高，楚人书里寄离骚。</p><p>寒江㶉𫛶思俦侣，岁岁临流刷羽毛。</p><p>卷205_35「岁日作（一作口号）」包佶</p><p>更劳今日春风至，枯树无枝可寄花。</p><p>览镜唯看飘乱发，临风谁为驻浮槎。</p><p>卷205_36「元日观百僚朝会」包佶</p><p>万国贺唐尧，清晨会百僚。花冠萧相府，绣服霍嫖姚。</p><p>寿色凝丹槛，欢声彻九霄。御炉分兽炭，仙管弄云韶。</p><p>日照金觞动，风吹玉佩摇。都城献赋者，不得共趋朝。</p><p>卷205_37「再过金陵」包佶</p><p>玉树歌终王气收，雁行高送石城秋。</p><p>江山不管兴亡事，一任斜阳伴客愁。</p><p>卷205_38「寄杨侍御（一作包何诗）」包佶</p><p>一官何幸得同时，十载无媒独见遗。</p><p>今日不论腰下组，请君看取鬓边丝。</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p1.pstatp.com/large/dfic-imagehandler/08803082-270c-401a-b7fe-23db023c581b><p class=pgc-img-caption></p></div><h1 class=ql-align-center>卷206李嘉祐</h1><p>卷二百零六</p><p>卷206_1「江上曲」李嘉祐</p><p>江心澹澹芙蓉花，江口蛾眉独浣纱。可怜应是阳台女，</p><p>对坐鹭鸶娇不语。掩面羞看北地人，回身忽作空山语。</p><p>苍梧秋色不堪论，千载依依帝子魂。君看峰上斑斑竹，</p><p>尽是湘妃泣泪痕。</p><p>卷206_2「伤吴中」李嘉祐</p><p>馆娃宫中春已归，阖闾城头莺已飞。复见花开人又老，</p><p>横塘寂寂柳依依。忆昔吴王在宫阙，馆娃满眼看花发。</p><p>舞袖朝欺陌上春，歌声夜怨江边月。古来人事亦犹今，</p><p>莫厌清觞与绿琴。独向西山聊一笑，白云芳草自知心。</p><p>卷206_3「夜闻江南人家赛神，因题即事」李嘉祐</p><p>南方淫祀古风俗，楚妪解唱迎神曲。锵锵铜鼓芦叶深，</p><p>寂寂琼筵江水绿。雨过风清洲渚闲，椒浆醉尽迎神还。</p><p>帝女凌空下湘岸，番君隔浦向尧山。月隐回塘犹自舞，</p><p>一门依倚神之祜。韩康灵药不复求，扁鹊医方曾莫睹。</p><p>逐客临江空自悲，月明流水无已时。听此迎神送神曲，</p><p>携觞欲吊屈原祠。</p><p>卷206_4「古兴」李嘉祐</p><p>十五小家女，双鬟人不如。蛾眉暂一见，可直千金余。</p><p>自从得向蓬莱里，出入金舆乘玉趾。梧桐树上春鸦鸣，</p><p>晓伴君王犹未起。莫道君恩长不休，婕妤团扇苦悲秋。</p><p>君看魏帝邺都里，惟有铜台漳水流。</p><p>卷206_5「杂兴」李嘉祐</p><p>花间昔日黄鹂啭，妾向青楼已生怨。花落黄鹂不复来，</p><p>妾老君心亦应变。君心比妾心，妾意旧来深。</p><p>一别十年无尺素，归时莫赠路傍金。</p><p>卷206_6「送韦邕少府归钟山」李嘉祐</p><p>祈门官罢后，负笈向桃源。万卷长开帙，千峰不闭门。</p><p>绿杨垂野渡，黄鸟傍山村。念尔能高枕，丹墀会一论。</p><p>卷206_7「送卢员外往饶州」李嘉祐</p><p>为郎复典郡，锦帐映朱轮。露冕随龙节，停桡得水人。</p><p>早霜芦叶变，寒雨石榴新。莫怪谙风土，三年作逐臣。</p><p>卷206_8「送裴五归京口」李嘉祐</p><p>君罢江西日，家贫为一官。还归五陵去，只向远峰看。</p><p>暮色催人别，秋风待雨寒。遥知到三径，唯有菊花残。</p><p>卷206_9「送严维归越州」李嘉祐</p><p>艰难只用武，归向浙河东。松雪千山暮，林泉一水通。</p><p>乡心缘绿草，野思看青枫。春日偏相忆，裁书寄剡中。</p><p>卷206_10「送杜士瞻楚州觐省」李嘉祐</p><p>风流与才思，俱似晋时人。淮月归心促，江花入兴新。</p><p>云深沧海暮，柳暗白田春。共道官犹小，怜君孝养亲。</p><p>卷206_11「送裴宣城上元所居」李嘉祐</p><p>水流过海稀，尔去换春衣。泪向槟榔尽，身随鸿雁归。</p><p>草思晴后发，花怨雨中飞。想到金陵渚，酣歌对落晖。</p><p>卷206_12「留别毗陵诸公」李嘉祐</p><p>久作涔阳令，丹墀忽再还。凄凉辞泽国，离乱到乡山。</p><p>北固滩声满，南徐草色闲。知心从此别，相忆鬓毛斑。</p><p>卷206_13「送独孤拾遗先辈先赴上都」李嘉祐</p><p>行春日已晓，桂楫逐寒烟。转曲遥峰出，看涛极浦连。</p><p>入京当献赋，封事更闻天。日日趋黄阁，应忘云海边。</p><p>卷206_14「常州韦郎中泛舟见饯」李嘉祐</p><p>主人冯轼贵，送客泛舟稀。逼岸随芳草，回桡背落晖。</p><p>映花双节驻，临水伯劳飞。醉与群公狎，春塘露冕归。</p><p>卷206_15「送崔侍御入朝」李嘉祐</p><p>十年犹执宪，万里独归春。旧国逢芳草，青云见故人。</p><p>潘郎今发白，陶令本家贫。相送临京口，停桡泪满巾。</p><p>卷206_16「送岳州司马弟之任」李嘉祐</p><p>岳阳天水外，念尔一帆过。野墅人烟迥，山城雁影多。</p><p>有时巫峡色，终日洞庭波。丞相今为郡，应无劳者歌。</p><p>卷206_17「裴侍御见赠斑竹杖」李嘉祐</p><p>骚人夸竹杖，赠我意何深。万点湘妃泪，三年贾谊心。</p><p>愿持终白首，谁道贵黄金。他日归愚谷，偏宜绿绮琴。</p><p>卷206_18「送张观归袁州」李嘉祐</p><p>羡尔湘东去，烟花尚可亲。绿芳深映鸟，远岫递迎人。</p><p>饥狖啼初日，残莺惜暮春。遥怜谢客兴，佳句又应新。</p><p>卷206_19「冬夜饶州使堂饯相公五叔赴歙州」李嘉祐</p><p>丞相过邦牧，清弦送羽觞。高情同客醉，子夜为人长。</p><p>斜汉初过斗，寒云正护霜。新安江自绿，明主待惟良。</p><p>卷206_20「蒋山开善寺（一作崔峒诗）」李嘉祐</p><p>山殿秋云里，香烟出翠微。客寻朝磬至，僧背夕阳归。</p><p>下界千门在，前朝万事非。看心兼送目，葭菼自依依。</p><p>卷206_21「晚发江宁道中呈严维」李嘉祐</p><p>惆怅遥江路，萧条落日过。蝉鸣独树急，鸦向古城多。</p><p>转曲随青嶂，因高见白波。潘生秋径草，严子意如何。</p><p>卷206_22「句容县东青阳馆作」李嘉祐</p><p>句曲千峰暮，归人向远烟。风摇近水叶，云护欲晴天。</p><p>夕照留山馆，秋光落草田。征途傍斜日，一骑独翩翩。</p><p>卷206_23「晚春宴无锡蔡明府西亭」李嘉祐</p><p>茅檐闲寂寂，无事觉人和。井近时浇圃，城低下见河。</p><p>兴缘芳草积，情向远峰多。别日归吴地，停桡更一过。</p><p>卷206_24「送王端赴朝」李嘉祐</p><p>君承明主意，日日上丹墀。东阁论兵后，南宫草奏期。</p><p>人稀傍河处，槐暗入关时。独遣吴州客，平陵结梦思。</p><p>卷206_25「送王正字山寺读书」李嘉祐</p><p>欲究先儒教，还过支遁居。山阶闲听法，竹径独看书。</p><p>向日荷新卷，迎秋柳半疏。风流有佳句，不似带经锄。</p><p>卷206_26「送房明府罢长宁令湖州客舍」李嘉祐</p><p>君为万里宰，恩及五湖人。未满先求退，归闲不厌贫。</p><p>远峰晴更近，残柳雨还新。要自趋丹陛，明年鸡树亲。</p><p>卷206_27「咏萤」李嘉祐</p><p>映水光难定，凌虚体自轻。夜风吹不灭，秋露洗还明。</p><p>向烛仍分焰，投书更有情。犹将流乱影，来此傍檐楹。</p><p>卷206_28「送李中丞、杨判官」李嘉祐</p><p>射策名先着，论兵气自雄。能全季布诺，不道鲁连功。</p><p>流水蒹葭外，诸山睥睨中。别君秋日晚，回首夕阳空。</p><p>卷206_29「至七里滩作」李嘉祐</p><p>迁客投于越，临江泪满衣。独随流水远，转觉故人稀。</p><p>万木迎秋序，千峰驻晚晖。行舟犹未已，惆怅暮潮归。</p><p>卷206_30「南浦渡口」李嘉祐</p><p>寂寞横塘路，新篁覆水低。东风潮信满，时雨稻粳齐。</p><p>寡妇共租税，渔人逐鼓鼙。惭无卓鲁术，解印谢黔黎。</p><p>卷206_31「暮秋迁客增思寄京华」李嘉祐</p><p>宋玉怨三秋，张衡复四愁。思乡雁北至，欲别水东流。</p><p>倚树看黄叶，逢人诉白头。佳期不可失，落日自登楼。</p><p>卷206_32「送苏修往上饶」李嘉祐</p><p>爱尔无羁束，云山恣意过。一身随远岫，孤棹任轻波。</p><p>世事关心少，渔家寄宿多。芦花泊舟处，江月奈人何。</p><p>卷206_33「题王十九茆堂」李嘉祐</p><p>满庭多种药，入里作山家。终日能留客，凌寒亦对花。</p><p>海鸥过竹屿，门柳拂江沙。知尔卑栖意，题诗美白华。</p><p>卷206_34「送弘志上人归湖州」李嘉祐</p><p>山林唯幽静，行住不妨禅。高月穿松径，残阳过水田。</p><p>诗从宿世悟，法为本师传。能使南人敬，修持香火缘。</p><p>卷206_35「送陆士伦宰义兴」李嘉祐</p><p>阳羡兰陵近，高城带水闲。浅流通野寺，绿茗盖春山。</p><p>长吏多愁罢，游人讵肯还。知君日清净，无事掩重关。</p><p>卷206_36「和张舍人中书宿直」李嘉祐</p><p>汉主留才子，春城直紫微。对花阊阖静，过竹吏人稀。</p><p>裁诏催添烛，将朝欲更衣。玉堂宜岁久，且莫厌彤闱。</p><p>卷206_37「司勋王郎中宅送韦九郎中往濠州」李嘉祐</p><p>怜尔因同舍，看书似外家。出关逢落叶，傍水见寒花。</p><p>送远添秋思，将衰恋岁华。清淮倍相忆，回首莫令赊。</p><p>卷206_38「晚春送吉校书归楚州（吉中孚曾为道士）」李嘉祐</p><p>诗人饶楚思，淮上及春归。旧浦菱花发，闲门柳絮飞。</p><p>高名乡曲重，少事道流稀。定向渔家醉，残阳卧钓矶。</p><p>卷206_39「送严二擢第东归」李嘉祐</p><p>隳官就宾荐，时辈讵争先。盛业推儒行，高科独少年。</p><p>迎秋见衰叶，余照逐鸣蝉。旧里三峰下，开门古县前。</p><p>卷206_40「送冷朝阳及第东归江宁」李嘉祐</p><p>高第由佳句，诸生似者稀。长安带酒别，建业候潮归。</p><p>稚子欢迎棹，邻人为扫扉。含情过旧浦，鸥鸟亦依依。</p><p>卷206_41「送越州辛法曹之任」李嘉祐</p><p>但能一官适，莫羡五侯尊。山色垂趋府，潮声自到门。</p><p>缘塘剡溪路，映竹五湖村。王谢登临处，依依今尚存。</p><p>卷206_42「送樊兵曹潭州谒韦大夫」李嘉祐</p><p>塞鸿归欲尽，北客始辞春。零桂虽逢竹，湘川少见人。</p><p>江花铺浅水，山木暗残春。修刺辕门里，多怜尔为亲。</p><p>卷206_43「送杜御史还广陵」李嘉祐</p><p>惭君从弱岁，顾我比诸昆。同事元戎久，俱承国士恩。</p><p>随莺过淮水，看柳向辕门。草色金陵岸，思心那可论。</p><p>卷206_44「送兖州杜别驾之任」李嘉祐</p><p>停车邀别乘，促轸奏胡笳。若见楚山暮，因愁浙水赊。</p><p>河堤经浅草，村径历繁花。更有堪悲处，梁城春日斜。</p><p>卷206_45「题裴十六少卿东亭」李嘉祐</p><p>平津旧东阁，深巷见南山。卷箔岚烟润，遮窗竹影闲。</p><p>倾茶兼落帽，恋客不开关。斜照窥帘外，川禽时往还。</p><p>卷206_46「同皇甫侍御题荐福寺一公房」李嘉祐</p><p>虚室独焚香，林空静磬长。闲窥数竿竹，老在一绳床。</p><p>啜茗翻真偈，然灯继夕阳。人归远相送，步履出回廊。</p><p>卷206_47「送从侄端之东都」李嘉祐</p><p>虏近人行少，怜君独出城。故关逢落叶，寒日逐徂征。</p><p>闻笛添归思，看山惬野情。皇华今绝少，龙额也相迎。</p><p>卷206_48「送王谏议充东都留守判官」李嘉祐</p><p>时称谢康乐，别事汉平津。衰柳寒关道，高车左掖臣。</p><p>背河见北雁，到洛问东人。忆昔游金谷，相看华发新。</p><p>卷206_49「和都官苗员外秋夜省直对雨简诸知己」李嘉祐</p><p>多雨南宫夜，仙郎寓直时。漏长丹凤阙，秋冷白云司。</p><p>萤影侵阶乱，鸿声出苑迟。萧条人吏散，小谢有新诗。</p><p>卷206_50「送从弟归河朔」李嘉祐</p><p>故乡那可到，令弟独能归。诸将矜旄节，何人重布衣。</p><p>空城流水在，荒泽旧村稀。秋日平原路，虫鸣桑叶飞。</p><p>卷206_51「送崔夷甫员外和蕃」李嘉祐</p><p>君过湟中去，寻源未是赊。经春逢白草，尽日度黄沙。</p><p>双节行为伴，孤烽到似家。和戎非用武，不学李轻车。</p><p>卷206_52「春日长安送从弟尉吴县」李嘉祐</p><p>春愁能浩荡，送别又如何。人向吴台远，莺飞汉苑多。</p><p>见花羞白发，因尔忆沧波。好是神仙尉，前贤亦未过。</p><p>卷206_53「元日无衣冠入朝，寄皇甫拾遗冉、从弟补阙纾」李嘉祐</p><p>伏奏随廉使，周行外冗员。白髭空受岁，丹陛不朝天。</p><p>秉烛千官去，垂帘一室眠。羡君青琐里，并冕入炉烟。</p><p>卷206_54「和韩郎中扬子津玩雪寄严维」李嘉祐</p><p>雪深扬子岸，看柳尽成梅。山色潜知近，潮声只听来。</p><p>夜禽惊晓散，春物受寒催。粉署生新兴，瑶华寄上才。</p><p>卷206_55「送王牧往吉州谒王使君叔」李嘉祐</p><p>细草绿汀洲，王孙耐薄游。年华初冠带，文体旧弓裘。</p><p>野渡花争发，春塘水乱流。使君怜小阮，应念倚门愁。</p><p>卷206_56「广陵送林宰」李嘉祐</p><p>清政过前哲，香名达至尊。明通汉家籍，重识府公恩。</p><p>春景生云物，风潮敛雪痕。长吟策羸马，青楚入关门。</p><p>卷206_57「赠卫南长官赴任」李嘉祐</p><p>吏曹难茂宰，主意念疲人。更事文犀节，还过白马津。</p><p>云间辞北阙，树里出西秦。为报陶明府，裁书莫厌贫。</p><p>卷206_58「自常州还江阴途中作」李嘉祐</p><p>处处空篱落，江村不忍看。无人花色惨，多雨鸟声寒。</p><p>黄霸初临郡，陶潜未罢官。乘春务征伐，谁肯问凋残。</p><p>卷206_59「润州杨别驾宅送蒋九侍御收兵归扬州」李嘉祐</p><p>沴气清金虎，兵威壮铁冠。扬旌川色暗，吹角水风寒。</p><p>人对辎輧醉，花垂睥睨残。羡归丞相阁，空望旧门栏。</p><p>卷206_60「仲夏江阴官舍寄裴明府」李嘉祐</p><p>万室边江次，孤城对海安。朝霞晴作雨，湿气晚生寒。</p><p>苔色侵衣桁，潮痕上井栏。题诗招茂宰，思尔欲辞官。</p><p>卷206_61「送夏侯审参军游江东」李嘉祐</p><p>袖中多丽句，未遣世人闻。醉夜眠江月，闲时逐海云。</p><p>荻花寒漫漫，鸥鸟暮群群。若到长沙苑，渔家更待君。</p><p>卷206_62「送袁员外宣慰劝农毕赴洪州使院」李嘉祐</p><p>圣主临前殿，殷忧遣使臣。气迎天诏喜，恩发土膏春。</p><p>草色催归棹，莺声为送人。龙沙多道里，流水自相亲。</p><p>卷206_63「送侍御史四叔归朝」李嘉祐</p><p>淮南频送别，临水惜残春。攀折隋宫柳，淹留秦地人。</p><p>含情归上国，论旧见平津。更接天津近，余花映绶新。</p><p>卷206_64「登楚州城望驿路，十余里山村竹林相次交映」李嘉祐</p><p>十里山村道，千峰栎树林。霜浓竹枝亚，岁晚荻花深。</p><p>草市多樵客，渔家足水禽。幽居虽可羡，无那子牟心。</p><p>卷206_65「奉陪韦润州游鹤林寺」李嘉祐</p><p>野寺江城近，双旌五马过。禅心超忍辱，梵语问多罗。</p><p>松竹闲僧老，云烟晚日和。寒塘归路转，清磬隔微波。</p><p>卷206_66「奉酬路五郎中院长新除工部员外见简」李嘉祐</p><p>一门同秘省，万里作长城。问绢莲花府，扬旗细柳营。</p><p>词锋偏却敌，草奏直论兵。何幸新诗赠，真输小谢名。</p><p>卷206_67「送韦司直西行（此公深入道门）」李嘉祐</p><p>不耻青袍故，尤宜白发新。心朝玉皇帝，貌似紫阳人。</p><p>湘浦眠销日，桃源醉度春。能文兼证道，庄叟是前身。</p><p>卷206_68「送上官侍御赴黔中」李嘉祐</p><p>莫向黔中路，令人到欲迷。水声巫峡里，山色夜郎西。</p><p>树隔朝云合，猿窥晓月啼。南方饶翠羽，知尔饮清溪。</p><p>卷206_69「送元侍御还荆南幕府」李嘉祐</p><p>迢递荆州路，山多水又分。霜林澹寒日，朔雁蔽南云。</p><p>八座由持节，三湘亦置军。自当行直指，应不为功勋。</p><p>卷206_70「登湓城浦望庐山初晴，直省赍敕催赴江阴」李嘉祐</p><p>西望香炉雪，千峰晚色新。白头悲作吏，黄纸苦催人。</p><p>多负登山屐，深藏漉酒巾。伤心公府内，手板日相亲。</p><p>卷206_71「九日」李嘉祐</p><p>惆怅重阳日，空山野菊新。蒹葭百战地，江海十年人。</p><p>叹老堪衰柳，伤秋对白苹.孤楼闻夕磬，塘路向城闉。</p><p>卷206_72「九日送人」李嘉祐</p><p>晴景应重阳，高台怆远乡。水澄千室倒，雾卷四山长。</p><p>受节人逾老，惊寒菊半黄。席前愁此别，未别已沾裳。</p><p>卷206_73「春日淇上作（一作汉口春）」李嘉祐</p><p>淇上春风涨，鸳鸯逐浪飞。清明桑叶小，度雨杏花稀。</p><p>卫女红妆薄，王孙白马肥。相将踏青去，不解惜罗衣。</p><p>卷206_74「送从叔阳冰祇召赴都」李嘉祐</p><p>自小从游惯，多由戏笑偏。常时矜礼数，渐老荷优怜。</p><p>见主承休命，为郎贵晚年。伯喈文与篆，虚作汉家贤。</p><p>卷206_75「送友人入湘」李嘉祐</p><p>闻说湘川路，年年苦雨多。猿啼巫峡雨，月照洞庭波。</p><p>穷海人还去，孤城雁共过。青山不可极，来往自蹉跎。</p><p>卷206_76「送裴员外往江南」李嘉祐</p><p>公务江南远，留驩幕下荣。枫林缘楚塞，水驿到湓城。</p><p>岸草知春晚，沙禽好夜惊。风帆几度泊，处处暮潮声。</p><p>卷206_77「登秦岭」李嘉祐</p><p>南登秦岭头，回望始堪愁。汉阙青门远，高山蓝水流。</p><p>三湘迁客去，九陌故人游。从此辞乡泪，双垂不复收。</p><p>卷206_78「送张惟俭秀才入举」李嘉祐</p><p>清秀过终童，携书访老翁。以吾为世旧，怜尔继家风。</p><p>淮岸经霜柳，关城带月鸿。春归定得意，花送到东中。</p><p>卷206_79「送韦侍御湖南幕府」李嘉祐</p><p>执宪随征虏，逢秋出故关。雨多愁郢路，叶下识衡山。</p><p>地远从军乐，兵强分野闲。皇家不易将，此去未应还。</p><p>卷206_80「同皇甫冉赴官，留别灵一上人」李嘉祐</p><p>法许庐山远，诗传休上人。独归双树宿，静与百花亲。</p><p>对物虽留兴，观空已悟身。能令折腰客，遥赏竹房春。</p><p>卷206_81「送客游荆州」李嘉祐</p><p>草色随骢马，悠悠共出秦。水传云梦晓，山接洞庭春。</p><p>帆影连三峡，猿声在四邻。青门一分首，难见杜陵人。</p><p>卷206_82「与郑锡游春」李嘉祐</p><p>东门垂柳长，回首独心伤。日暖临芳草，天晴忆故乡。</p><p>映花莺上下，过水蝶悠飏.借问同行客，今朝泪几行。</p><p>卷206_83「故燕国相公挽歌二首」李嘉祐</p><p>文若为全德，留侯是重名。论公长不宰，因病得无生。</p><p>大梦依禅定，高坟共化城。自应怜寂灭，人世但伤情。</p><p>共美持衡日，皆言折槛时。蜀侯供庙略，汉主缺台司。</p><p>车马行仍止，笳箫咽又悲。今年杜陵陌，殄瘁百花迟。</p><p>卷206_84「故吏部郎中赠给事中韦公挽歌二首」李嘉祐</p><p>神理今何在，斯人竟若斯。颜渊徒有德，伯道且无儿。</p><p>白发今非老，青云数有奇。谁言夕郎拜，翻向夜台悲。</p><p>社里东城接，松阡北地开。闻笳春色惨，执绋故人哀。</p><p>终日南山对，何时渭水回。仁兄与恩旧，相望泣泉台。</p><div class=pgc-img><img alt="全唐诗 《共计900卷》（202——206卷）" onerror=errorimg.call(this); src=http://p3.pstatp.com/large/dfic-imagehandler/a7984ecf-f8a6-48c1-ae3c-aeab95f77937><p class=pgc-img-caption></p></div></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>