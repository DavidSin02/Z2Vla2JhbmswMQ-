<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 （共计900卷）（1——4卷） | 极客快訊</title><meta property="og:title" content="全唐诗 （共计900卷）（1——4卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/dfic-imagehandler/b9b46005-60f3-4b30-a545-de6c3713e82c"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/cba7f9dd.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/cba7f9dd.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/cba7f9dd.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/cba7f9dd.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/cba7f9dd.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/cba7f9dd.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/cba7f9dd.html><link rel=canonical href=https://geekbank.cf/tw/%e6%b8%b8%e6%88%8f/cba7f9dd.html><meta property="article:published_time" content="2020-10-29T21:13:37+08:00"><meta property="article:modified_time" content="2020-10-29T21:13:37+08:00"><meta name=Keywords content><meta name=description content="全唐诗 （共计900卷）（1——4卷）"><meta name=author content="极客快訊"><meta property="og:url" content="/cn/%E6%B8%B8%E6%88%8F/cba7f9dd.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 （共计900卷）（1——4卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。 曹雪芹 的祖父 曹寅 奉旨刊刻《全唐诗》，全书架构在明代 胡震亨 《 唐音统签 》和清代 季振宜 《 唐诗 》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《 帝王 》、《 后妃 》作品列首，《 乐章 》、《 乐府 》次之，又以年代为限，列出唐代诗人，接着是《 联句 》、《逸句》、《 名媛 》、《僧》、《 道士 》、《仙》、《神》、《鬼》、《怪》、《梦》、《 谐谑 》、《判》、《歌》等。</p><p>《全唐诗》共收集有唐一代２２００余位诗人的４８９００多首诗歌，425.6万字 。唐诗的作家上有帝王将相、下有渔夫樵人、僧道伶工；唐代诗坛上不仅涌现了初唐四杰、陈子昂、王维、孟浩然、高适、岑参、白居易、韩愈、孟郊、柳宗元、刘禹锡、李贺、李商隐、杜牧等<span>璀灿的</span>群星，而且升起了“诗仙”李白和“诗圣”杜甫两位光照千秋的诗坛巨星。唐诗在诗体上日臻完善，以五七言为主，四言、杂言的古体诗、乐府诗乃至律诗、绝句无不具备，许多诗人对近体诗体制的掌握达到了炉火纯青的程度；唐代诗歌流派众多，风格多样。著名诗派有山水田园派、边塞派、韩孟派、元白派等，风格上呈出雄浑、冲淡、纤禾农、高古、典雅、<span>洗炼</span>、劲健、绮丽、自然、含蓄、豪放、疏野、清奇、飘逸、旷达等多姿多态之景象，唐诗意象的选择、摄取极为广泛，举凡社会生活、人物内心世界无不涉及，真实记录了有唐一代的社会史实，表达了不同阶层人物的情感和愿望。唐诗以其意象的组合、意境的开拓，创造了中国古典诗歌的最高审美境界，取得了后人难以逾越的艺术成就。</p><div class=pgc-img><img alt="全唐诗 （共计900卷）（1——4卷）" onerror=errorimg.call(this); src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c><p class=pgc-img-caption></p></div><p><strong>目录：</strong>卷001 李世民 卷002 李治 卷003 李隆基 卷004 李亨</p><div class=pgc-img><img alt="全唐诗 （共计900卷）（1——4卷）" onerror=errorimg.call(this); src=https://p1.pstatp.com/large/dfic-imagehandler/4174fa7e-2ee1-4541-a5c3-8f74a27ce8ab><p class=pgc-img-caption></p></div><h1 class=ql-align-center>卷001 李世民</h1><p>卷一</p><p>卷1_1「帝京篇十首」李世民</p><p>秦川雄帝宅，函谷壮皇居。绮殿千寻起，离宫百雉余。</p><p>连薨遥接汉，飞观迥凌虚。云日隐层阙，风烟出绮疏。</p><p>岩廊罢机务，崇文聊驻辇。玉匣启龙图，金绳披凤篆。</p><p>韦编断仍续，缥帙舒还卷。对此乃淹留，欹案观坟典。</p><p>移步出词林，停舆欣武宴。雕弓写明月，骏马疑流电。</p><p>惊雁落虚弦，啼猿悲急箭。阅赏诚多美，于兹乃忘倦。</p><p>鸣笳临乐馆，眺听欢芳节。急管韵朱弦，清歌凝白雪。</p><p>彩凤肃来仪，玄鹤纷成列。去兹郑卫声，雅音方可悦。</p><p>芳辰追逸趣，禁苑信多奇。桥形通汉上，峰势接云危。</p><p>烟霞交隐映，花鸟自参差。何如肆辙迹，万里赏瑶池。</p><p>飞盖去芳园，兰桡游翠渚。萍间日彩乱，<span>荷处</span>香风举。</p><p>桂楫满中川，弦歌振长屿。岂必汾河曲，方为欢宴所。</p><p>落日双阙昏，回舆九重暮。长烟散初碧，皎月澄轻素。</p><p>搴幌玩琴书，开轩引云雾。斜汉耿层阁，清风摇玉树。</p><p>欢乐难再逢，芳辰良可惜。玉酒泛云罍，兰殽陈绮席。</p><p>千钟合尧禹，百兽谐金石。得志重寸阴，忘怀轻尺璧。</p><p>建章欢赏夕，二八尽妖妍。罗绮昭阳殿，芬芳玳瑁筵。</p><p>佩移星正动，扇掩月初圆。无劳上悬圃，即此对神仙。</p><p>以兹游观极，悠然独长想。披卷览前踪，抚躬寻既往。</p><p>望古茅茨约，瞻今兰殿广。人道恶高危，虚心戒盈荡。</p><p>奉天竭诚敬，临民思惠养。纳善察忠谏，明科慎刑赏。</p><p>六五诚难继，四三非易仰。广待淳化敷，方嗣云亭响。</p><p>卷1_2「饮马长城窟行」李世民</p><p>塞外悲风切，交河冰已结。瀚海百重波，阴山千里雪。</p><p>迥戍危烽火，层峦引高节。悠悠卷旆旌，饮马出长城。</p><p>寒沙连骑迹，朔吹断边声。胡尘清玉塞，羌笛韵金钲。</p><p>绝漠干戈戢，车徒振原隰。都尉反龙堆，将军旋马邑。</p><p>扬麾氛雾静，纪石功名立。荒裔一戎衣，灵台凯歌入。</p><p>卷1_3「执契静三边」李世民</p><p>执契静三边，持衡临万姓。玉彩辉关烛，金华流日镜。</p><p>无为宇宙清，有美璇玑正。皎佩星连景，飘衣云结庆。</p><p>戢武耀七德，升文辉九功。烟波澄旧碧，尘火息前红。</p><p>霜野韬莲剑，关城罢月弓。钱缀榆天合，新城柳塞空。</p><p>花销葱岭雪，縠尽流沙雾。秋驾转兢怀，春冰弥轸虑。</p><p>书绝龙庭羽，烽休凤穴戍。衣宵寝二难，食旰餐三惧。</p><p>翦暴兴先废，除凶存昔亡。圆盖归天壤，方舆入地荒。</p><p>孔海池京邑，双河沼帝乡。循躬思励己，抚俗愧时康。</p><p>元首伫盐梅，股肱惟辅弼。羽贤崆岭四，翼圣襄城七。</p><p>浇俗庶反淳，替文聊就质。已知隆至道，共欢区宇一。</p><p>卷1_4「正日临朝」李世民</p><p>条风开献节，灰律动初阳。百蛮奉遐赆，万国朝未央。</p><p>虽无舜禹迹，幸欣天地康。车轨同八表，书文混四方。</p><p>赫奕俨冠盖，纷纶盛服章。羽旄飞驰道，钟鼓震岩廊。</p><p>组练辉霞色，霜戟耀朝光。晨宵怀至理，终愧抚遐荒。</p><p>卷1_5「幸武功庆善宫」李世民</p><p>寿丘惟旧迹，酆邑乃前基。粤予承累圣，悬弧亦在兹。</p><p>弱龄逢运改，提剑郁匡时。指麾八荒定，怀柔万国夷。</p><p>梯山咸入款，驾海亦来思。单于陪武帐，日逐卫文lq.</p><p>端扆朝四岳，无为任百司。霜节明秋景，轻冰结水湄。</p><p>芸黄遍原隰，禾颖积京畿。共乐还乡宴，欢比大风诗。</p><p>卷1_6「重幸武功」李世民</p><p>代马依朔吹，惊禽愁昔丛。况兹承眷德，怀旧感深衷。</p><p>积善忻余庆，畅武悦成功。垂衣天下治，端拱车书同。</p><p>白水巡前迹，丹陵幸旧宫。列筵欢故老，高宴聚新丰。</p><p>驻跸抚田畯，回舆访牧童。瑞气萦丹阙，祥烟散碧空。</p><p>孤屿含霜白，遥山带日红。于焉欢击筑，聊以咏南风。</p><p>卷1_7「经破薛举战地」李世民</p><p>昔年怀壮气，提戈初仗节。心随朗日高，志与秋霜洁。</p><p>移锋惊电起，转战长河决。营碎落星沉，阵卷横云裂。</p><p>一挥氛沴静，再举鲸鲵灭。于兹俯旧原，属目驻华轩。</p><p>沉沙无故迹，减灶有残痕。浪霞穿水净，峰雾抱莲昏。</p><p>世途亟流易，人事殊今昔。长想眺前踪，抚躬聊自适。</p><p>卷1_8「过旧宅二首」李世民</p><p>新丰停翠辇，谯邑驻鸣笳。园荒一径断，苔古半阶斜。</p><p>前池消旧水，昔树发今花。一朝辞此地，四海遂为家。</p><p>金舆巡白水，玉辇驻新丰。纽落藤披架，花残菊破丛。</p><p>叶铺荒草蔓，流竭半池空。纫珮兰凋径，舒圭叶翦桐。</p><p>昔地一蕃内，今宅九围中。架海波澄镜，韬戈器反农。</p><p>八表文同轨，无劳歌大风。</p><p>卷1_9「还陕述怀」李世民</p><p>慨然抚长剑，济世岂邀名。星旗纷电举，日羽肃天行。</p><p>遍野屯万骑，临原驻五营。登山麾武节，背水纵神兵。</p><p>在昔戎戈动，今来宇宙平。</p><p>卷1_10「入潼关」李世民</p><p>崤函称地险，襟带壮两京。霜峰直临道，冰河曲绕城。</p><p>古木参差影，寒猿断续声。冠盖往来合，风尘朝夕惊。</p><p>高谈先马度，伪晓预鸡鸣。弃馈炕吃吨荆饽喔鹤城椤�</p><p>别有真人气，安知名不名。</p><p>卷1_11「于北平作」李世民</p><p>翠野驻戎轩，卢龙转征旆。遥山丽如绮，长流萦似带。</p><p>海气百重楼，岩松千丈盖。兹焉可游赏，何必襄城外。</p><p>卷1_12「辽城望月」李世民</p><p>玄兔月初明，澄辉照辽碣。映云光暂隐，隔树花如缀。</p><p>魄满桂枝圆，轮亏镜彩缺。临城却影散，带晕重围结。</p><p>驻跸俯九都，停观妖氛灭。</p><p>卷1_13「春日登陕州城楼俯眺原野回丹碧缀烟霞密翠斑…聊以命篇」李世民</p><p>碧原开雾隰，绮岭峻霞城。烟峰高下翠，日浪浅深明。</p><p>斑红妆蕊树，圆青压溜荆。迹岩劳傅想，窥野访莘情。</p><p>巨川何以济，舟楫伫时英。</p><p>卷1_14「春日玄武门宴群臣」李世民</p><p>韶光开令序，淑气动芳年。驻辇华林侧，高宴柏梁前。</p><p>紫庭文珮满，丹墀衮绂连。九夷簉瑶席，五狄列琼筵。</p><p>娱宾歌湛露，广乐奏钧天。清尊浮绿醑，雅曲韵朱弦。</p><p>粤余君万国，还惭抚八埏。庶几保贞固，虚己厉求贤。</p><p>卷1_15「登三台言志」李世民</p><p>未央初壮汉，阿房昔侈秦。在危犹骋丽，居奢遂役人。</p><p>岂如家四海，日宇罄朝伦。扇天裁户旧，砌地翦基新。</p><p>引月擎宵桂，飘云逼曙鳞。露除光炫玉，霜阙映雕银。</p><p>舞接花梁燕，歌迎鸟路尘。镜池波太液，庄苑丽宜春。</p><p>作异甘泉日，停非路寝辰。念劳惭逸己，居旷返劳神。</p><p>所欣成大厦，宏材伫渭滨。</p><p>卷1_16「出猎」李世民</p><p>楚王云梦泽，汉帝长杨宫。岂若因农暇，阅武出轘嵩。</p><p>三驱陈锐卒，七萃列材雄。寒野霜氛白，平原烧火红。</p><p>雕戈夏服箭，羽骑绿沉弓。怖兽潜幽壑，惊禽散翠空。</p><p>长烟晦落景，灌木振严风。所为除民瘼，非是悦林丛。</p><p>卷1_17「冬狩」李世民</p><p>烈烈寒风起，惨惨飞云浮。霜浓凝广隰，冰厚结清流。</p><p>金鞍移上苑，玉勒骋平畴。旌旗四望合，罝罗一面求。</p><p>楚踣争兕殪，秦亡角鹿愁。兽忙投密树，鸿惊起砾洲。</p><p>骑敛原尘静，戈回岭日收。心非洛汭逸，意在渭滨游。</p><p>禽荒非所乐，抚辔更招忧。</p><p>卷1_18「春日望海」李世民</p><p>披襟眺沧海，凭轼玩春芳。积流横地纪，疏派引天潢。</p><p>仙气凝三岭，和风扇八荒。拂潮云布色，穿浪日舒光。</p><p>照岸花分彩，迷云雁断行。怀卑运深广，持满守灵长。</p><p>有形非易测，无源讵可量。洪涛经变野，翠岛屡成桑。</p><p>之罘思汉帝，碣石想秦皇。霓裳非本意，端拱且图王。</p><p>卷1_19「临洛水」李世民</p><p>春搜驰骏骨，总辔俯长河。霞处流萦锦，风前漾卷罗。</p><p>水花翻照树，堤兰倒插波。岂必汾阴曲，秋云发棹歌。</p><p>卷1_20「望终南山」李世民</p><p>重峦俯渭水，碧嶂插遥天。出红扶岭日，入翠贮岩烟。</p><p>叠松朝若夜，复岫阙疑全。对此恬千虑，无劳访九仙。</p><p>卷1_21「元日」李世民</p><p>高轩暧春色，邃阁媚朝光。彤庭飞彩旆，翠幌曜明珰。</p><p>恭己临四极，垂衣驭八荒。霜戟列丹陛，丝竹韵长廊。</p><p>穆矣薰风茂，康哉帝道昌。继文遵后轨，循古鉴前王。</p><p>草秀故春色，梅艳昔年妆。巨川思欲济，终以寄舟航。</p><p>卷1_22「初春登楼即目观作述怀」李世民</p><p>凭轩俯兰阁，眺瞩散灵襟。绮峰含翠雾，照日蕊红林。</p><p>镂丹霞锦岫，残素雪斑岑。拂浪堤垂柳，娇花鸟续吟。</p><p>连甍岂一拱，众干如千寻。明非独材力，终藉栋梁深。</p><p>弥怀矜乐志，更惧戒盈心。愧制劳居逸，方规十产金。</p><p>卷1_23「首春」李世民</p><p>寒随穷律变，春逐鸟声开。初风飘带柳，晚雪间花梅。</p><p>碧林青旧竹，绿沼翠新苔。芝田初雁去，绮树巧莺来。</p><p>卷1_24「初晴落景」李世民</p><p>晚霞聊自怡，初晴弥可喜。日晃百花色，风动千林翠。</p><p>池鱼跃不同，园鸟声还异。寄言博通者，知予物外志。</p><p>卷1_25「初夏」李世民</p><p>一朝春夏改，隔夜鸟花迁。阴阳深浅叶，晓夕重轻烟。</p><p>哢莺犹响殿，横丝正网天。珮高兰影接，绶细草纹连。</p><p>碧鳞惊棹侧，玄燕舞檐前。何必汾阳处，始复有山泉。</p><p>卷1_26「度秋」李世民</p><p>夏律昨留灰，秋箭今移晷。峨嵋岫初出，洞庭波渐起。</p><p>桂白发幽岩，菊黄开灞涘。运流方可叹，含毫属微理。</p><p>卷1_27「仪鸾殿早秋」李世民</p><p>寒惊蓟门叶，秋发小山枝。松阴背日转，竹影避风移。</p><p>提壶菊花岸，高兴芙蓉池。欲知凉气早，巢空燕不窥。</p><p>卷1_28「秋日即目」李世民</p><p>爽气浮丹阙，秋光澹紫宫。衣碎荷疏影，花明菊点丛。</p><p>袍轻低草露，盖侧舞松风。散岫飘云叶，迷路飞烟鸿。</p><p>砌冷兰凋佩，闺寒树陨桐。别鹤栖琴里，离猿啼峡中。</p><p>落野飞星箭，弦虚半月弓。芳菲夕雾起，暮色满房栊。</p><p>卷1_29「山阁晚秋」李世民</p><p>山亭秋色满，岩牖凉风度。疏兰尚染烟，残菊犹承露。</p><p>古石衣新苔，新巢封古树。历览情无极，咫尺轮光暮。</p><p>卷1_30「秋暮言志」李世民</p><p>朝光浮烧野，霜华净碧空。结浪冰初镜，在径菊方丛。</p><p>约岭烟深翠，分旗霞散红。抽思滋泉侧，飞想傅岩中。</p><p>已获千箱庆，何以继薰风。</p><p>卷1_31「喜雪」李世民</p><p>碧昏朝合雾，丹卷暝韬霞。结叶繁云色，凝琼遍雪华。</p><p>光楼皎若粉，映幕集疑沙。泛柳飞飞絮，妆梅片片花。</p><p>照璧台圆月，飘珠箔穿露。瑶洁短长阶，玉丛高下树。</p><p>映桐珪累白，萦峰莲抱素。断续气将沉，徘徊岁云暮。</p><p>怀珍愧隐德，表瑞伫丰年。蕊间飞禁苑，鹤处舞伊川。</p><p>傥咏幽兰曲，同欢黄竹篇。</p><p>卷1_32「秋日𢽾庾信体」李世民</p><p>岭衔宵月桂，珠穿晓露丛。蝉啼觉树冷，萤火不温风。</p><p>花生圆菊蕊，荷尽戏鱼通。晨浦鸣飞雁，夕渚集栖鸿。</p><p>飒飒高天吹，氛澄下炽空。</p><p>卷1_33「赋尚书」李世民</p><p>崇文时驻步，东观还停辇。辍膳玩三坟，晖灯披五典。</p><p>寒心睹肉林，飞魄看沉湎。纵情昏主多，克己明君鲜。</p><p>灭身资累恶，成名由积善。既承百王末，战兢随岁转。</p><p>卷1_34「咏司马彪续汉志」李世民</p><p>二仪初创象，三才乃分位。非惟树司牧，固亦垂文字。</p><p>绵代更膺期，芳图无辍记。炎汉承君道，英谟纂神器。</p><p>潜龙既可跃，逵兔奚难致。前史殚妙词，后昆沉雅思。</p><p>书言扬盛迹，补阙兴洪志。川谷犹旧途，郡国开新意。</p><p>梅山未觉朽，谷水谁云异。车服随名表，文物因时置。</p><p>凤戟翼康衢，銮舆总柔辔。清浊必能澄，洪纤幸无弃。</p><p>观仪不失序，遵礼方由事。政宣竹律和，时平玉条备。</p><p>文囿雕奇彩，艺门蕴深致。云飞星共流，风扬月兼至。</p><p>类禋遵令典，坛壝资良地。五胜竟无违，百司诚有庇。</p><p>粤予承暇景，谈丛引泉秘。讨论穷义府，看核披经笥。</p><p>大辨良难仰，小学终先匮。闻道谅知荣，含毫孰忘愧。</p><p>卷1_35「咏风」李世民</p><p>萧条起关塞，摇飏下蓬瀛。拂林花乱彩，响谷鸟分声。</p><p>披云罗影散，泛水织文生。劳歌大风曲，威加四海清。</p><p>卷1_36「咏雨」李世民</p><p>罩云飘远岫，喷雨泛长河。低飞昏岭腹，斜足洒岩阿。</p><p>泫丛珠缔叶，起溜镜图波。蒙柳添丝密，含吹织空罗。</p><p>卷1_37「咏雪」李世民</p><p>洁野凝晨曜，装墀带夕晖。集条分树玉，拂浪影泉玑。</p><p>色洒妆台粉，花飘绮席衣。入扇萦离匣，点素皎残机。</p><p>卷1_38「赋得夏首启节」李世民</p><p>北阙三春晚，南荣九夏初。黄莺弄渐变，翠林花落余。</p><p>瀑流还响谷，猿啼自应虚。早荷向心卷，长杨就影舒。</p><p>此时欢不极，调轸坐相于。</p><p>卷1_39「赋得白日半西山」李世民</p><p>红轮不暂驻，乌飞岂复停。岑霞渐渐落，溪阴寸寸生。</p><p>藿叶随光转，葵心逐照倾。晚烟含树色，栖鸟杂流声。</p><p>卷1_40「置酒坐飞阁」李世民</p><p>高轩临碧渚，飞檐迥架空。余花攒镂槛，残柳散雕栊。</p><p>岸菊初含蕊，园梨始带红。莫虑昆山暗，还共尽杯中。</p><p>卷1_41「采芙蓉」李世民</p><p>结伴戏方塘，携手上雕航。船移分细浪，风散动浮香。</p><p>游莺无定曲，惊凫有乱行。莲稀钏声断，水广棹歌长。</p><p>栖乌还密树，泛流归建章。</p><p>卷1_42「赋得樱桃」李世民</p><p>华林满芳景，洛阳遍阳春。朱颜含远日，翠色影长津。</p><p>乔柯啭娇鸟，低枝映美人。昔作园中实，今来席上珍。</p><p>卷1_43「赋得李」李世民</p><p>玉衡流桂圃，成蹊正可寻。莺啼密叶外，蝶戏脆花心。</p><p>丽景光朝彩，轻霞散夕阴。暂顾晖章侧，还眺灵山林。</p><p>卷1_44「赋得浮桥」李世民</p><p>岸曲非千里，桥斜异七星。暂低逢辇度，还高值浪惊。</p><p>水摇文鹢动，缆转锦花萦。远近随轮影，轻重应人行。</p><p>卷1_45「谒幷州大兴国寺诗」李世民</p><p>回銮游福地，极目玩芳晨。梵钟交二响，法日转双轮。</p><p>宝刹遥承露，天花近足春。未佩兰犹小，无丝柳尚新。</p><p>圆光低月殿，碎影乱风筠。对此留余想，超然离俗尘。</p><p>卷1_46「咏兴国寺佛殿前幡」李世民</p><p>拂霞疑电落，腾虚状写虹。屈伸烟雾里，低举白云中。</p><p>纷披乍依迥，掣曳或随风。念兹轻薄质，无翅强摇空。</p><p>卷1_47「望送魏征葬」李世民</p><p>阊阖总金鞍，上林移玉辇。野郊怆新别，河桥非旧饯。</p><p>惨日映峰沉，愁云随盖转。哀笳时断续，悲旌乍舒卷。</p><p>望望情何极，浪浪泪空泫。无复昔时人，芳春共谁遣。</p><p>卷1_48「伤辽东战亡」李世民</p><p>凿门初奉律，仗战始临戎。振鳞方跃浪，骋翼正凌风。</p><p>未展六奇术，先亏一篑功。防身岂乏智，殉命有余忠。</p><p>卷1_49「月晦」李世民</p><p>晦魄移中律，凝暄起丽城。罩云朝盖上，穿露晓珠呈。</p><p>笑树花分色，啼枝鸟合声。披襟欢眺望，极目畅春情。</p><p>卷1_50「秋日翠微宫」李世民</p><p>秋日凝翠岭，凉吹肃离宫。荷疏一盖缺，树冷半帷空。</p><p>侧阵移鸿影，圆花钉菊丛。摅怀俗尘外，高眺白云中。</p><p>卷1_51「初秋夜坐」李世民</p><p>斜廊连绮阁，初月照宵帏。塞冷鸿飞疾，园秋蝉噪迟。</p><p>露结林疏叶，寒轻菊吐滋。愁心逢此节，长叹独含悲。</p><p>卷1_52「秋日二首」李世民</p><p>菊散金风起，荷疏玉露圆。将秋数行雁，离夏几林蝉。</p><p>云凝愁半岭，霞碎缬高天。还似成都望，直见峨眉前。</p><p>爽气澄兰沼，秋风动桂林。露凝千片玉，菊散一丛金。</p><p>日岫高低影，云空点缀阴。蓬瀛不可望，泉石且娱心。</p><p>卷1_53「冬宵各为四韵」李世民</p><p>雕宫静龙漏，绮阁宴公侯。珠帘烛焰动，绣柱月光浮。</p><p>云起将歌发，风停与管遒。琐除任多士，端扆竟何忧。</p><p>卷1_54「冬日临昆明池」李世民</p><p>石鲸分玉溜，劫烬隐平沙。柳影冰无叶，梅心冻有花。</p><p>寒野凝朝雾，霜天散夕霞。欢情犹未极，落景遽西斜。</p><p>卷1_55「望雪」李世民</p><p>冻云宵遍岭，素雪晓凝华。入牖千重碎，迎风一半斜。</p><p>不妆空散粉，无树独飘花。萦空惭夕照，破彩谢晨霞。</p><p>卷1_56「守岁」李世民</p><p>暮景斜芳殿，年华丽绮宫。寒辞去冬雪，暖带入春风。</p><p>阶馥舒梅素，盘花卷烛红。共欢新故岁，迎送一宵中。</p><p>卷1_57「除夜」李世民</p><p>岁阴穷暮纪，献节启新芳。冬尽今宵促，年开明日长。</p><p>冰消出镜水，梅散入风香。对此欢终宴，倾壶待曙光。</p><p>卷1_58「咏雨」李世民</p><p>和气吹绿野，梅雨洒芳田。新流添旧涧，宿雾足朝烟。</p><p>雁湿行无次，花沾色更鲜。对此欣登岁，披襟弄五弦。</p><p>卷1_59「赋得含峰云」李世民</p><p>翠楼含晓雾，莲峰带晚云。玉叶依岩聚，金枝触石分。</p><p>横天结阵影，逐吹起罗文。非复阳台下，空将惑楚君。</p><p>卷1_60「三层阁上置音声」李世民</p><p>绮筵移暮景，紫阁引宵烟。隔栋歌尘合，分阶舞影连。</p><p>声流三处管，响乱一重弦。不似秦楼上，吹箫空学仙。</p><p>卷1_61「远山澄碧雾」李世民</p><p>残云收翠岭，夕雾结长空。带岫凝全碧，障霞隐半红。</p><p>仿佛分初月，飘飖度晓风。还因三里处，冠盖远相通。</p><p>卷1_62「赋得花庭雾」李世民</p><p>兰气已薰宫，新蕊半妆丛。色含轻重雾，香引去来风。</p><p>拂树浓舒碧，萦花薄蔽红。还当杂行雨，仿佛隐遥空。</p><p>卷1_63「春池柳」李世民</p><p>年柳变池台，隋堤曲直回。逐浪丝阴去，迎风带影来。</p><p>疏黄一鸟弄，半翠几眉开。萦雪临春岸，参差间早梅。</p><p>卷1_64「芳兰」李世民</p><p>春晖开紫苑，淑景媚兰场。映庭含浅色，凝露泫浮光。</p><p>日丽参差影，风传轻重香。会须君子折，佩里作芬芳。</p><p>卷1_65「咏桃」李世民</p><p>禁苑春晖丽，花蹊绮树妆。缀条深浅色，点露参差光。</p><p>向日分千笑，迎风共一香。如何仙岭侧，独秀隐遥芳。</p><p>卷1_66「赋帘」李世民</p><p>参差垂玉阙，舒卷映兰宫。珠光摇素月，竹影乱清风。</p><p>彩散银钩上，文斜桂户中。惟当杂罗绮，相与媚房栊。</p><p>卷1_67「咏乌代陈师道」李世民</p><p>凌晨丽城去，薄暮上林栖。辞枝枝暂起，停树树还低。</p><p>向日终难托，迎风讵肯迷。只待纤纤手，曲里作宵啼。</p><p>卷1_68「咏饮马」李世民</p><p>骏骨饮长泾，奔流洒络缨。细纹连喷聚，乱荇绕蹄萦。</p><p>水光鞍上侧，马影溜中横。翻似天池里，腾波龙种生。</p><p>卷1_69「赋得残菊」李世民</p><p>阶兰凝曙霜，岸菊照晨光。露浓晞晚笑，风劲浅残香。</p><p>细叶凋轻翠，圆花飞碎黄。还持今岁色，复结后年芳。</p><p>卷1_70「赋秋日悬清光赐房玄龄」李世民</p><p>秋露凝高掌，朝光上翠微。参差丽双阙，照耀满重闱。</p><p>仙驭随轮转，灵乌带影飞。临波无定彩，入隙有圆晖。</p><p>还当葵藿志，倾叶自相依。</p><p>卷1_71「琵琶」李世民</p><p>半月无双影，全花有四时。摧藏千里态，掩抑几重悲。</p><p>促节萦红袖，清音满翠帷。驶弹风响急，缓曲钏声迟。</p><p>空余关陇恨，因此代相思。</p><p>卷1_72「宴中山」李世民</p><p>驱马出辽阳，万里转旗常。对敌六奇举，临戎八阵张。</p><p>斩鲸澄碧海，卷雾扫扶桑。昔去兰萦翠，今来桂染芳。</p><p>云芝浮碎叶，冰镜上朝光。回首长安道，方欢宴柏梁。</p><p>卷1_73「饯中书侍郎来济」李世民</p><p>暧暧去尘昏灞岸，飞飞轻盖指河梁。云峰衣结千重叶，</p><p>雪岫花开几树妆。深悲黄鹤孤舟远，独叹青山别路长。</p><p>聊将分袂沾巾泪，还用持添离席觞。</p><p>卷1_74「于太原召侍臣赐宴守岁」李世民</p><p>四时运灰琯，一夕变冬春。送寒余雪尽，迎岁早梅新。</p><p>卷1_75「咏烛二首」李世民</p><p>焰听风来动，花开不待春。镇下千行泪，非是为思人。</p><p>九龙蟠焰动，四照逐花生。即此流高殿，堪持待月明。</p><p>卷1_76「咏弓」李世民</p><p>上弦明月半，激箭流星远。落雁带书惊，啼猿映枝转。</p><p>卷1_77「赋得早雁出云鸣」李世民</p><p>初秋玉露清，早雁出空鸣。隔云时乱影，因风乍含声。</p><p>卷1_78「赋得临池柳」李世民</p><p>岸曲丝阴聚，波移带影疏。还将眉里翠，来就镜中舒。</p><p>卷1_79「赋得临池竹」李世民</p><p>贞条障曲砌，翠叶贯寒霜。拂牖分龙影，临池待凤翔。</p><p>卷1_80「赋得弱柳鸣秋蝉」李世民</p><p>散影玉阶柳，含翠隐鸣蝉。微形藏叶里，乱响出风前。</p><p>卷1_81「探得李」李世民</p><p>盘根直盈渚，交干横倚天。舒华光四海，卷叶荫三川。</p><p>卷1_82「咏小山」李世民</p><p>近谷交萦蕊，遥峰对出莲。径细无全磴，松小未含烟。</p><p>卷1_83「赐萧瑀」李世民</p><p>疾风知劲草，板荡识诚臣。勇夫安识义，智者必怀仁。</p><p>卷1_84「赐房玄龄」李世民</p><p>太液仙舟迥，西园隐上才。未晓征车度，鸡鸣关早开。</p><p>卷1_85「辽东山夜临秋」李世民</p><p>烟生遥岸隐，月落半崖阴。连山惊鸟乱，隔岫断猿吟。</p><p>卷1_86「赐魏征诗」李世民</p><p>醽醁胜兰生，翠涛过玉.千日醉不醒，十年味不败。</p><p>卷1_21「两仪殿赋柏梁体」李世民</p><p>绝域降附天下平，——李世民</p><p>八表无事悦圣情。——淮安王</p><p>云披雾敛天地明，——长孙无忌</p><p>登封日观禅云亭，——房玄龄</p><p>太常具礼方告成。——萧瑀</p><p>卷1_22「句」李世民</p><p>雪耻酬百王，除凶报千古。</p><p>昔乘匹马去，今驱万乘来。</p><p>近日毛虽暖，闻弦心已惊。</p><div class=pgc-img><img alt="全唐诗 （共计900卷）（1——4卷）" onerror=errorimg.call(this); src=https://p3.pstatp.com/large/pgc-image/22b3b56d9e284c418134c56ef41f334c><p class=pgc-img-caption></p></div><h1 class=ql-align-center>卷002 李治</h1><p>卷二</p><p>卷2_1「太子纳妃太平公主出降」李治</p><p>龙楼光曙景，鲁馆启朝扉。艳日浓妆影，低星降婺辉。</p><p>玉庭浮瑞色，银榜藻祥徽。云转花萦盖，霞飘叶缀旗。</p><p>雕轩回翠陌，宝驾归丹殿。鸣珠佩晓衣，镂璧轮开扇。</p><p>华冠列绮筵，兰醑申芳宴。环阶凤乐陈，玳席珍羞荐。</p><p>蝶舞袖香新，歌分落素尘。欢凝欢懿戚，庆叶庆初姻。</p><p>暑阑炎气息，凉早吹疏频。方期六合泰，共赏万年春。</p><p>卷2_2「七夕宴悬圃二首」李治</p><p>羽盖飞天汉，凤驾越层峦。俱叹三秋阻，共叙一宵欢。</p><p>璜亏夜月落，靥碎晓星残。谁能重操杼，纤手濯清澜。</p><p>霓裳转云路，凤驾俨天潢。亏星凋夜靥，残月落朝璜。</p><p>促欢今夕促，长离别后长。轻梭聊驻织，掩泪独悲伤。</p><p>卷2_3「过温汤」李治</p><p>温渚停仙跸，丰郊驻晓旌。路曲回轮影，岩虚传漏声。</p><p>暖溜惊湍驶，寒空碧雾轻。林黄疏叶下，野白曙霜明。</p><p>眺听良无已，烟霞断续生。</p><p>卷2_4「九月九日」李治</p><p>端居临玉扆，初律启金商。凤阙澄秋色，龙闱引夕凉。</p><p>野净山气敛，林疏风露长。砌兰亏半影，岩桂发全香。</p><p>满盖荷凋翠，圆花菊散黄。挥鞭争电烈，飞羽乱星光。</p><p>柳空穿石碎，弦虚侧月张。怯猿啼落岫，惊雁断分行。</p><p>斜轮低夕景，归旆拥通庄。</p><p>卷2_5「谒慈恩寺题奘法师房」李治</p><p>停轩观福殿，游目眺皇畿。法轮含日转，花盖接云飞。</p><p>翠烟香绮阁，丹霞光宝衣。幡虹遥合彩，定水迥分晖。</p><p>萧然登十地，自得会三归。</p><p>卷2_6「谒大慈恩寺」李治</p><p>日宫开万仞，月殿耸千寻。花盖飞团影，幡虹曳曲阴。</p><p>绮霞遥笼帐，丛珠细网林。寥廓烟云表，超然物外心。</p><p>卷2_7「守岁」李治</p><p>今宵冬律尽，来朝丽景新。花余凝地雪，条含暖吹分。</p><p>绶吐芽犹嫩，冰□已镂津。薄红梅色冷，浅绿柳轻春。</p><p>送迎交两节，暄寒变一辰。</p><p>卷2_8「咸亨殿宴近臣诸亲柏梁体」李治</p><p>屏欲除奢政返淳。（霍王以下和句亡）</p><p>卷2_9「九月九日幸临渭亭登高得秋字」李显</p><p>九日正乘秋，三杯兴已周。泛桂迎尊满，吹花向酒浮。</p><p>长房萸早熟，彭泽菊初收。何藉龙沙上，方得恣淹留。</p><p>卷2_10「登骊山高顶寓目」李显</p><p>四郊秦汉国，八水帝王都。阊阖雄里闬，城阙壮规模。</p><p>贯渭称天邑，含岐实奥区。金门披玉馆，因此识皇图。</p><p>卷2_11「幸秦始皇陵」李显</p><p>眷言君失德，骊邑想秦余。政烦方改篆，愚俗乃焚书。</p><p>阿房久已灭，阁道遂成墟。欲厌东南气，翻伤掩鲍车。</p><p>卷2_12「立春日游苑迎春」李显</p><p>神皋福地三秦邑，玉台金阙九仙家。寒光犹恋甘泉树，</p><p>淑景偏临建始花。彩蝶黄莺未歌舞，梅香柳色已矜夸。</p><p>迎春正启流霞席，暂嘱曦轮勿遽斜。</p><p>卷2_13「十月诞辰内殿宴群臣效柏梁体联句」李显</p><p>润色鸿业寄贤才，——李显</p><p>叨居右弼愧盐梅。——李峤</p><p>运筹帷幄荷时来，——宗楚客</p><p>职掌图籍滥蓬莱。——刘宪</p><p>两司谬忝谢钟裴，——崔湜</p><p>礼乐铨管效涓埃。——郑愔</p><p>陈师振旅清九垓，——赵彦昭</p><p>欣承顾问侍天杯。——李适</p><p>衔恩献寿柏梁台，——苏颋</p><p>黄缣青简奉康哉。——卢藏用</p><p>鲰生侍从忝王枚，——李乂</p><p>右掖司言实不才。——马怀素</p><p>宗伯秩礼天地开，——薛稷</p><p>帝歌难续仰昭回。——宋之问</p><p>微臣捧日变寒灰，——陆景初</p><p>远惭班左愧游陪。——上官婕妤</p><p>卷2_14「景龙四年正月五日移仗蓬莱宫御大明殿会吐…柏梁体联句」李显</p><p>大明御宇临万方，——李显</p><p>顾惭内政翊陶唐。——皇后</p><p>鸾鸣凤舞向平阳，——长宁公主</p><p>秦楼鲁馆沐恩光。——安乐公主</p><p>无心为子辄求郎，——太平公主</p><p>雄才七步谢陈王。——温王重茂</p><p>当熊让辇愧前芳，——上官昭容</p><p>再司铨筦恩可忘。——崔湜</p><p>文江学海思济航，——郑愔</p><p>万邦考绩臣所详。——武平一</p><p>著作不休出中肠，——阎朝隐</p><p>权豪屏迹肃严霜。——窦从一</p><p>铸鼎开岳造明堂，——宗晋卿</p><p>玉醴由来献寿觞。——明悉猎</p><p>卷2_15「石淙（太子时作）」李显</p><p>三阳本是标灵纪，二室由来独擅名。霞衣霞锦千般状，</p><p>云峰云岫百重生。水炫珠光遇泉客，岩悬石镜厌山精。</p><p>永愿乾坤符睿算，长居膝下属欢情。</p><p>卷2_16「石淙（相王时作）」李旦</p><p>奇峰嶾嶙箕山北，秀崿岧峣嵩镇南。地首地肺何曾拟，</p><p>天目天台倍觉惭。树影蒙茏鄣叠岫，波深汹涌落悬潭。</p><p>□愿紫宸居得一，永欣丹扆御通三。</p><h1 class=ql-align-center>卷003 李隆基</h1><p>卷三</p><p>卷3_1「过晋阳宫」李隆基</p><p>缅想封唐处，实惟建国初。俯察伊晋野，仰观乃参虚。</p><p>井邑龙斯跃，城池凤翔余。林塘犹沛泽，台榭宛旧居。</p><p>运革祚中否，时迁命兹符。顾循承丕构，怵惕多忧虞。</p><p>尚恐威不逮，复虑化未孚。岂徒劳辙迹，所期训戎车。</p><p>习俗问黎人，亲巡慰里闾。永言念成功，颂德临康衢。</p><p>长怀经纶日，叹息履庭隅。艰难安可忘，欲去良踟蹰。</p><p>卷3_2「行次成皋途经先圣擒建德之所缅思功业感而赋诗」李隆基</p><p>有隋政昏虐，群雄已交争。先圣按剑起，叱咤风云生。</p><p>饮马河洛竭，作气嵩华惊。克敌睿图就，擒俘帝道亨。</p><p>顾惭嗣宝历，恭承天下平。幸过翦鲸地，感慕神且英。</p><p>卷3_3「校猎义成喜逢大雪率题九韵以示群官」李隆基</p><p>弧矢威天下，旌旗游近县。一面施鸟罗，三驱教人战。</p><p>暮云成积雪，晓色开行殿。皓然原隰同，不觉林野变。</p><p>北风勇士马，东日华组练。触地银獐出，连山缟鹿见。</p><p>月兔落高矰，星狼下急箭。既欣盈尺兆，复忆磻溪便。</p><p>岁丰将遇贤，俱荷皇天眷。</p><p>卷3_4「赐诸州刺史以题座右」李隆基</p><p>眷言思共理，鉴梦想维良。猗欤此推择，声绩着周行。</p><p>贤能既俟进，黎献实伫康。视人当如子，爱人亦如伤。</p><p>讲学试诵论，阡陌劝耕桑。虚誉不可饰，清知不可忘。</p><p>求名迹易见，安贞德自彰。讼狱必以情，教民贵有常。</p><p>恤惸且存老，抚弱复绥强。勉哉各祗命，知予眷万方。</p><p>卷3_5「送忠州太守康昭远等」李隆基</p><p>端拱临中枢，缅怀共予理。不有台阁英，孰振循良美。</p><p>分符侯甸内，拜手明庭里。誓节期饮冰，调人方导水。</p><p>嘉声驰九牧，惠化光千祀。时雨侔昔贤，芳猷贯前史。</p><p>伫尔颂中和，吾将令卿士。</p><p>卷3_6「送李邕之任滑台」李隆基</p><p>汉家重东郡，宛彼白马津。黎庶既蕃殖，临之劳近臣。</p><p>远别初首路，今行方及春。课成应第一，良牧尔当仁。</p><p>卷3_7「端午三殿宴群臣探得神字」李隆基</p><p>五月符天数，五音调夏钧。旧来传五日，无事不称神。</p><p>穴枕通灵气，长丝续命人。四时花竞巧，九子粽争新。</p><p>方殿临华节，圆宫宴雅臣。进对一言重，遒文六义陈。</p><p>股肱良足咏，风化可还淳。</p><p>卷3_8「温汤对雪」李隆基</p><p>北风吹同云，同云飞白雪。白雪乍回散，同云何惨烈。</p><p>未见温泉冰，宁知火井灭。表瑞良在兹，庶几可怡悦。</p><p>卷3_9「登蒲州逍遥楼」李隆基</p><p>长榆息烽火，高柳静风尘。卜征巡九洛，展豫出三秦。</p><p>昔是潜龙地，今为上理辰。时平乘道泰，聊赏遇年春。</p><p>黄河分地络，飞观接天津。一览遗芳翰，千载肃如神。</p><p>卷3_10「经河上公庙」李隆基</p><p>昔闻有耆叟，河上独遗荣。迹与尘嚣隔，心将道德并。</p><p>讵以天地累，宁为宠辱惊。矫然翔寥廓，如何屈坚贞。</p><p>玄玄妙门启，肃肃祠宇清。冥漠无先后，那能纪姓名。</p><p>卷3_11「过王濬墓」李隆基</p><p>吴国分牛斗，晋室命龙骧。受任敌已灭，策勋名不彰。</p><p>居美未尽善，矜功徒自伤。长戟今何在，孤坟此路傍。</p><p>不观松柏茂，空余荆棘场。叹嗟悬剑陇，谁识梦刀祥。</p><p>卷3_12「初入秦川路逢寒食」李隆基</p><p>洛阳芳树映天津，灞岸垂杨窣地新。直为经过行处乐，</p><p>不知虚度两京春。去年余闰今春早，曙色和风着花草。</p><p>可怜寒食与清明，光辉并在长安道。自从关路入秦川，</p><p>争道何人不戏鞭。公子途中妨蹴鞠，佳人马上废秋千。</p><p>渭水长桥今欲渡，葱葱渐见新丰树。远看骊岫入云霄，</p><p>预想汤池起烟雾。烟雾氛氲水殿开，暂拂香轮归去来。</p><p>今岁清明行已晚，明年寒食更相陪。</p><p>卷3_13「春台望」李隆基</p><p>暇景属三春，高台聊四望。目极千里际，山川一何壮。</p><p>太华见重岩，终南分叠嶂。郊原纷绮错，参差多异状。</p><p>佳气满通沟，迟步入绮楼。初莺一一鸣红树，</p><p>归雁双双去绿洲。太液池中下黄鹤，昆明水上映牵牛。</p><p>闻道汉家全盛日，别馆离宫趣非一。甘泉逶迤亘明光，</p><p>五柞连延接未央。周庐徼道纵横转，飞阁回轩左右长。</p><p>须念作劳居者逸，勿言我后焉能恤。为想雄豪壮柏梁，</p><p>何如俭陋卑茅室。阳乌黯黯向山沉，夕鸟喧喧入上林。</p><p>薄暮赏余回步辇，还念中人罢百金。</p><p>卷3_14「过大哥宅探得歌字韵」李隆基</p><p>鲁卫情先重，亲贤爱转多。冕旒丰暇日，乘景暂经过。</p><p>戚里申高宴，平台奏雅歌。复寻为善乐，方验保山河。</p><p>卷3_15「同玉真公主过大哥山池」李隆基</p><p>地有招贤处，人传乐善名。鹜池临九达，龙岫对层城。</p><p>桂月先秋冷，苹风向晚清。凤楼遥可见，仿佛玉箫声。</p><p>卷3_16「经邹鲁祭孔子而叹之」李隆基</p><p>夫子何为者，栖栖一代中。地犹鄹氏邑，宅即鲁王宫。</p><p>叹凤嗟身否，伤麟怨道穷。今看两楹奠，当与梦时同。</p><p>卷3_17「惟此温泉是称愈疾岂予独受其福思与兆人共之…言其志」李隆基</p><p>桂殿与山连，兰汤涌自然。阴崖含秀色，温谷吐潺湲。</p><p>绩为蠲邪着，功因养正宣。愿言将亿兆，同此共昌延。</p><p>卷3_18「旋师喜捷」李隆基</p><p>边服胡尘起，长安汉将飞。龙蛇开阵法，貔虎振军威。</p><p>诈虏脑涂地，征夫血染衣。今朝书奏入，明日凯歌归。</p><p>卷3_19「过老子庙」李隆基</p><p>仙居怀圣德，灵庙肃神心。草合人踪断，尘浓鸟迹深。</p><p>流沙丹灶没，关路紫烟沉。独伤千载后，空余松柏林。</p><p>卷3_20「途次陕州」李隆基</p><p>境出三秦外，途分二陕中。山川入虞虢，风俗限西东。</p><p>树古棠阴在，耕余让畔空。鸣笳从此去，行见洛阳宫。</p><p>卷3_21「野次喜雪」李隆基</p><p>拂曙辟行宫，寒皋野望通。繁云低远岫，飞雪舞长空。</p><p>赋象恒依物，萦回屡逐风。为知勤恤意，先此示年丰。</p><p>卷3_22「送贺知章归四明」李隆基</p><p>遗荣期入道，辞老竟抽簪。岂不惜贤达，其如高尚心。</p><p>寰中得秘要，方外散幽襟。独有青门饯，群僚怅别深。</p><p>卷3_23「轩游宫十五夜」李隆基</p><p>行迈离秦国，巡方赴洛师。路逢三五夜，春色暗中期。</p><p>关外长河转，宫中淑气迟。歌钟对明月，不减旧游时。</p><p>卷3_24「观拔河俗戏」李隆基</p><p>壮徒恒贾勇，拔拒抵长河。欲练英雄志，须明胜负多。</p><p>噪齐山岌嶪，气作水腾波。预期年岁稔，先此乐时和。</p><p>卷3_25「同刘晃喜雨」李隆基</p><p>节变寒初尽，时和气已春。繁云先合寸，膏雨自依旬。</p><p>飒飒飞平野，霏霏静暗尘。悬知花叶意，朝夕望中新。</p><p>卷3_26「千秋节赐群臣镜」李隆基</p><p>铸得千秋镜，光生百炼金。分将赐群后，遇象见清心。</p><p>台上冰华澈，窗中月影临。更衔长绶带，留意感人深。</p><p>卷3_27「赐道士邓紫阳」李隆基</p><p>太乙三门诀，元君六甲符。下传金版术，上刻玉清书。</p><p>有美探真士，囊中得秘书。自知三醮后，翊我灭残胡。</p><p>卷3_28「幸蜀西至剑门」李隆基</p><p>剑阁横云峻，銮舆出狩回。翠屏千仞合，丹嶂五丁开。</p><p>灌木萦旗转，仙云拂马来。乘时方在德，嗟尔勒铭才。</p><p>卷3_29「答司马承祯上剑镜」李隆基</p><p>宝照含天地，神剑合阴阳。日月丽光景，星斗裁文章。</p><p>写鉴表容质，佩服为身防。从兹一赏玩，永德保龄长。</p><p>卷3_30「送赵法师还蜀因名山奠简」李隆基</p><p>道家奠灵简，自昔仰神仙。真子今将命，苍生福可传。</p><p>江山寻故国，城郭信依然。二室遥相望，云回洞里天。</p><p>卷3_31「送道士薛季昌还山」李隆基</p><p>洞府修真客，衡阳念旧居。将成金阙要，愿奉玉清书。</p><p>云路三天近，松溪万籁虚。犹期传秘诀，来往候仙舆。</p><p>卷3_32「送玄同真人李抱朴谒灊山仙祠」李隆基</p><p>城阙天中近，蓬瀛海上遥。归期千载鹤，春至一来朝。</p><p>采药逢三秀，餐霞卧九霄。参同如有旨，金鼎待君烧。</p><p>卷3_33「春日出苑游瞩（太子时作）」李隆基</p><p>三阳丽景早芳辰，四序佳园物候新。梅花百树障去路，</p><p>垂柳千条暗回津。鸟飞直为惊风叶，鱼没都由怯岸人。</p><p>惟愿圣主南山寿，何愁不赏万年春。</p><p>卷3_34「春晚宴两相及礼官丽正殿学士探得风字」李隆基</p><p>乾道运无穷，恒将人代工。阴阳调历象，礼乐报玄穹。</p><p>介胄清荒外，衣冠佐域中。言谈延国辅，词赋引文雄。</p><p>野霁伊川绿，郊明巩树红。冕旒多暇景，诗酒会春风。</p><p>卷3_35「首夏花萼楼观群臣宴宁王山亭回楼下又申之以赏乐赋诗」李隆基</p><p>今年通闰月，入夏展春辉。楼下风光晚，城隅宴赏归。</p><p>九歌扬政要，六舞散朝衣。天喜时相合，人和事不违。</p><p>礼中推意厚，乐处感心微。别赏阳台乐，前旬暮雨飞。</p><p>卷3_36「同二相已下群官乐游园宴」李隆基</p><p>撰日岩廊暇，需云宴乐初。万方朝玉帛，千品会簪裾。</p><p>地入南山近，城分北斗余。池塘垂柳密，原隰野花疏。</p><p>帟幕看逾暗，歌钟听自虚。兴阑归骑转，还奏弼违书。</p><p>卷3_37「集贤书院成，送张说上集贤学士，赐宴得珍字」李隆基</p><p>广学开书院，崇儒引席珍。集贤招衮职，论道命台臣。</p><p>礼乐沿今古，文章革旧新。献酬尊俎列，宾主位班陈。</p><p>节变云初夏，时移气尚春。所希光史册，千载仰兹晨。</p><p>卷3_38「王屋山送道士司马承祯还天台」李隆基</p><p>紫府求贤士，清溪祖逸人。江湖与城阙，异迹且殊伦。</p><p>间有幽栖者，居然厌俗尘。林泉先得性，芝桂欲调神。</p><p>地道逾稽岭，天台接海滨。音徽从此间，万古一芳春。</p><p>卷3_39「早度蒲津关」李隆基</p><p>钟鼓严更曙，山河野望通。鸣銮下蒲阪，飞旆入秦中。</p><p>地险关逾壮，天平镇尚雄。春来津树合，月落戍楼空。</p><p>马色分朝景，鸡声逐晓风。所希常道泰，非复候馈客�</p><p>卷3_40「途经华岳」李隆基</p><p>饬驾去京邑，鸣鸾指洛川。循途经太华，回跸暂周旋。</p><p>翠崿留斜影，悬岩冒夕烟。四方皆石壁，五位配金天。</p><p>仿佛看高掌，依稀听子先。终当铭岁月，从此记灵仙。</p><p>卷3_41「喜雪」李隆基</p><p>日观卜先征，时巡顺物情。风行未备礼，云密遽飘霙。</p><p>委树寒花发，萦空落絮轻。朝如玉已会，庭似月犹明。</p><p>既睹肤先合，还欣尺有盈。登封何以报，因此谢功成。</p><p>卷3_42「幸凤泉汤」李隆基</p><p>西狩观周俗，南山历汉宫。荐鲜知路近，省敛觉年丰。</p><p>阴谷含神爨，汤泉养圣功。益龄仙井合，愈疾醴源通。</p><p>不重鸣岐凤，谁矜陈宝雄。愿将无限泽，沾沐众心同。</p><p>卷3_43「南出雀鼠谷答张说」李隆基</p><p>雷出应乾象，风行顺国人。川途犹在晋，车马渐归秦。</p><p>背陕关山险，横汾鼓吹频。草依阳谷变，花待北岩春。</p><p>闻有鹓鸾客，清词雅调新。求音思欲报，心迹竟难陈。</p><p>卷3_44「赐崔日知往潞州」李隆基</p><p>潞国开新府，壶关宠旧林。妙旌循吏德，持悦庶氓心。</p><p>礼乐中朝贵，神明列郡钦。扬风非赠扇，易俗是张琴。</p><p>藩镇讴谣满，行宫雨露深。会书丞相策，先赐颍川金。</p><p>卷3_45「为赵法师别造精院过院赋诗」李隆基</p><p>宗师心物外，为道运虚舟。不恋岩泉赏，来从宫禁游。</p><p>探玄知几岁，习静更宜秋。烟树辨朝色，风湍闻夜流。</p><p>坐朝繁听览，寻胜在清幽。欲广无为化，因兹庶可求。</p><p>卷3_46「端午」李隆基</p><p>端午临中夏，时清日复长。盐梅已佐鼎，曲糵且传觞。</p><p>事古人留迹，年深缕积长。当轩知槿茂，向水觉芦香。</p><p>亿兆同归寿，群公共保昌。忠贞如不替，贻厥后昆芳。</p><p>卷3_47「春中兴庆宫酺宴」李隆基</p><p>九达长安道，三阳别馆春。还将听朝暇，回作豫游晨。</p><p>不战要荒服，无刑礼乐新。合酺覃土宇，欢宴接群臣。</p><p>玉斝飞千日，琼筵荐八珍。舞衣云曳影，歌扇月开轮。</p><p>伐鼓鱼龙杂，撞钟角牴陈。曲终酣兴晚，须有醉归人。</p><p>卷3_48「千秋节宴」李隆基</p><p>兰殿千秋节，称名万寿觞。风传率土庆，日表继天祥。</p><p>玉宇开花萼，宫县动会昌。衣冠白鹭下，帟幕翠云长。</p><p>献遗成新俗，朝仪入旧章。月衔花绶镜，露缀彩丝囊。</p><p>处处祠田祖，年年宴杖乡。深思一德事，小获万人康。</p><p>卷3_49「左丞相说右丞相璟太子少傅乾曜同日上官命宴东堂赐诗」李隆基</p><p>赤帝收三杰，黄轩举二臣。由来丞相重，分掌国之钧。</p><p>我有握中璧，双飞席上珍。子房推道要，仲子讶风神。</p><p>复辍台衡老，将为调护人。鹓鸾同拜日，车骑拥行尘。</p><p>乐聚南宫宴，觞连北斗醇。俾予成百揆，垂拱问彝伦。</p><p>卷3_50「早登太行山中言志」李隆基</p><p>清跸度河阳，凝笳上太行。火龙明鸟道，铁骑绕羊肠。</p><p>白雾埋阴壑，丹霞助晓光。涧泉含宿冻，山木带余霜。</p><p>野老茅为屋，樵人薜作裳。宣风问耆艾，敦俗劝耕桑。</p><p>凉德惭先哲，徽猷慕昔皇。不因今展义，何以冒垂堂。</p><p>卷3_51「平胡」李隆基</p><p>杂虏忽猖狂，无何敢乱常。羽书朝继入，烽火夜相望。</p><p>将出凶门勇，兵因死地强。蒙轮皆突骑，按剑尽鹰扬。</p><p>鼓角雄山野，龙蛇入战场。流膏润沙漠，溅血染锋铓。</p><p>雾扫清玄塞，云开静朔方。武功今已立，文德愧前王。</p><p>卷3_52「游兴庆宫作」李隆基</p><p>代邸青门右，离宫紫陌陲。庭如过沛日，水若渡江时。</p><p>绮观连鸡岫，朱楼接雁池。从来敦棣萼，今此茂荆枝。</p><p>万叶传余庆，千年志不移。凭轩聊属目，轻辇共追随。</p><p>务本方崇训，相辉保羽仪。时康俗易渐，德薄政难施。</p><p>鼓吹迎飞盖，弦歌送羽卮。所希覃率土，孝弟一同规。</p><p>卷3_53「送张说巡边」李隆基</p><p>端拱复垂裳，长怀御远方。股肱申教义，戈剑靖要荒。</p><p>命将绥边服，雄图出庙堂。三台入武帐，八座起文昌。</p><p>宝胄匡韩主，华宗辅汉王。茂先惭博物，平子谢文章。</p><p>尽节恢时佐，输诚御寇场。三军临朔野，驷马即戎行。</p><p>鼓吹威夷狄，旌轩溢洛阳。云台先着美，今日更贻芳。</p><p>卷3_54「饯王晙巡边」李隆基</p><p>振武威荒服，扬文肃远墟。金坛申将礼，玉节授军符。</p><p>免胄三方外，衔刀万里余。昔时吴会静，今日虏庭虚。</p><p>分阃仍推毂，援桴且训车。风扬旌旆远，雨洗甲兵初。</p><p>坐见台阶谧，行闻袄祲除。檄来虽插羽，箭去亦飞书。</p><p>舟楫功须着，盐梅望匪疏。不应陈七德，欲使化先敷。</p><p>卷3_55「巡省途次上党旧宫赋」李隆基</p><p>三千初击浪，九万欲抟空。天地犹惊否，阴阳始遇蒙。</p><p>存贞期历试，佐贰伫昭融。多谢时康理，良惭实赖功。</p><p>长怀问鼎气，夙负拔山雄。不学刘琨舞，先歌汉祖风。</p><p>英髦既包括，豪杰自牢笼。人事一朝异，讴歌四海同。</p><p>如何昔朱邸，今此作离宫。雁沼澄澜翠，猿岩落照红。</p><p>小山秋桂馥，长阪旧兰丛。即是淹留处，乘欢乐未穷。</p><p>卷3_56「潼关口号」李隆基</p><p>河曲回千里，关门限二京。所嗟非恃德，设险到天平。</p><p>卷3_57「千秋节赐群臣镜」李隆基</p><p>瑞露垂花绶，寒冰澈宝轮。对兹台上月，聊以庆佳辰。</p><p>卷3_58「续薛令之题壁」李隆基</p><p>啄木觜距长，凤凰羽毛短。苦嫌松桂寒，任逐桑榆暖。</p><p>卷3_59「送胡真师还西山」李隆基</p><p>仙客厌人间，孤云比性闲。话离情未已，烟水万重山。</p><p>卷3_60「过大哥山池题石壁」李隆基</p><p>澄潭皎镜石崔巍，万壑千岩暗绿苔。</p><p>林亭自有幽贞趣，况复秋深爽气来。</p><p>卷3_61「题梅妃画真」李隆基</p><p>忆昔娇妃在紫宸，铅华不御得天真。</p><p>霜绡虽似当时态，争奈娇波不顾人。</p><p>卷3_62「鹡鸰颂」李隆基</p><p>伊我轩宫，奇树青葱，蔼周庐兮。冒霜停雪，以茂以悦，</p><p>恣卷舒兮。连枝同荣，吐绿含英，曜春初兮。</p><p>蓐收御节，寒露微结，气清虚兮。桂宫兰殿，唯所息宴，</p><p>栖雍渠兮。行摇飞鸣，急难有情，情有余兮。</p><p>顾惟德凉，夙夜兢惶，惭化疏兮。上之所教，下之所效，</p><p>实在予兮。天伦之性，鲁卫分政，亲贤居兮。</p><p>爰游爰处，爰笑爰语，巡庭除兮。观此翔禽，以悦我心，</p><p>良史书兮。</p><p>卷3_63「傀儡吟」李隆基</p><p>刻木牵丝作老翁，鸡皮鹤发与真同。</p><p>须臾弄罢寂无事，还似人生一梦中。</p><p>卷3_64「句」李隆基</p><p>昔见漳滨卧，言将人事违。今逢庆诞日，犹谓学仙归。</p><p>棠棣花重发，鸰原鸟再飞。</p><p>德比代云布，心如晋水清。</p><h1 class=ql-align-center>卷004 李亨</h1><p>卷四</p><p>卷4_1「延英殿玉灵芝诗三章，章八句」李亨</p><p>玉殿肃肃，灵芝煌煌。重英发秀，连叶分房。</p><p>宗庙之福，垂其耿光。（此章缺二句）</p><p>元气产芝，明神合德。紫微间采，白蕣呈色。</p><p>载启瑞图，庶符皇极。天心有眷，王道惟直。</p><p>幸生芳本，当我扆旒。效此灵质，贲其王猷。</p><p>神惟不爱，道亦无求。端拱思惟，永荷天休。</p><p>卷4_2「赐梨李泌与诸王联句」李亨</p><p>先生年几许，颜色似童儿。——颍王</p><p>夜抱九仙骨，朝披一品衣。——信王</p><p>不食千锺粟，唯餐两颗梨。——益王</p><p>天生此间气，助我化无为。——李亨</p><p>卷4_3「中和节日宴百僚赐诗」李适</p><p>韶年启仲序，初吉谐良辰。肇兹中和节，式庆天地春。</p><p>欢酣朝野同，生德区宇均。云开洒膏露，草疏芳河津。</p><p>岁华今载阳，东作方肆勤。惭非薰风唱，曷用慰吾人。</p><p>卷4_4「中和节赐百官燕集因示所怀」李适</p><p>至化恒在宥，保和兹息人。推诚抚诸夏，与物长为春。</p><p>仲月风景暖，禁城花柳新。芳时协金奏，赐宴同群臣。</p><p>丝竹岂云乐，忠贤惟所亲。庶洽朝野意，旷然天地均。</p><p>卷4_5「重阳日赐宴曲江亭，赋六韵诗用清字」李适</p><p>早衣对庭燎，躬化勤意诚。时此万机暇，适与佳节并。</p><p>曲池洁寒流，芳菊舒金英。乾坤爽气满，台殿秋光清。</p><p>朝野庆年丰，高会多欢声。永怀无荒戒，良士同斯情。</p><p>卷4_6「九月十八赐百僚追赏因书所怀」李适</p><p>雨霁霜气肃，天高云日明。繁林已坠叶，寒菊仍舒荣。</p><p>懿此秋节时，更延追赏情。池台列广宴，丝竹传新声。</p><p>至乐非外奖，浃欢同中诚。庶敦朝野意，永使风化清。</p><p>卷4_7「送徐州张建封还镇」李适</p><p>牧守寄所重，才贤生为时。宣风自淮甸，授钺膺藩维。</p><p>入觐展遐恋，临轩慰来思。忠诚在方寸，感激陈情词。</p><p>报国尔所向，恤人予是资。欢宴不尽怀，车马当还期。</p><p>谷雨将应候，行春犹未迟。勿以千里遥，而云无己知。</p><p>卷4_8「麟德殿宴百僚」李适</p><p>忧勤承圣绪，开泰喜时康。恭己临群后，垂衣御八荒。</p><p>务闲春向暮，朝罢日犹长。紫殿初筵列，彤庭广乐张。</p><p>成功归辅弼，致理赖忠良。共此欢娱事，千秋乐未央。</p><p>卷4_9「元日退朝观军仗归营」李适</p><p>献岁视元朔，万方咸在庭。端旒揖群后，回辇阅师贞。</p><p>彩仗宿华殿，退朝归禁营。分行左右出，转旆风云生。</p><p>历历趋复道，容容映层城。勇余矜捷技，令肃无喧声。</p><p>眷此戎旅节，载嘉良士诚。顺时倾宴赏，亦以助文经。</p><p>卷4_10「中和节赐群臣宴赋七韵」李适</p><p>东风变梅柳，万汇生春光。中和纪月令，方与天地长。</p><p>耽乐岂予尚，懿兹时景良。庶遂亭育恩，同致寰海康。</p><p>君臣永终始，交泰符阴阳。曲沼水新碧，华林桃稍芳。</p><p>胜赏信多欢，戒之在无荒。</p><p>卷4_11「三日书怀因示百僚」李适</p><p>佳节上元巳，芳时属暮春。流觞想兰亭，捧剑得金人。</p><p>风轻水初绿，日晴花更新。天文信昭回，皇道颇敷陈。</p><p>恭己每从俭，清心常保真。戒兹游衍乐，书以示群臣。</p><p>卷4_12「重阳日中外同欢，以诗言志，因示群官」李适</p><p>爽节在重九，物华新雨余。清秋黄叶下，菊散金潭初。</p><p>万实行就稔，百工欣所如。欢心畅遐迩，殊俗同车书。</p><p>至化自敦睦，佳辰宜宴胥。锵锵间丝竹，济济罗簪裾。</p><p>此乐匪足耽，此诚期永孚。</p><p>卷4_13「重阳日即事」李适</p><p>令节晓澄霁，四郊烟霭空。天清白露洁，菊散黄金丛。</p><p>寡德荷天贶，顺时休百工。岂怀歌钟乐，思为君臣同。</p><p>至化在亭育，相成资始终。未知康衢咏，所仰惟年丰。</p><p>卷4_14「丰年多庆，九日示怀」李适</p><p>爽气肃时令，早衣闻朔鸿。重阳有佳节，具物欣年丰。</p><p>皎洁暮潭色，芬敷新菊丛。芳尊满衢室，繁吹凝烟空。</p><p>惠合信吾道，保和惟尔同。推诚至玄化，天下期为公。</p><p>卷4_15「七月十五日题章敬寺」李适</p><p>招提迩皇邑，复道连重城。法筵会早秋，驾言访禅扃。</p><p>尝闻大仙教，清净宗无生。七物匪吾宝，万行先求成。</p><p>名相既双寂，繁华奚所荣。金风扇微凉，远烟凝翠晶。</p><p>松院静苔色，竹房深磬声。境幽真虑恬，道胜外物轻。</p><p>意适本非说，含毫空复情。</p><p>卷4_16「中春麟德殿会百僚观新乐诗一章，章十六句」李适</p><p>芳岁肇佳节，物华当仲春。乾坤既昭泰，烟景含氤氲。</p><p>德浅荷玄贶，乐成思治人。前庭列钟鼓，广殿延群臣。</p><p>八卦随舞意，五音转曲新。顾非咸池奏，庶协南风薰。</p><p>式宴礼所重，浃欢情必均。同和谅在兹，万国希可亲。</p><p>卷4_17「九日绝句」李适</p><p>禁苑秋来爽气多，昆明风动起沧波。</p><p>中流箫鼓诚堪赏，讵假横汾发棹歌。</p><p>卷4_18「暮春喜雨诗」李昂1</p><p>风云喜际会，雷雨遂流滋。荐币虚陈礼，动天实精思。</p><p>渐侵九夏节，覆在三春时。霡霂垂朱阙，飘飖入绿墀。</p><p>郊坰既沾足，黍稷有丰期。百辟同康乐，万方伫雍熙。</p><p>卷4_19「题程修己竹障」李昂1</p><p>良工运精思，巧极似有神。</p><p>临窗忽睹繁阴合，再盼真假殊未分。</p><p>卷4_20「宫中题」李昂1</p><p>辇路生春草，上林花发时。凭高何限意，无复侍臣知。</p><p>卷4_21「上巳日赐裴度」李昂1</p><p>注想待元老，识君恨不早。我家柱石衰，忧来学丘祷。</p><p>卷4_22「上元日二首」李昂1</p><p>上元高会集群仙，心斋何事欲祈年。</p><p>丹诚傥彻玉帝座，且共吾人庆大田。</p><p>蓂生三五叶初齐，上元羽客出桃蹊。</p><p>不爱仙家登真诀，愿蒙四海福黔黎。</p><p>卷4_23「夏日联句」李昂1</p><p>人皆苦炎热，我爱夏日长。——李昂1</p><p>薰风自南来，殿阁生微凉。——柳公权</p><p>卷4_24「百丈山」李忱</p><p>大雄真迹枕危峦，梵宇层楼耸万般。日月每从肩上过，</p><p>山河长在掌中看。仙峰不间三春秀，灵境何时六月寒。</p><p>更有上方人罕到，暮钟朝磬碧云端。</p><p>卷4_25「吊白居易」李忱</p><p>缀玉联珠六十年，谁教冥路作诗仙。浮云不系名居易，</p><p>造化无为字乐天。童子解吟长恨曲，胡儿能唱琵琶篇。</p><p>文章已满行人耳，一度思卿一怆然。</p><p>卷4_26「幸华严寺」李忱</p><p>云散晴山几万重，烟收春色更冲融。帐殿出空登碧汉，</p><p>遐川俯望色蓝笼。林光入户低韶景，岭气通宵展霁风。</p><p>今日追游何所似，莫惭汉武赏汾中。</p><p>卷4_27「重阳锡宴群臣」李忱</p><p>款塞旋征骑，和戎委庙贤。倾心方倚注，叶力共安边。</p><p>卷4_28「题泾县水西寺」李忱</p><p>大殿连云接爽溪，钟声还与鼓声齐。</p><p>长安若问江南事，说道风光在水西。</p><p>卷4_29「瀑布联句」李忱</p><p>千岩万壑不辞劳，远看方知出处高。——黄檗</p><p>溪涧岂能留得住，终归大海作波涛。——李忱</p><p>卷4_30「句」李忱</p><p>海岳宴咸通。</p><p>七载秉钧调四序，一方狱市获来苏。</p><p>卷4_31「句」李晔1</p><p>只解劈牛兼劈树，不能诛恶与诛凶。（咏雷）</p><h1 class=ql-align-center><br></h1><h1 class=ql-align-center><br></h1></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/e8a7f22.html alt="全唐诗 《共计900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../cn/%E6%B8%B8%E6%88%8F/e8a7f22.html title="全唐诗 《共计900卷》（294——298卷）">全唐诗 《共计900卷》（294——298卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>