<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中秋节古诗（360章）全文阅读（145——291） | 极客快訊</title><meta property="og:title" content="中秋节古诗（360章）全文阅读（145——291） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/pgc-image/6d85729211d247d696555ca44dc77c57"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/d35a347.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/d35a347.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/d35a347.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/d35a347.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/d35a347.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/d35a347.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/d35a347.html><link rel=canonical href=https://geekbank.cf/tw/%e6%b8%b8%e6%88%8f/d35a347.html><meta property="article:published_time" content="2020-10-29T20:47:44+08:00"><meta property="article:modified_time" content="2020-10-29T20:47:44+08:00"><meta name=Keywords content><meta name=description content="中秋节古诗（360章）全文阅读（145——291）"><meta name=author content="极客快訊"><meta property="og:url" content="/cn/%E6%B8%B8%E6%88%8F/d35a347.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中秋节古诗（360章）全文阅读（145——291）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p class=ql-align-center>内容简介：“中秋”一词，最早见于《周礼》。根据我国古代历法，一年有四季，每季三个月，分别被称为孟月、仲月、季月三部分，因此秋季的第二月叫<span>仲秋</span>，又因农历八月十五日，在八月中旬，故称“中秋”。 到唐朝初年，中秋节才成为固定的节日。《新唐书·卷十五 志第五·礼乐五》载“其中春、中秋释奠于文宣王、武成王”，及“开元十九年，始置太公尚父庙，以留侯张良配。中春、中秋上戊祭之，牲、乐之制如文”。据史籍记载，古代帝王祭月的节期为农历八月十五，时日恰逢三秋之半，故名“中秋节”；又因为这个节日在秋季八月，故又称“秋节”、“八月节”、“八月会”、“中秋节”；又有祈求团圆的信仰和相关习俗活动，故亦称“团圆节”、“女儿节”。因中秋节的主要活动都是围绕“月”进行的，所以又俗称“月节”、“月夕”、“追月节”、“玩月节”、“拜月节”；在唐朝，中秋节还被称为“端正月”。中秋节的盛行始于宋朝，至明清时，已与元旦齐名，成为我国的主要节日之一。 关于中秋节的起源，大致有三种：起源于古代对月的崇拜、月下歌舞觅偶的习俗，古代秋报拜土地神的遗俗。</p><h1 class=ql-align-center><strong>八月十五日象自江东止田园移庄</strong></h1><p>谢病始告归，依然入桑梓。</p><p>家人皆伫立，相候衡门里。</p><p>畴类皆长年，成人旧童子。</p><p>上堂家庆毕，愿与亲姻迩。</p><p>论旧或余悲，思存且相喜。</p><p>田园转芜没，但有寒泉水。</p><p>衰柳日萧条，秋光清邑里。</p><p>入门乍如客，休骑非便止。</p><p>中饮顾王程，离忧从此始。</p><p>两妹日长成，双鬟将及人。</p><p>已能持宝瑟，自解掩罗巾。</p><p>念昔别时小，未知疏与亲。</p><p>今来识离恨，掩泪方殷勤。</p><p>小弟更孩幼，归来不相识。</p><p>同居虽渐惯，见人犹默默。</p><p>宛作越人言，殊乡甘水食。</p><p>别此最为难，泪尽<span>有余</span>忆。</p><div class=pgc-img><img alt=中秋节古诗（360章）全文阅读（145——291） onerror=errorimg.call(this); src=http://p3.pstatp.com/large/pgc-image/6d85729211d247d696555ca44dc77c57><p class=pgc-img-caption></p></div><h1 class=ql-align-center><strong>病中秋怀寄袭美(陆龟蒙)</strong></h1><p>病容愁思苦相兼，清镜无形未我嫌。</p><p>贪广异蔬行径窄。故求偏药出钱添。</p><p>同人散后休赊酒，双燕辞来始下帘。</p><p>更有是非齐未得，重凭詹尹拂龟占。</p><div class=pgc-img><img alt=中秋节古诗（360章）全文阅读（145——291） onerror=errorimg.call(this); src=http://p1.pstatp.com/large/pgc-image/239bbe48523445b395e0581316de77ec><p class=pgc-img-caption></p></div><h1 class=ql-align-center><strong>和袭美天竺寺八月十五夜桂子</strong></h1><p>霜实常闻秋半夜，天台天竺堕云岑。</p><p>如何两地无人种，却是湘漓是桂林。</p><h1 class=ql-align-center><strong>中秋待月(陆龟蒙)</strong></h1><p>转缺霜输上转迟，好风偏似送佳期。</p><p>帘斜树隔情无限，烛暗香残坐不辞。</p><p>最爱笙调闻北里，渐看星潆失南箕。</p><p>何人为校清凉力，欲减初圆及午时。</p><h1 class=ql-align-center><strong>中秋夜寄友生(陆龟蒙)</strong></h1><p>秋来一度满，重见色难齐。</p><p>独坐犹过午，同吟不到西。</p><p>疏芒唯斗在，残<span>白合</span>河迷。</p><p>更忆前年望，孤舟泊大溪。</p><h1 class=ql-align-center><strong>满江红(吕胜己)</strong></h1><p>屈指重阳，有半月、犹零九日。且停待、今宵月上，宝轮飞出。有客最谙闲况味，无人会得真消息。算何须、抵死要荣华，劳心力。</p><p>楼观迥，遥山碧。槽醡小，真珠滴。随分赏、<span>闲亭</span>别圃，好天良夕。篱畔行看金蕊耀，林梢便见瑶芳白。玩春来、夏去复秋冬，尘中客。</p><div class=pgc-img><img alt=中秋节古诗（360章）全文阅读（145——291） onerror=errorimg.call(this); src=http://p3.pstatp.com/large/pgc-image/137ab7885ad643c6b1f1350f30a09608><p class=pgc-img-caption></p></div><h1 class=ql-align-center><strong>中秋不见月(罗隐)</strong></h1><p>风帘淅淅漏灯痕，一半秋光此夕分。</p><p>天为素娥孀怨苦，并教西北起浮云。</p><h1 class=ql-align-center><strong>中秋夜不见月(罗隐)</strong></h1><p>阴云薄暮上空虚，此夕清光已破除。</p><p>只恐异时开霁后，玉轮依旧养蟾蜍。</p><h1 class=ql-align-center><strong>中秋夜坐有怀(马戴)</strong></h1><p>秋光动河汉，耿耿曙难分。</p><p>堕露垂丛药，残星间薄云。</p><p>心悬赤城峤，志向紫阳君。</p><p>雁过海风起，萧萧时独闻。</p><h1 class=ql-align-center><strong>中秋月(马戴)</strong></h1><p>阴魄出海上，望之增苦吟。</p><p>冷搜骊颔重，寒彻蚌胎深。</p><p>皓气笼诸夏，清光射万岑。</p><p>悠然天地内，皎洁一般心。</p><h1 class=ql-align-center><strong>念奴娇(毛幵)</strong></h1><p>素秋新霁，风露洗寥廓，珠宫琼阙。帘幕生寒人未定，鹊羽惊飞林樾。河汉无声，微云收尽，相映寒光发。三千银界，一时无此奇绝。</p><p>正是老子南楼，多情孤负了，十分佳节。起舞徘徊谁为我，倾倒杯中明月。欲揽姮娥，扁舟沧海，戏濯凌波袜。漏残钟断，坐愁人世超忽。</p><h1 class=ql-align-center><strong>点绛唇(毛滂)</strong></h1><p>高柳横斜，冷光凌乱摇疏翠。露荷珠缀。照见鸳鸯睡。</p><div class=pgc-img><img alt=中秋节古诗（360章）全文阅读（145——291） onerror=errorimg.call(this); src=http://p1.pstatp.com/large/pgc-image/f8992a5b9b3c43ad84d5146aae57538b><p class=pgc-img-caption></p></div><h1 class=ql-align-center><strong>秋宵月下有怀(孟浩然)</strong></h1><p>秋空明月悬，光彩露沾湿。</p><p>惊鹊栖未定，飞萤卷帘入。</p><p>庭槐寒影疏，邻杵夜声急。</p><p class=ql-align-center>佳期旷何许！望望空伫立。<strong></strong></p><h1 class=ql-align-center><br></h1><h1 class=ql-align-center><strong>水调歌头米芾(米芾)</strong></h1><p>砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。</p><p>怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。</p><h1 class=ql-align-center><strong>中秋登楼望月(米芾)</strong></h1><p>目穷淮海满如银，万道虹光育蚌珍。 天上若无修月户，桂枝撑损向西轮。 译文 用眼看尽淮海，漫漫海上像银子一样白，千万道彩虹般的光芒下，蚌孕育着珍珠。天上的月如果没有人间的七宝修治，桂树枝就会一直长，让那我们向着的圆圆的月破损。</p><h1 class=ql-align-center><strong>仲秋太常寺观公辂车拜陵(苗仲方)</strong></h1><p>南宫初开律，金风已戒凉。</p><p>拜陵将展敬，车辂俨成行。</p><p>士庶观祠礼，公卿习旧章。</p><p>郊原佳气引，园寝瑞烟长。</p><p>卤簿辞丹阙，威仪列太常。</p><p>圣心何所寄，惟德在无忘。</p><h1 class=ql-align-center><strong>鹧鸪天(倪)</strong></h1><p>萧瑟西风万里秋。暮云收尽月华流。偶然北海清尊满，况是西山爽气浮。</p><p>登翠岭，更溪游。素光何处不清幽。悬知明岁君思我，今夕欢娱可罢休。</p><h1 class=ql-align-center><strong>太原和严长官八月十五日夜西山</strong></h1><p>西寺碧云端，东溟白雪团。</p><p>年来一夜玩，君在半天看。</p><p>素魄当怀上，清光在下寒。</p><p>宜裁济江什，有阻惠连欢。</p><h1 class=ql-align-center><strong>玩月(欧阳詹)</strong></h1><p>八月十五夕，旧嘉蟾兔光。</p><p>斯从古人好，共下今宵堂。</p><p>素魄皎孤凝，芳辉纷四扬。</p><p>裴回林上头，泛滟天中央。</p><p>皓露助流华，轻风佐浮凉。</p><p>清冷到肌骨，洁白盈衣裳。</p><p>惜此苦宜玩，揽之非可将。</p><p>含情顾广庭，愿勿沉西方。</p><h1 class=ql-align-center><strong>满庭芳(潘良贵)</strong></h1><p>夹水松篁，一天风露，觉来身在扁舟。桂花当午，雪卷素光流。起傍蓬窗危坐，飘然竟、欲到瀛洲。人世乐，那知此夜，空际列琼楼。</p><p>休休。闲最好，十年归梦，两眼乡愁。谩赢得、萧萧华发盈头。往事不须追谏，从今去、拂袖何求。一尊酒，持杯顾影，起舞自相酬。</p><h1 class=ql-align-center><strong>中秋月(潘纬)</strong></h1><p>古今逢此夜，共冀泬明。</p><p>岂是月华别，只应秋气清。</p><p>影当中土正，轮对八荒平。</p><p>寻客徒留望，璇玑自有程。</p><h1 class=ql-align-center><strong>中秋月(裴说)</strong></h1><p>一岁几盈亏，当轩重此期。</p><p>幸无偏照处，刚有不明时。</p><p>色静云归早，光寒鹤睡迟。</p><p>相看吟未足，皎皎下疏篱。</p><h1 class=ql-align-center><strong>八月十五日夜(裴夷直)</strong></h1><p>去年今夜在商州，还为清光上驿楼。</p><p>宛是依依旧颜色，自怜人换几般愁。</p><h1 class=ql-align-center><strong>同乐天中秋夜洛河玩月二首</strong></h1><p>清洛半秋悬璧月，彩船当夕泛银河。</p><p>苍龙颔底珠皆没，白帝心<span>边镜</span>乍磨。</p><p>海上几时霜雪积，人间此夜管弦多。</p><p>须知天地为炉意，尽取黄金铸作波。</p><p>不热不寒三五夕，晴川明月正相临。</p><p>千珠竞没苍龙颔，一镜高悬白帝心。</p><p>几处凄凉缘地远，有时惆怅值云阴。</p><p>如何清洛如清昼，共见初升又见沈。</p><h1 class=ql-align-center><strong>奉和鲁望病中秋怀次韵(皮日休)</strong></h1><p>贫病于君亦太兼，才高应亦被天嫌。</p><p>因分鹤料家资减，为置僧餐口数添。</p><p>静里改诗空凭几，寒中注易不开帘。</p><p>清词一一侵真宰，甘取穷愁不用占。</p><h1 class=ql-align-center><strong>天竺寺八月十五日夜桂子(皮日休)</strong></h1><p>玉颗珊珊下月轮，殿前拾得露华新。</p><p>至今不会天中事，应是嫦娥掷与人。</p><h1 class=ql-align-center><strong>八月十五夜玩月(栖白)</strong></h1><p>寻常三五夜，不是不婵娟。</p><p>及至中秋满，还胜别夜圆。</p><p>清光凝有露，皓魄爽无烟。</p><p>自古人皆望，年来又一年。</p><h1 class=ql-align-center><strong>中秋十四日夜对月上南平主人</strong></h1><p>今宵前夕皆堪玩，何必圆时始竭才。</p><p>空说轮中有天子，不知何处是楼台。</p><p>终忧明夜云遮却，且扫闲居坐看来。</p><p>玉兔银蟾似多意，乍临棠树影裴回。</p><h1 class=ql-align-center><strong>中秋十五夜寄人(齐己)</strong></h1><p>高河瑟瑟转金盘，喷露吹光逆凭栏。</p><p>四海鱼龙精魄冷，五山鸾鹤骨毛寒。</p><p>今宵尽向圆时望，后夜谁当缺处看。</p><p>何事清光与蟾兔，却教才小少留难。</p><h1 class=ql-align-center><strong>中秋夕怆怀寄荆幕孙郎中(齐己)</strong></h1><p>白莲香散沼痕干，绿筱阴浓藓地寒。</p><p>年老寄居思隐切，夜凉留客话时难。</p><p>行僧尽去云山远，宾雁同来泽国宽。</p><p>时谢孔璋操檄外，每将空病问衰残。</p><h1 class=ql-align-center><strong>中秋月(齐己)</strong></h1><p>空碧无云露湿衣，群星光外涌清规。</p><p>东楼莫碍渐高势，四海待看当午时。</p><p>还许分明吟皓魄，肯教幽暗取丹枝。</p><p>可怜半夜婵娟影，正对五侯残酒池。</p><h1 class=ql-align-center><strong>中秋月(齐已)</strong></h1><p>空碧无云露湿衣，众星光外涌清规。</p><p>东林莫碍渐高势，四海正看当路时。</p><p>还许分明吟皓魄，肯教幽暗取丹枝。</p><p>可怜关夜婵娟影，正对五候残酒卮。</p><h1 class=ql-align-center><strong>八月十五日夜同卫谏议看月</strong></h1><p>常时月好赖新晴，不似年年此夜生。</p><p>初出海涛疑尚湿，渐来云路觉偏清。</p><p>寒光入水蛟龙起，静色当天鬼魅惊。</p><p>岂独座中堪仰望，孤高应到凤凰城。</p><h1 class=ql-align-center><strong>汉宫春(丘崈)</strong></h1><p>闻说瓢泉，占烟霏空翠，中着精庐。旁连吹台燕榭，人境清殊。犹疑未足，称主人、胸次恢疏。天自与，相攸佳处，除今禹会应无。</p><p>选胜卧龙东畔，望蓬莱对起，岩壑屏如。秋风夜凉弄笛，明月邀予。三英笑粲，更吴天、不隔莼鲈。新度曲，银钩照眼，争看阿素工书。</p><h1 class=ql-align-center><strong>八月十五日夜瑶台寺对月绝句</strong></h1><p>嬴女乘鸾已上天，仁祠空在鼎湖边。</p><p>凉风遥夜清秋半，一望金波照粉田。</p><h1 class=ql-align-center><strong>酬裴端公八月十五日夜对月见怀(权德舆)</strong></h1><p>凉夜清秋半，空庭皓月圆。</p><p>动摇随积水，皎洁满晴天。</p><p>多病嘉期阻，深情丽曲传。</p><p>偏怀赏心处，同望庾楼前。</p><h1 class=ql-align-center><strong>仲秋朝拜昭陵(权德舆)</strong></h1><p>清秋寿原上，诏拜承吉卜。</p><p>尝读贞观书，及兹幸斋沐。</p><p>文皇昔潜耀，随季自颠覆。</p><p>抚运斯顺人，救焚非逐鹿。</p><p>神祇戴元圣，君父纳大麓。</p><p>良将授兵符，直臣调鼎𫗧。</p><p>无疆传庆祚，有截荷亭育。</p><p>仙驭凌紫氛，神游弃黄屋。</p><p>方祗护山迹，先正陪岩腹。</p><p>杳杳九嵕深，沈沈万灵肃。</p><p>鸟飞田已辟，龙去云犹簇。</p><p>金气爽林峦，干冈走崖谷。</p><p>吾皇弘孝理，率土蒙景福。</p><p>拥佑乃清夷，威灵谅回复。</p><p>礼承三公重，心愧二卿禄。</p><h1 class=ql-align-center>展敬何所伸，曾以斧山木。</h1><h1 class=ql-align-center><strong>八月十五日(戎昱)</strong></h1><p>忆昔千秋节，欢娱万国同。</p><p>今来六亲远，此日一悲风。</p><p>年少逢胡乱，时平似梦中。</p><p>梨园几人在，应是涕无穷。</p><h1 class=ql-align-center><strong>长安秋夕(戎昱)</strong></h1><p>八月更漏长，愁人起常早。</p><p>闭门寂无事，满院生秋草。</p><p>昨宵西窗梦，梦入荆南道。</p><p>远客归去来，在家贫亦好。</p><h1 class=ql-align-center><strong>中秋夜登楼望月寄人(戎昱)</strong></h1><p>西楼见月似江城，脉脉悠悠倚槛情。</p><p>万里此情同皎洁，一年今日最分明。</p><p>初惊桂子从天落，稍误芦花带雪平。</p><p>知称玉人临水见，可怜光彩<span>有余</span>清。</p><h1 class=ql-align-center><strong>中秋旅怀(尚能)</strong></h1><p>所畜惟骚雅，兼之得固穷。</p><p>望乡连北斗，听雨带西风。</p><p>稼穑村坊远，烟波路径通。</p><p>冥搜清绝句，恰似有神功。</p><h1 class=ql-align-center><strong>状江南(沈仲昌)</strong></h1><p>江南仲秋天，驔鼻大如船。</p><p>雷是樟亭浪，苔为界石钱。</p><h1 class=ql-align-center><strong>鹧鸪天(石孝友)</strong></h1><p>露叶披残露颗传。明星着地月流天。不辞独赏穷今夜，应为相逢忆去年。</p><p>辜窈窕，负婵娟。谁知两处照孤眠。姮娥不怕离人怨，有甚心情独自圆。</p><h1 class=ql-align-center><strong>满江红(史达祖)</strong></h1><p>万水归阴，故潮信、盈虚因月。偏只到、凉秋<span>半破</span>，斗成双绝。有物揩磨金镜净，何人＿攫银河决。想子胥、今夜见嫦娥，沈冤雪。</p><p>光直下，蛟龙穴。声直上，蟾蜍窟。对望中天地，洞然如刷。激气已能驱粉黛，举杯便可吞吴越。待明朝、说似与儿曹，心应折。</p><h1 class=ql-align-center><strong>齐天乐(史达祖)</strong></h1><p>西风来劝凉云去，天东放开金镜。照野霜凝，入河桂湿，一一冰壶相映。殊方路永。更分破秋光，尽成悲镜。有客踌躇，古庭空自吊孤影。</p><p>江南朋旧在许，也能怜天际，诗思谁领？梦断刀头，书开虿尾，别有相思随定。忧心耿耿。对风鹊残枝，露蛩荒井。斟酌姮娥，九秋宫殿冷。</p><h1 class=ql-align-center><strong>芰荷香(史浩)</strong></h1><p>过横塘。见红妆翠盖，柄柄擎香。月娥有意，暮霭收尽银潢。一轮高挂，且放同、千里清光。秋中气爽天凉。露凝玉臂，风拂云裳。</p><p>老子通宵不忍睡，把青尊小酌，仍更思量。自家活计，幸有无限珍藏。大千世界，静极后、普现十方。圆明不损毫芒。精神会处，独坐胡床。</p><h1 class=ql-align-center><strong>念奴娇(史浩)</strong></h1><p>碧天似水，看常娥摩出，一轮寒璧。桂魄扶疏光照耀，尘界都成银色。万象森罗，羞明卷彩，黯淡唯今夕。风高露重，井梧湿翠时滴。</p><p>谁信鹤发婆娑，鄮峰真隐，对影为三益。虎绕龙蟠丹就后，一颗清辉的国。不养银蟾，不关玉兔，到处无亏蚀。三千行满，也能飞上璇极。</p><h1 class=ql-align-center><strong>中秋(司空图)</strong></h1><p>闲吟秋景外，万事觉悠悠。</p><p>此夜若无月，一年虚过秋。</p><h1 class=ql-align-center><strong>水仙子(宋方壶)</strong></h1><p>一天蟾影映婆娑⑴，万古谁将此镜磨⑵？年年到今宵不缺些儿个，广寒宫好快活⑶，碧天遥难问姮娥⑷。我独对清光坐⑸，闲将白雪歌⑹，月儿你团圆我却如何！</p><h1 class=ql-align-center><strong>念奴娇(苏轼)</strong></h1><p>凭高眺远，见长空万里，云无留迹。桂魄飞来光射处②，冷浸一天秋碧。玉宇琼楼③，乘鸾来去④，人在清凉国⑤。江山如画，望中烟树历历⑥。　我醉拍手狂歌，举杯邀月，对影成三客。起舞排徊风露下⑦，今夕不知何夕。便欲乘风，翻然归去，何用骑鹏翼⑧。水晶宫里，一声吹断横笛⑨。</p><h1 class=ql-align-center>水调歌头(苏轼)</h1><p><strong>丙辰中秋，欢饮达旦，大醉，作此篇，兼怀子由。</strong></p><p><strong>明月几时有，把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。</strong></p><p><strong>转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。</strong></p><h1 class=ql-align-center>西江月(苏轼)</h1><p>顷在黄州，春夜行蕲水中，过酒家饮。酒醉，乘月至一溪桥上，解鞍曲肱，醉卧少休。及觉已晓，乱山攒拥，流水锵然，疑非尘世也。书此数语桥柱上。</p><p>照野弥弥浅浪，横空隐隐层霄。障泥未解玉骢骄，我欲醉眠芳草。可惜一溪风月，莫教踏碎琼瑶。解鞍欹枕绿杨桥，杜宇一声春晓。</p><h1 class=ql-align-center>阳关曲(苏轼)</h1><p>暮云收尽溢清寒，银汉无声转玉盘。</p><p>此生此夜不长好，明月明年何处看。</p><h1 class=ql-align-center>中秋见月和子由(苏轼)</h1><p>明月未出群山高，瑞光千丈生白毫。</p><p>一杯未尽银阙涌，乱云脱坏如崩涛。</p><p>谁为天公洗眸子，应费明河千斛水。</p><p>遂令冷看世间人，照我湛然心不起。</p><p>西南火星如弹丸，角尾奕奕苍龙蟠。</p><p>今宵注眼看不见，更许萤火争清寒。</p><p>何人舣舟临古汴，千灯夜作鱼龙变。</p><p>曲折无心逐浪花，低昂赴节随歌板。</p><p>青荧灭没转前山，浪飐风回岂复坚。</p><p>明月易低人易散，归来呼酒更重看。</p><p>堂前月色愈清好，咽咽寒螀鸣露草。</p><p>卷帘推户寂无人，窗下咿哑惟楚老。</p><p>南都从事莫羞贫，对月题诗有几人。</p><p>明朝人事随日出，恍然一梦瑶台客。</p><h1 class=ql-align-center>中秋月(苏轼)</h1><p>暮云收尽溢清寒，银汉无声转玉盘。</p><p>此生此夜不长好，明月明年何处看。</p><h1 class=ql-align-center>水调歌头(苏辙)</h1><p>离别一何久，七度过中秋。</p><p>去年东武今夕，明月不胜愁。</p><p>岂意彭城山下，同泛清河古汴，船上载凉州。</p><p>鼓吹助清赏，鸿雁起汀洲。</p><p>坐中客，翠羽帔，紫绮裘。</p><p>素娥无赖，西去曾不为人留。</p><p>今夜清尊对客，明夜孤帆水驿，依旧照离忧。</p><p>但恐同王粲，相对永登楼</p><h1 class=ql-align-center>中秋夜戏酬顾道流(孙蜀)</h1><p>不那此身偏爱月，等闲看月即更深。</p><p>仙翁每被嫦娥使，一度逢圆一度吟。</p><h1 class=ql-align-center>中秋夜思郑延美有作(孙纬)</h1><p>中秋中夜月，世说慑妖精。</p><p>顾兔云初蔽，长蛇谁与勍。</p><p>未追良友玩，安用玉轮盈。</p><p>此意人谁喻，裁诗穿禁城。</p><h1 class=ql-align-center>柳永(台湾民谣)</h1><p>残月朦胧，小宴阑珊，归来轻寒凛凛。</p><p>背银釭、孤馆乍眠，拥重衾、醉魄犹噤。</p><p>永漏频传，前欢已去，离愁一枕。</p><p>暗寻思、旧追游，神京风物如锦。</p><p>念掷果朋侪，绝缨宴会，当时曾痛饮。</p><p>命舞燕翩翻，歌珠贯串，向玳筵前，尽是神仙流品。</p><p>至更阑、疏狂转甚。</p><p>更相将、凤帏鸳寝。</p><p>玉钗乱横，任散尽高阳，这欢娱、甚时重恁。</p><h1 class=ql-align-center>夜深沉(台湾民谣)</h1><p>夜深沉，明月高挂天正中，寂无声；睡眼朦胧，恍若梦中；生卧徘徊以不宁，故国家园萦脑中；苦煎熬，归去成空，如焚王衷。</p><h1 class=ql-align-center>月夜思乡(台湾民谣)</h1><p>星稀月冷逸银河，万籁无声自啸歌；</p><p>何处关山家万里，夜来枨触客愁多。</p><h1 class=ql-align-center>中秋旅思(台湾民谣)</h1><p>孤影看分雁，千金念弊貂；</p><p>故乡秋忆月，异国夜惊潮。</p><p>手未攀丹桂，以犹卷缘蕉；</p><p>登楼悲作赋，西望海天遥。</p><h1 class=ql-align-center>中秋夜玩月(唐彦谦)</h1><p>一夜高楼万景奇，碧天无际水无涯。</p><p>只留皎月当层汉，并送浮云出四维。</p><p>雾静不容玄豹隐，冰生惟恐夏虫疑。</p><p>坐来离思忧将晓，争得嫦娥仔细知。</p><h1 class=ql-align-center>糖多令(汪元量)</h1><p>莎草被长洲。吴江拍岸流。忆故家、西北高楼。十载客窗憔悴损，搔短鬓、独悲秋。</p><p>人在塞边头。断鸿书寄不。记当年、一片闲愁。舞罢羽衣尘面，谁伴我、广寒游。</p><h1 class=ql-align-center>同从弟南斋玩月忆山阴(王昌龄)</h1><p>高卧南斋时，开帷月初吐。</p><p>清辉淡水木，演漾在窗户。</p><p>苒苒几盈虚，澄澄变今古。</p><p>美人清江畔，是夜越吟苦。</p><p>千里其如何，微风吹兰杜。</p><h1 class=ql-align-center>十五夜望月寄杜郎中(王建)</h1><p>中庭地白树栖鸦，冷露无声湿桂花。</p><p>今夜月明人尽望，不知秋思落谁家。</p><h1 class=ql-align-center>和武相公中秋夜西蜀锦楼望月得清</h1><p>德星摇此夜，珥耳满重城。</p><p>杳霭烟氛色，飘飖砧杵声。</p><p>令行秋气爽，乐感素风轻。</p><p>共赏千年圣，长歌四海清。</p><h1 class=ql-align-center>赠祖三咏(王维)</h1><p>萧蛸挂虚牖，蟋蟀鸣前除。</p><p>岁晏凉风至，君子复何如。</p><p>高馆阒无人，离居不可道。</p><p>闲门寂已闭，落日照秋草。</p><p>虽有近音信，千里阻河关。</p><p>中复客汝颍，去年归旧山。</p><p>结交二十载，不得一日展。</p><p>贫病子既深，契阔余不浅。</p><p>仲秋虽未归，暮秋以为期。</p><p>良会讵几日，终日长相思。</p><h1 class=ql-align-center>浪淘沙(王炎)</h1><p>月色十分圆。风露娟娟。木犀香里凭阑干。河汉横斜天似水，玉鉴光寒。</p><p>草草具杯盘。相对苍颜。素娥莫惜少留连。秋气平分蟾兔满，动是经年。</p><h1 class=ql-align-center>念奴娇(王之道)</h1><p>碧天无际，乍雨清烟霭，风开云月。人在南楼，剧谈胜咏，拥碧油旌节。银阙腾辉，冰轮驾彩，颢气资高洁。大星不见，更容萤火明灭。</p><p>须烦翠杓琼杯，华笺象管，与我酬清绝。谁使琵琶声到耳，轻赋荻花枫叶。露脚斜飞，河阴低转，香篆环三杰。莫辞终日，舞腰重看回雪。</p><h1 class=ql-align-center>水调歌头(王质)</h1><p>细数十年梦，十处过中秋。今年清梦，还在黄鹤旧楼头。老子个中不浅，此会天教重见，今古一南楼。星汉淡无色，玉锦倚空浮。</p><p>带秦烟，萦楚雾，熨江流。关河离合南北，依旧照清愁。相见＿娥冷笑，笑我归来霜鬓，空敝黑貂裘。把酒问清影，肯去伴沧洲。</p><h1 class=ql-align-center>元日寄诸弟兼呈崔都水(韦应物)</h1><p>一从守兹郡，两鬓生素发。</p><p>新正加我年，故岁去超忽。</p><p>淮滨益时候，了似仲秋月。</p><p>川谷风景温，城池草木发。</p><p>高斋属多暇，惆怅临芳物。</p><p>日月昧还期，念君何时歇。</p><h1 class=ql-align-center>明月何皎皎(佚名)</h1><p>明月何皎皎，照我罗床帏。</p><p>忧愁不能寐，揽衣起徘徊。</p><p>客行虽云乐，不如早旋归。</p><p>出户独彷徨，愁思当告谁？</p><p>引领还入房，泪下沾裳衣。</p><h1 class=ql-align-center>木兰花慢(魏了翁)</h1><p>正秋阴盛处，忽荡起、一冰轮。甚汉魏从前，才人胜士，断简残文。都无一词赏玩，更拟将、美色似非伦。此意谁能领会，自夸光景长新。</p><p>得阴多处倍精神。俗眼转增明。向大第高楼，痴儿＿女，脆竹繁＿。此心到头未稳，莫古人、真不及今人。坐看两仪消长，静观千古浇淳。</p><h1 class=ql-align-center>唐多令(魏了翁)</h1><p>轻露濯秋风，新楼插太空。更遭逢、解事天公。为唤羲和驱六马，将杲日、挂帘栊。</p><p>日影正沈红。须臾月在东。百万家、乐意融融。民意乐时天亦好，聊与众、一尊同。</p><h1 class=ql-align-center>回董提举中秋请宴启(文天祥)</h1><p>照江叠节，载画舫之清冰；待月举杯，呼芳樽于绿净。拜华星之坠几，约明月之浮槎。风雨满城，何幸两重阳之近；江山如画，尚从前赤壁之游。槁秸申酬，轮嗣布。</p><h1 class=ql-align-center>中秋江驿示韦益(无可)</h1><p>莫惜三更坐，难销万里情。</p><p>同看一片月，俱在广州城。</p><p>泪逐金波满，魂随夜鹊惊。</p><p>支颐乡思断，无语到鸡鸣。</p><h1 class=ql-align-center>中秋台看月(无可)</h1><p>海雨洗烟埃，月从空碧来。</p><p>水光笼草树，练影挂楼台。</p><p>皓耀迷鲸口，晶荧失蚌胎。</p><p>宵分凭栏望，应合见蓬莱。</p><h1 class=ql-align-center>中秋夜君山脚下看月(无可)</h1><p>汹涌吹苍雾，朦朣吐玉盘。</p><p>雨师清滓秽，川后扫波澜。</p><p>气射繁星灭，光笼八表寒。</p><p>来驱云涨晚，路上碧霄宽。</p><p>熠耀游何在，蟾蜍食渐难。</p><p>棹飞银电碎，林映白虹攒。</p><p>水魄连空合，霜辉压树干。</p><p>夜深高不动，天下仰头看。</p><h1 class=ql-align-center>中秋夜陇州徐常侍座中咏月(无可)</h1><p>陇城秋月满，太守待停歌。</p><p>与鹤来松杪，开烟出海波。</p><p>气笼星欲尽，光满露初多。</p><p>若遣山僧说，高明不可过。</p><h1 class=ql-align-center>中秋夜南楼寄友人(无可)</h1><p>海月出白浪，湖光射高楼。</p><p>朗吟无绿酒，贱价买清秋。</p><p>气冷鱼龙寂，轮高星汉幽。</p><p>他乡此夜客，对酌经多愁。</p><h1 class=ql-align-center>中秋月(无可)</h1><p>蟾宜天地静，三五对阶蓂。</p><p>照耀超诸夜，光芒掩众星。</p><p>影寒池更澈，露冷树销青。</p><p>枉值中秋半，长乖宿洞庭。</p><h1 class=ql-align-center>中秋月彩如昼，寄上南海从翁侍御</h1><p>海静天高景气殊，鲸睛失彩蚌潜珠。</p><p>不知今夜越台上，望见瀛洲方丈无。</p><h1 class=ql-align-center>浪淘沙(吴潜)</h1><p>望月眼穿东，云幕千里。有时推出赖他风。恰似玉环犹未窦，得恁玲珑。</p><p>谁在华山峰，一半天中。君逾五十我成翁。未必明年如此夜，笑口难逢。</p><h1 class=ql-align-center>水调歌头(吴潜)</h1><p>已是三堪乐，更是百无忧。山朋溪友呼酒，互劝复争酬。钓水肥鲜鳊鳜，采树甘鲜梨栗，罢䅉一齐收。树底飞罢盖，溪上放轻舟。</p><p>笑鸱夷，名已谢，利还谋。蜗蝇些小头角，何事被渠钩。春际鹭翻蝶舞，秋际猿啼鹤唳，物我共悠悠。倚棹明当发，归梦落三洲。</p><h1 class=ql-align-center>水调歌头(吴潜)</h1><p>今岁月和桂，不肯作中秋。一年惟此佳节，底事白教休。我已侵寻七秩，况复轮囷万感，合恨更分愁。先自无聊赖，雨意得能稠。</p><p>天柱峰，知何处，老难游。痴云如妒，不知弦管可吹不。安得风姨扫荡，推出团圆月姊，便遣柱香浮。世事十常九，不使展眉头。</p><h1 class=ql-align-center>八月十五夜禁直寄同僚(吴融)</h1><p>中秋月满尽相寻，独入非烟宿禁林。</p><p>曾恨人间千里隔，更堪天上九门深。</p><p>明涵太液鱼龙定，静锁圆灵象纬沈。</p><p>目断枚皋何处在，阑干十二忆登临。</p><h1 class=ql-align-center>中秋陪熙用学士禁中玩月(吴融)</h1><p>月圆年十二，秋半每多阴。</p><p>此夕无纤霭，同君宿禁林。</p><p>未高知海阔，当午见宫深。</p><p>衣似繁霜透，身疑积水沈。</p><p>遭逢陪侍辇，归去忆抽簪。</p><p>太液池南岸，相期到晓吟。</p><h1 class=ql-align-center>安邑里中秋怀寄高员外(武元衡)</h1><p>原宪素非贫，嵇康自寡欲。</p><p>守道识通穷，达命齐荣辱。</p><p>庭梧变葱蒨，篱菊扬芳馥。</p><p>坠叶翻夕霜，高堂瞬华烛。</p><p>况兹寒夜永，复叹流年促。</p><p>感物思殷勤，怀贤心踯躅。</p><p>雄词封禅草，丽句阳春曲。</p><p>高德十年兄，异才千里足。</p><p>咫尺邈雪霜，相望如琼玉。</p><p>欲识岁寒心，松筠更秋绿。</p><h1 class=ql-align-center>八月十五酬从兄常望月有怀</h1><p>坐爱圆景满，况兹秋夜长。</p><p>寒光生露草，夕韵出风篁。</p><p>地远惊金奏，天高失雁行。</p><p>如何北楼望，不得共池塘。</p><h1 class=ql-align-center>八月十五夜与诸公锦楼望月得中字</h1><p>玉轮初满空，迥出锦城东。</p><p>相向秦楼镜，分飞碣石鸿。</p><p>桂香随窈窕，珠缀隔玲珑。</p><p>不及前秋月，圆辉凤沼中。</p><h1 class=ql-align-center>华胥引(奚)</h1><p>澄空无际，一幅轻绡，素秋弄色。翦翦天风，飞飞万里，吹净遥碧。想玉杵芒寒，听佩环无迹。圆缺何心，有心偏向歌席。</p><p>多少情怀，甚年年、共怜今夕。蕊宫珠殿，还吟飘香秀笔。隐约霓裳声度，认紫霞楼笛。独鹤归来，更无清梦成觅。</p><h1 class=ql-align-center>八声甘州(向子湮)</h1><p>扫长空、万里静无云，飞镜上天东。欲骑鲸与问，一株丹桂，几度秋风。取水珠宫贝阙，聊为洗尘容。莫放素娥去，清影方中。</p><p>玄魄犹余半璧，便笙篁万籁，尊俎千峰。况十分端正，更鼓舞衰翁。恨人生、时乎不再，未转头、欢事已沈空。多酌我，岁华好处，浩意无穷。</p><h1 class=ql-align-center>八声甘州(向子湮)</h1><p>恨中秋、多雨及晴景，追赏且探先，纵玉钩初上，冰轮未正，无奈婵娟。饮客不来自酌，对影亦清妍。任笑芗林老，雪鬓霜髯。</p><p>好在章江西畔，有凌云玉笥，空翠相连。懒崎岖林麓，则窈窕溪边。自断此生休问，愿瓮中、长有酒如泉。人间是，更谁得似，月下尊前。</p><h1 class=ql-align-center>卜算子(向子湮)</h1><p>雨意挟风回，月色兼天静。心与秋空一样清，万象森如影。</p><p>何处一声钟，令我发深省。独立沧浪忘却归，不觉霜华冷。</p><h1 class=ql-align-center>长相思(向子湮)</h1><p>年重月，月重光。万瓦千林白似霜。扁舟入醉乡。</p><p>山苍苍。水茫茫。严濑当时不是狂。高风引兴长。</p><h1 class=ql-align-center>洞仙歌(向子湮)</h1><p>碧天如水，一洗秋容净。何处飞来大明镜。谁道斫却桂，应更光辉，无遗照，泻出山河倒影。</p><p>人犹苦余热，肺腑生尘，移我超然到三境。问姮娥、缘底事，乃有盈亏，烦玉斧、运风重整。教夜夜、人世十分圆，待拚却长年，醉了还醒。</p><h1 class=ql-align-center>好事近(向子湮)</h1><p>小雨度微云，快染一天新碧。恰到中秋佳处，是芳年华日。</p><p>冰轮莫做九分看，天意在今夕。先占广寒风露，怕姮娥偏得。</p><h1 class=ql-align-center>鹧鸪天(向子湮)</h1><p>驾月新成碧玉梁。青天万里泻银潢。广寒宫里无双树，无热池边不尽香。</p><p>承露液，酿秋光。直须一举累千觞。不知世路风波恶，何似芗林气味长。</p><h1 class=ql-align-center>鹧鸪天(向子湮)</h1><p>明月光中与客期。一年秋半两圆时。姮娥得意为长计，织女欢盟可恨迟。</p><p>瞻玉兔，倒琼彝。追怀往事记新词。浩歌直入沧浪去，醉里归来凝不知。</p><h1 class=ql-align-center>中秋夜怀(项斯)</h1><p>趋驰早晚休，一岁又残秋。</p><p>若只如今日，何难至白头。</p><p>沧波归处远，旅食尚边愁。</p><p>赖见前贤说，穷通不自由。</p><h1 class=ql-align-center>浪淘沙(萧汉杰)</h1><p>愁似晚天云。醉亦无凭。秋光此夕属何人。贫得今年无月看，留滞江城。夜起候檐声。似雨还晴。旧家谁信此时情。惟有桂香时入梦，勾引诗成。</p><h1 class=ql-align-center>减字木兰花(谢薖)</h1><p>寻常三五。坐待丹山飞玉兔。试问常娥。底事清光此夜多。</p><p>尊空客满。纵有肃鸟霜鸟无处换。不倒金荷。可奈金波潋滟何。</p><h1 class=ql-align-center>醉蓬莱(谢薖)</h1><p>望晴峰染黛，暮霭澄空，碧天银汉。圆镜高飞，又一年秋半。皓色谁同，归心暗折，听唳云孤雁。问月停杯，锦袍何处，一尊无伴。</p><p>好在南邻，诗盟酒社，刻烛争成，引觞愁缓。今夕楼中，继阿连清玩。饮剧狂歌，歌终起舞，醉冷光凌乱。乐事难穷，疏星易晓，又成浩叹。</p><h1 class=ql-align-center>念奴娇(谢懋)</h1><p>齐天湛碧。正新凉风露，冰壶清彻。河汉无声光练练，涌出银蟾孤绝。岩桂香飘，井梧影转，冷浸官袍洁。西厢往事，一帘轻梦凄切。肠断楚峡云归，尊前无绪，知有愁如发。此夕常娥应也恨，冷落琼楼金阙。禁漏迢迢，边鸿杳杳，幽意凭谁决。阑干星斗，落梅三弄初阕。</p><h1 class=ql-align-center>好事近(辛弃疾)</h1><p>明月到今宵，长是不如人约。想见广寒宫殿，正云梳风掠。</p><p>夜深休更唤笙歌，檐头雨声恶。不是小山词就，这一场寥索。</p><h1 class=ql-align-center>满江红(辛弃疾)</h1><p>美景良辰，算只是、可人风月。况素节扬辉，长是十分清彻。着意登楼瞻玉兔，何人张幕遮银阙。倩飞廉、得得为吹开，凭谁说。</p><p>弦与望，从圆缺。今与昨，何区别。羡夜来手把，桂花堪折。安得便登天柱上，从容陪伴酬佳节。更如今，不听尘谈清，愁如发。</p><h1 class=ql-align-center>满江红(辛弃疾)</h1><p>快上西楼，怕天放、浮云遮月。但唤取、玉纤横笛，一声吹裂。谁做冰壶浮世界，最怜玉斧修时节。问常娥、孤冷有愁无。应华发。</p><p>云液满，琼杯滑。长袖起，清歌咽。叹十常八九，欲磨还缺。若得长圆如此夜，人情未必看承别。把从前、离恨总成欢，归时说。</p><h1 class=ql-align-center>满江红(辛弃疾)</h1><p>快上西楼，怕天放、浮云遮月。但唤取、玉纤横笛，一声吹裂。谁做冰壶浮世界，最怜玉斧修时节。问嫦娥、孤冷有愁无，应华发。</p><p>云液满，琼杯滑。长袖起，清歌咽。叹十常八九，欲磨还缺。若得长圆如此夜，人情未必看承别。把从前、离恨总成欢，归时说。</p><h1 class=ql-align-center>木兰花慢(辛弃疾)</h1><p>可怜今夕月，向何处、去悠悠。是别有人间，那边才见，光影东头。是天外空汗漫，但长风、浩浩送中秋。飞镜无根谁系，嫦娥不嫁谁留。</p><p>谓洋海底问无由。恍惚使人愁。怕万里长鲸，纵横触破，玉殿琼楼。虾蟆故堪浴水，问云何、玉兔解沈浮。若道都齐无恙，云何渐渐如钩。</p><h1 class=ql-align-center>木兰花慢(辛弃疾)</h1><p>木兰花慢　中秋饮酒将旦，客谓前人诗词有赋待月无送月者，因用《天问》体赋。</p><p>可怜今夕月，向何处，去悠悠？是别有人间，那边才见，光影东头？是天外。空汗漫，但长风浩浩送中秋？飞镜无根谁系？姮娥不嫁谁留？</p><p>谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？</p><h1 class=ql-align-center>水调歌头(辛弃疾)</h1><p>说与西湖客，观水更观山。淡妆浓抹西子，唤起一时观。种柳人今天上，对酒歌翻水调，醉墨卷秋澜。老子兴不浅，歌舞莫教闲。</p><p>看尊前，轻聚散，少悲欢。城头无限今古，落日晓霜寒。谁唱黄鸡白酒，犹记红旗清夜，千骑月临关。莫说西州路，且尽一杯看。</p><h1 class=ql-align-center>踏莎行(辛弃疾)</h1><p>夜月楼台，秋香院宇。笑吟吟地人来去。是谁秋到便凄凉？当年宋玉悲如许。</p><p>随分杯盘，等闲歌舞。问他有甚堪悲处？思量却也有悲时，重阳节近多风雨。</p><h1 class=ql-align-center>太常引(辛弃疾)</h1><p>一轮秋影转金波，飞镜又重磨。把酒问姮娥：被白发、欺人奈何？</p><p>乘风好去，长空万里，直下看山河。斫去桂婆娑，人道是、清光更多。</p><h1 class=ql-align-center>一剪梅(辛弃疾)</h1><p>忆对中秋丹桂丛。花在杯中。月在杯中。今宵楼上一尊同。云湿纱窗。雨湿纱窗。</p><p>浑欲乘风问化工。路也难通。信也难通。满堂惟有烛花红。杯且从容。歌且从容。</p><h1 class=ql-align-center>八月十五夜卧疾(熊孺登)</h1><p>一年只有今宵月，尽上江楼独病眠。</p><p>寂寞竹窗闲不闭，夜深斜影到床前。</p><h1 class=ql-align-center>奉和武相公中秋锦楼玩月得来字</h1><p>玉露中秋夜，金波碧落开。</p><p>鹊惊初泛滥，鸿思共裴回。</p><p>远月清光遍，高空爽气来。</p><p>此时陪永望，更得上燕台。</p><h1 class=ql-align-center>八月十五夜(徐凝)</h1><p>皎皎秋空八月圆，常娥端正桂枝鲜。</p><p>一年无似如今夜，十二峰前看不眠。</p><h1 class=ql-align-center>八月望夕雨(徐凝)</h1><p>今年八月十五夜，寒雨萧萧不可闻。</p><p>如练如霜在何处，吴山越水万重云。</p><h1 class=ql-align-center>中秋夜有怀(许彬)</h1><p>趋驰早晚休，一岁又残秋。</p><p>若只如今日，何难致白头。</p><p>沧波归处远，旅舍向边愁。</p><p>赖见前贤说，穷通不自由。</p><h1 class=ql-align-center>鹤林寺中秋夜玩月(许浑)</h1><p>待月东林月正圆，广庭无树草无烟。</p><p>中秋云尽出沧海，半夜露寒当碧天。</p><p>轮彩渐移金殿外，镜光犹挂玉楼前。</p><p>莫辞达曙殷勤望，一堕西岩又隔年。</p><h1 class=ql-align-center>洛中秋日(许浑)</h1><p>故国无归处，官闲忆远游。</p><p>吴僧秣陵寺，楚客洞庭舟。</p><p>久病先知雨，长贫早觉秋。</p><p>壮心能几许，伊水更东流。</p><h1 class=ql-align-center>中秋夕寄大梁刘尚书(许浑)</h1><p>汴人迎拜洛人留，虎豹旌旗拥碧油。</p><p>刁斗严更军耳目，戈鋋长控国咽喉。</p><p>柳营出号风生纛，莲幕题诗月上楼。</p><p>应念散郎千里外，去年今夜醉兰舟。</p><h1 class=ql-align-center>中秋夜对月(许棠)</h1><p>月月势皆圆，中秋朗最偏。</p><p>万方期一夕，到晓是经年。</p><p>影蔽星芒尽，光分物状全。</p><p>惟应苦吟者，目断向遥天。</p><h1 class=ql-align-center>中秋月(许昼)</h1><p>应是蟾宫别有情，每逢秋半倍澄清。</p><p>清光不向此中见，白发争教何处生。</p><p>闲地占将真可惜，幽窗分得始为明。</p><p>殷勤好长来年桂，莫遣平人道不平。</p><h1 class=ql-align-center>关中秋夕(薛能)</h1><p>簟湿秋庭岳在烟，露光明滑竹苍然。</p><p>何人意绪还相似，鹤宿松枝月半天。</p><h1 class=ql-align-center>中秋旅舍(薛能)</h1><p>云卷庭虚月逗空，一方秋草尽鸣虫。</p><p>是时兄弟正南北，黄叶满阶来去风。</p><h1 class=ql-align-center>中秋夜寄李溟(薛能)</h1><p>满魄断埃氛，牵吟并舍闻。</p><p>一年唯此夜，到晚愿无云。</p><p>待赏从初出，看行过二分。</p><p>严城亦已闭，悔不预期君。</p><h1 class=ql-align-center>仲秋太常寺观公卿辂车拜陵</h1><p>南吕初开律，金风已戒凉。</p><p>拜陵将展敬，车辂俨成行。</p><p>士庶观祠礼，公卿习旧章。</p><p>郊原佳气引，园寝瑞烟长。</p><p>卤簿辞丹阙，威仪列太常。</p><p>圣心何所寄，惟德在无忘。</p><h1 class=ql-align-center>中秋月(晏殊)</h1><p>十轮霜影转庭梧，此夕羁人独向隅。</p><p>未必素娥无怅恨，玉蟾清冷桂花孤。</p><h1 class=ql-align-center>多丽(杨无咎)</h1><p>晚风清，淡云卷尽轻罗。看银蟾、初离海上，万里碧汉澄波。碾云衢、玉轮缓驾，照山影、宝镜新磨。光彻庭除，寒生绮席，无聊清兴助吟哦。共宴赏、明宵天气，晴晦又知他。无眠处，衣濡湛露，目断明河。</p><p>念年来、青云失志，举头羞见嫦娥。且高歌、细敲檀板，拚痛饮、频倒金荷。断约他年，重挥大手，桂枝须斫最高柯。恁时节、清光比似，今夕更应多。功名事，到头须在，休用忙呵。</p><h1 class=ql-align-center>雨中花(杨无咎)</h1><p>雨霁云收，风高露冷，银河万里波澄。正冰轮初见，玉斧修成。还是一年，凭栏望处，对景愁生。想姮娥应念，待久西厢，为可中庭。</p><p>翻思皓彩，未如微暗，向人多少深情。长记得、墙阴密语，花底潜行。饮散频羞烛影，梦余常怯窗明。此时此意，有谁曾问，月白风清。</p><h1 class=ql-align-center>卓牌子慢(杨无咎)</h1><p>西楼天将晚。流素月、寒光正满。楼上笑揖姮娥，似看罗袜尘生，鬓云风乱。珠帘终夕卷。判不寐、阑干赁暖。好在影落清尊，冷侵香幄，欢余未教人散。</p><h1 class=ql-align-center>八月十五夜看月(姚合)</h1><p>亭亭千万里，三五复秋中。</p><p>此夕光应绝，常时思不同。</p><p>九霄微有露，四海静无风。</p><p>惆怅逡巡别，谁能看碧空。</p><h1 class=ql-align-center>和膳部李郎中秋夕(姚合)</h1><p>淅淅复修修，凉风似水流。</p><p>此生难免老，举世大同愁。</p><p>萤影明苔藓，鸿声傍斗牛。</p><p>犹分省署直，何日是归休。</p><h1 class=ql-align-center>和元八郎中秋居(姚合)</h1><p>圣代无为化，郎中似散仙。</p><p>晚眠随客醉，夜坐学僧禅。</p><p>酒用林花酿，茶将野水煎。</p><p>人生知此味，独恨少因缘。</p><h1 class=ql-align-center>县中秋宿(姚合)</h1><p>鼓绝门方掩，萧条作吏心。</p><p>露垂庭际草，萤照竹间禽。</p><p>棋罢嫌无月，眠迟听尽砧。</p><p>还知未离此，时复更相寻。</p><h1 class=ql-align-center>中秋夜洞庭圆月(姚合)</h1><p>素月闲秋景，骚人泛洞庭。</p><p>沧波正澄霁，凉叶未飘零。</p><p>练彩凝葭菼，霜容静杳冥。</p><p>晓栖河畔鹤，宵映渚边萤。</p><p>圆彩含珠魄，微飚发桂馨。</p><p>谁怜采苹客，此夜宿孤汀。</p><h1 class=ql-align-center>水调歌头(姚述尧)</h1><p>碧落暮云卷，玉宇静无尘。宝阶露滴仙掌，秋气正平分。冷浸银河清澈，光射珠躔明灭，素女拥冰轮。今夕桂华满，疑是别乾坤。</p><p>对清影，凌灏气，沃芳尊。凭高凝望，万里城阙尽铺银。偏照长门离恨，更揽西园诗思，何处不关情。此景年年好，莫惜醉归频。</p><h1 class=ql-align-center>念奴娇(叶梦得)</h1><p>洞庭波冷，望冰轮初转，沧海沈沈。万顷孤光云阵卷，长笛吹破层阴。汹涌三江，银涛无际，遥带五湖深。酒阑歌罢，至今鼍怒龙吟。</p><p>回首江海平生，漂流容易散，佳期难寻。缥缈高城风露爽，独倚危槛重临。醉倒清尊，姮娥应笑，犹有向来心。广寒宫殿，为予聊借琼林。</p><h1 class=ql-align-center>水调歌头(叶梦得)</h1><p>河汉下平野，香雾卷西风。倚空千嶂横起，银阙正当中。常恨年年此夜，醉倒歌呼谁和，何事偶君同。莫恨岁华晚，容易感梧桐。</p><p>揽清影，君试与，问天公。遥知玉斧初斫，重到广寒宫。付与孤光千里，不遣微云点缀，为我洗长空。老去狂犹在，应未笑衰翁。</p><h1 class=ql-align-center>江城子(逸民)</h1><p>秀才落得甚干忙。冗中秋，闷重阳。百年三万，消得几科场。吟配十年灯火梦，新米粥，紫苏汤。如今且说世平康。收战场。息战枪。路断邯郸，无复梦黄粱。浪说为农今决矣，新酒熟，菊花香。</p><h1 class=ql-align-center>八月十五夜(殷文圭)</h1><p>万里无云镜九州，最团圆夜是中秋。</p><p>满衣冰彩拂不落，遍地水光凝欲流。</p><p>华岳影寒清露掌，海门风急白潮头。</p><p>因君照我丹心事，减得愁人一夕愁。</p><h1 class=ql-align-center>中秋自宛陵寄池阳太守(殷文圭)</h1><p>出山三见月如眉，蝶梦终宵绕戟枝。</p><p>旅客思归鸿去日，贤侯行化子来时。</p><p>郡楼遐想刘琨啸，相阁方窥谢傅棋。</p><p>按部况闻秋稼熟，马前迎拜羡并儿。</p><h1 class=ql-align-center>倪庄中秋(元好问)</h1><p>强饭日逾瘦， 狭衣秋已寒。</p><p>儿童漫相忆， 行路岂知难。</p><p>露气入茅屋， 溪声喧石滩。</p><p>山中夜来月， 到晓不曾看。</p><h1 class=ql-align-center>中秋夜不见月(元凛)</h1><p>蟾轮何事色全微，赚得佳人出绣帏。</p><p>四野雾凝空寂寞，九霄云锁绝光辉。</p><p>吟诗得句翻停笔，玩处临尊却掩扉。</p><p>公子倚栏犹怅望，懒将红烛草堂归。</p><h1 class=ql-align-center><br></h1></div></div><div class="post-meta meta-tags"><ul class=clearfix><li><a>'节古诗','360','阅读'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>