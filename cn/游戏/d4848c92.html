<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>十八首《尉迟杯》词作，值得品读！ | 极客快訊</title><meta property="og:title" content="十八首《尉迟杯》词作，值得品读！ - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/5f0c61751d9c483c9e136b7d205d6eda"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/d4848c92.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/d4848c92.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/d4848c92.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/d4848c92.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/d4848c92.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/d4848c92.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/d4848c92.html><link rel=canonical href=https://geekbank.cf/tw/%e6%b8%b8%e6%88%8f/d4848c92.html><meta property="article:published_time" content="2020-10-29T21:12:52+08:00"><meta property="article:modified_time" content="2020-10-29T21:12:52+08:00"><meta name=Keywords content><meta name=description content="十八首《尉迟杯》词作，值得品读！"><meta name=author content="极客快訊"><meta property="og:url" content="/cn/%E6%B8%B8%E6%88%8F/d4848c92.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>十八首《尉迟杯》词作，值得品读！</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><strong>尉迟杯</strong>，词牌名。此词调有平韵、仄韵两体。仄韵者，见柳永《乐章集》，注夹钟商，双调一百五字，前段八句六仄韵，后段九句六仄韵。平韵者，见晁补之《琴趣外篇》，双调一百六字，前段八句五平韵，后段九句五平韵。另有双调一百五字，前段八句六仄韵，后段九句五仄韵等五种变格。</p><div class=pgc-img><img alt=十八首《尉迟杯》词作，值得品读！ onerror=errorimg.call(this); src=https://p3.pstatp.com/large/pgc-image/5f0c61751d9c483c9e136b7d205d6eda></div><p><strong>尉迟杯·离恨</strong></p><p>【宋代】 周邦彦</p><p>隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔前浦。等行人、醉拥重衾，载将离恨归去。</p><p>因思旧客京华，长偎傍疏林，小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无聊，梦魂凝想鸳侣。</p><p><strong>尉迟杯·宠佳丽</strong></p><p>【宋代】 柳永</p><p>宠佳丽。算九衢红粉皆难比。天然嫩脸修蛾，不假施朱描翠。盈盈秋水。恣雅态、欲语先娇媚。每相逢、月夕花朝，自有怜才深意。</p><p>绸缪凤枕鸳被。深深处、琼枝玉树相倚。困极欢余，芙蓉帐暖，别是恼人情味。风流事、难逢双美。况已断、香云为盟誓。且相将、共乐平生，未肯轻分连理。</p><p><strong>尉迟杯·胜游地</strong></p><p>【宋代】 贺铸</p><p>胜游地。信东吴绝景饶佳丽。平湖底，见层岚，凉月下，闻清吹。人如秾李。泛襟袂、香润苹风起。喜凌波、素袜逢迎，领略当歌深意。</p><p>鄂君被。双鸳绮。垂杨荫，夷犹画舲相舣。宝瑟弦调，明珠佩委。回首碧云千里。归鸿后、芳音谁寄。念怀县、青鬓今无几。枉分将、镜里华年，付与楼前流水。</p><p><strong>尉迟杯·亳社作惜花</strong></p><p>【宋代】 晁补之</p><p>去年时。正愁绝，过却红杏飞。沈吟杏子青时。追悔负好花枝。今年又春到，傍小阑、日日数花期。花有信，人却无凭，故教芳意迟迟。</p><p>及至待得融怡。未攀条拈蕊，已叹春归。怎得春如天不老，更教花与月相随。都将命、拚与酬花，似岘山、落日客犹迷。尽归路，拍手拦街，笑人沈醉如泥。</p><div class=pgc-img><img alt=十八首《尉迟杯》词作，值得品读！ onerror=errorimg.call(this); src=https://p1.pstatp.com/large/pgc-image/765516820e884c7094ac481a49f6159e></div><p><strong>尉迟杯·碎云薄</strong></p><p>【宋代】 万俟咏</p><p>碎云薄。向碧玉枝缀万萼。如将汞粉匀开，疑使柏麝薰却。雪魄未应若。况天赋、标艳仍绰约。当暄风暖日佳处，戏蝶游蜂看着。</p><p>重重绣帘珠箔。障秾艳霏霏，异香漠漠。见说徐妃，当年嫁了，信任玉钿零落。无言自啼露萧索。夜深待、月上栏干角。广寒宫、要与姮娥，素妆一夜相学。</p><p><strong>尉迟杯·岁云暮</strong></p><p>【宋代】 佚名</p><p>岁云暮。叹光阴苒苒能几许。江梅尚怯余寒，长安信音犹阻。春风无据。凭阑久，欲去还凝伫。忆溪边月下徘徊，暗香疏影庭户。</p><p>朝来冻解霜消，南枝上，香英数点微露。把酒看花，无言有泪，还是那时情绪。花依旧、晨妆何处。谩赢得、花前愁千缕。尽高楼、画角频吹，任教纷纷飞絮。</p><p><strong>尉迟杯·长亭路</strong></p><p>【宋代】 陈允平</p><p>长亭路。望渭北、漠漠春天树。殷勤别酒重斟，明日相思何处。晴丝飏暖，芳草外、斜阳自南浦。望孤帆、影接天涯，一江潮带愁去。</p><p>回首杜若汀洲，叹泛梗飘萍，乍散还聚。满径残红春归后，犹自有、杨花乱舞。怅金徽、梁尘暗锁，算谁是、知音堪共语。尽天涯、梦断东风、彩云鸾凤无侣。</p><p><strong>尉迟杯·赋杨公小蓬莱</strong></p><p>【宋代】 吴文英</p><p>垂杨径。洞钥启，时见流莺迎。涓涓暗谷流红，应有缃桃千顷。临池笑靥，春色满、铜华弄妆影。记年时、试酒湖阴，褪花曾采新杏。</p><p>蛛窗绣网玄经，才石砚开奁，雨润云凝。小小蓬莱香一掬，愁不到、朱娇翠靓。清尊伴、人间永日，断琴和、棋声竹露冷。笑从前、醉卧红尘，不知仙在人境。</p><p><strong>尉迟杯·题卢石溪响碧琴所</strong></p><p>【宋代】 尹公远</p><p>冰弦语。在竹树、院落深深处。当年野草闲花，何许浮云飞絮。征鸿止止，纵汗漫、游人远回顾。迟琼楼、五色帘开，唤醒玄鹤飞舞。</p><p>何事梦断湖山，尚九里松声，八月潮怒。三十年余池台泪，应不为、花奴羯鼓。想天上，群仙老矣，其比似，人间更愁苦。倩画阑、留住西风，莫教愁入云去。</p><div class=pgc-img><img alt=十八首《尉迟杯》词作，值得品读！ onerror=errorimg.call(this); src=https://p1.pstatp.com/large/pgc-image/be842a70931a4f368fa6d9c509ffd476></div><p><strong>尉迟杯·紫云暖</strong></p><p>【宋代】 蔡松年</p><p>紫云暖。恨翠雏珠树、双栖晚。小花静院相逢，的的风流心眼。红潮照玉盌。午香重、草绿宫罗淡。喜银屏、小语私分，麝月春心一点。</p><p>华年共有好愿。何时定妆鬟，莫雨零乱。梦似花飞，人归月冷，一夜小山新怨。刘郎兴、寻常不浅。况不似、桃花春溪远。觉情随、晓马东风，病酒余香相半。</p><p><strong>尉迟杯·水仙花</strong></p><p>【明代】 刘基</p><p>凌波步，怨赤鲤、不与传缄素。空将泪滴珠玑，脉脉含情无语。瑶台路永，环佩冷，江皋荻花雨。把清魂、化作孤英，满怀幽恨谁诉。</p><p>长夜送月迎风，多应被、彤闱紫殿人妒。三岛鲸涛迷天地，欢会处、都成间阻。凄凉对、冰壶玉井，又还怕、祁寒凋翠羽。盼潇湘、凤杳篁枯，赏心惟有青女。</p><p><strong>尉迟杯·有感</strong></p><p>【明代】 曹容</p><p>鸾箫寂。向晚岁、难藉交游力。奚囊谁贮骊珠，剑气楼中傲客。茸裘小敝，赊酒惯、阳昌定相识。约梅花、早发岩坰，雪销来听横笛。</p><p>曾经绣被银鞍，向粉黛深丛，大写胸膈。市上卖呆呆不了，徒仰睇、星河夜白。纵龙塞、有人深忆，飘泊去清江寄孤翮。为腊醅、访遍村帘，寸肠休放愁入。</p><p><strong>尉迟杯·冬景</strong></p><p>【明代】 王夫之</p><p>夕阴凝。分一半霜月空霄影。危柯风吼鼍吟，料得栖禽难定。眉云黛蹙。问何事、带浓愁不醒。也应他、倦看天涯，万里平芜烟暝。</p><p>休道柳㬉花娇。便秋色、碧梧犹恋金井。早似十分，摇落也谁，待怨玉露当时。薄幸但、随风几片。丹枫还、逞飘零情性。听孤鸿、暗度三更，幽魂脉脉孤省。</p><p><strong>尉迟杯·七夕怀静怜</strong></p><p>【清代】 朱彝尊</p><p>吴绫白，偏爱缝双袖鸦翎黑。多应北里新妆，怕堕寻常标格。微风帘额，看露叶，中庭尽秋色。记鳞鳞，月底疏云，曾照勾阑吹笛。</p><p>一自细马驮归，剩罗帕、当时别泪偷拭。最恨初鸿，衔芦塞上，不递愁人消息。枉飞度、河桥山驿。想柳外、高楼长如昔。更何年，并坐穿针？六度凄凉今夕。</p><div class=pgc-img><img alt=十八首《尉迟杯》词作，值得品读！ onerror=errorimg.call(this); src=https://p9.pstatp.com/large/pgc-image/8e124593c92147d98b1ed443489ff28c></div><p><strong>尉迟杯· 欢娱事</strong></p><p>【清代】 周之琦</p><blockquote><p>何仙槎前辈席上作，仙槎大为击节，此醉语耳，不自知其辞之所以然</p></blockquote><p>欢娱事。甚着眼都作凄凉字。无聊漫写云笺，那复前尘犹记。红牙妙谱。也尽许、歌喉按新制。又争知、凤牒重看，俊游空付流水。</p><p>余香醉拍征衫。怜刀剪、幷州蟏网长系。冷落花名，人谁识珠，泪裹乌栏半纸。如今纵、天河倒泻。料难望、银钓墨晕洗。但从他、试语初莺，自寻墙外桃李。</p><p><strong>尉迟杯·金陵怀古</strong></p><p>【清代】 庄棫</p><p>晴云绣。绕迤逦、雉堞排层岫。凄凉六代烟花，惆怅朱楼红袖。闲门自锁，谁复向、长亭问新柳。望归鸿、去逐天涯，夕阳偏带明秀。</p><p>多情十二阑干，怕碧草侵阶，绮思非旧。燕语莺啼都休问，且镇日、帘儿共守。无憀是、琴丝茗碗，更谁识、新霜鸾镜有。但相思、弄笛桓伊，一江春水如酒。</p><p><strong>尉迟杯·别况</strong></p><p>【清代】 陈维崧</p><p>春江上。见㶉𫛶、蒙蒙飞碧浪。草间珠露犹垂，岸左红兰才长。东风斜日，小玉门前缆乌榜。正离人、好梦初醒，双拥红篝凝想。</p><p>因念十载漂零，长则在、水驿烟程来往。手把金尊和泪说，枉说是、画眉张敞。如今便、花开花谢，祇凭得、红襟梁上讲。送朗行、独凭小楼，橹声水面摇响。</p><p><strong>尉迟杯·疏杨外</strong></p><p>【清代】 夏孙桐</p><blockquote><p>江亭修禊未至，分韵得黛字</p></blockquote><p>疏杨外。渐日暖、薄翠生新霭。愔愔水曲尘香，还聚西园冠盖。题襟郑重，留几个、贞元旧人在。笑孤怀、负了东风，等闲难避吟债。</p><p>追念往迹登临，寻亭畔旧痕，藓薜犹带。倦芍愁兰俱非昔，争怪我、看花意怠。空斋对、清尊酒祓，又谁信、王城春似海。只斜阳、恋着遥岑，怨蛾仍扫眉黛。</p><div class=pgc-img><img alt=十八首《尉迟杯》词作，值得品读！ onerror=errorimg.call(this); src=https://p3.pstatp.com/large/pgc-image/41f761aad8f9435e9bd16b7b330d8ccd></div><p>注：图片为黄纯尧的画作</p></div><div class="post-meta meta-tags"><ul class=clearfix><li><a>'尉迟杯','词作','品读'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>