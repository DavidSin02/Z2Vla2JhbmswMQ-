<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>“诗鬼”李贺的诗文全集333首（1-150） | 极客快訊</title><meta property="og:title" content="“诗鬼”李贺的诗文全集333首（1-150） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/dfic-imagehandler/09057c1b-f7c5-4a18-ae63-e9cf22eb3d87"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/e32d1f64.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/e32d1f64.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/e32d1f64.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/e32d1f64.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/e32d1f64.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/e32d1f64.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/e32d1f64.html><link rel=canonical href=https://geekbank.cf/tw/%e6%b8%b8%e6%88%8f/e32d1f64.html><meta property="article:published_time" content="2020-10-29T21:12:52+08:00"><meta property="article:modified_time" content="2020-10-29T21:12:52+08:00"><meta name=Keywords content><meta name=description content="“诗鬼”李贺的诗文全集333首（1-150）"><meta name=author content="极客快訊"><meta property="og:url" content="/cn/%E6%B8%B8%E6%88%8F/e32d1f64.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>“诗鬼”李贺的诗文全集333首（1-150）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p>李贺（约公元791年-约817年），字长吉，汉族，唐代河南福昌（今河南洛阳宜阳县）人，家居福昌昌谷，后世称李昌谷，是唐宗室郑王李亮后裔。有“诗鬼”之称，是与“诗圣”杜甫、“诗仙”李白、“诗佛”王维相齐名的唐代著名诗人。着有《昌谷集》。李贺是中唐的浪漫主义诗人，与李白、李商隐称为唐代三李。有“‘太白仙才，长吉鬼才’之说。李贺是继屈原、李白之后，中国文学史上又一位颇享盛誉的浪漫主义诗人。李贺长期的抑郁感伤，焦思苦吟的生活方式，元和八年（813年）因病辞去奉礼郎回昌谷，27岁英年早逝。</p><p><br></p><div class=pgc-img><img alt=“诗鬼”李贺的诗文全集333首（1-150） onerror=errorimg.call(this); src=https://p1.pstatp.com/large/dfic-imagehandler/09057c1b-f7c5-4a18-ae63-e9cf22eb3d87><p class=pgc-img-caption></p></div><p><br></p><h1 class=pgc-h-arrow-right>雁门太守行</h1><p>唐代：李贺</p><p>黑云压城城欲摧，甲光向日金鳞开。(向日 一作：向月)<br>角声满天秋色里，塞上燕脂凝夜紫。(塞上 一作：塞土)<br>半卷红旗临易水，霜重鼓寒声不起。<br>报君黄金台上意，提携玉龙为君死！</p><p>初中古诗、战争、拟古、边塞</p><h1 class=pgc-h-arrow-right>马诗二十三首·其五</h1><p>唐代：李贺</p><p>大漠沙如雪，燕山月似钩。<br>何当金络脑，快走踏清秋。</p><p>写马、咏物、小学古诗、战争、早教古诗100首、边塞</p><h1 class=pgc-h-arrow-right>李凭箜篌引</h1><p>唐代：李贺</p><p>吴丝蜀桐张高秋，空山凝云颓不流。<br>江娥啼竹素女愁，李凭中国弹箜篌。<br>昆山玉碎凤凰叫，芙蓉泣露香兰笑。<br>十二门前融冷光，二十三丝动紫皇。<br>女娲炼石补天处，石破天惊逗秋雨。<br>梦入神山教神妪，老鱼跳波瘦蛟舞。<br>吴质不眠倚桂树，露脚斜飞湿寒兔。</p><p>想象、音乐</p><h1 class=pgc-h-arrow-right>南园十三首·其五</h1><p>唐代：李贺</p><p>男儿何不带吴钩，收取关山五十州。<br>请君暂上凌烟阁，若个书生万户侯？</p><p>励志、地名、爱国</p><h1 class=pgc-h-arrow-right>将进酒</h1><p>唐代：李贺</p><p>琉璃钟，琥珀浓，小槽酒滴真珠红。<br>烹龙炮凤玉脂泣，罗帏绣幕围香风。<br>吹龙笛，击鼍鼓；皓齿歌，细腰舞。<br>况是青春日将暮，桃花乱落如红雨。<br>劝君终日酩酊醉，酒不到刘伶坟上土。</p><p>乐府、人生、宴饮、讽喻</p><h1 class=pgc-h-arrow-right>金铜仙人辞汉歌</h1><p>唐代：李贺</p><p>魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。<br>茂陵刘郎秋风客，夜闻马嘶晓无迹。<br>画栏桂树悬秋香，三十六宫土花碧。<br>魏官牵车指千里，东关酸风射眸子。<br>空将汉月出宫门，忆君清泪如铅水。<br>衰兰送客咸阳道，天若有情天亦老。<br>携盘独出月荒凉，渭城已远波声小。</p><p>怀古、感伤、离别</p><h1 class=pgc-h-arrow-right>梦天</h1><p>唐代：李贺</p><p>老兔寒蟾泣天色，云楼半开壁斜白。<br>玉轮轧露湿团光，鸾珮相逢桂香陌。<br>黄尘清水三山下，更变千年如走马。<br>遥望齐州九点烟，一泓海水杯中泻。</p><p>哲理、想象、月宫、梦游</p><h1 class=pgc-h-arrow-right>苦昼短</h1><p>唐代：李贺</p><p>飞光飞光，劝尔一杯酒。<br>吾不识青天高，黄地厚。<br>唯见月寒日暖，来煎人寿。<br>食熊则肥，食蛙则瘦。<br>神君何在？太一安有？<br>天东有若木，下置衔烛龙。<br>吾将斩龙足，嚼龙肉，使之朝不得回，夜不得伏。<br>自然老者不死，少者不哭。<br>何为服黄金、吞白玉？<br>谁似任公子，云中骑碧驴？<br>刘彻茂陵多滞骨，嬴政梓棺费鲍鱼。</p><p>议论</p><h1 class=pgc-h-arrow-right>致酒行</h1><p>唐代：李贺</p><p>零落栖迟一杯酒，主人奉觞客长寿。<br>主父西游困不归，家人折断门前柳。<br>吾闻马周昔作新丰客，天荒地老无人识。<br>空将笺上两行书，直犯龙颜请恩泽。<br>我有迷魂招不得，雄鸡一声天下白。<br>少年心事当拿云，谁念幽寒坐呜呃。(拿云 一作：拂云 / 擎云)</p><p>怀才不遇、抒怀、饮酒</p><h1 class=pgc-h-arrow-right>马诗二十三首·其四</h1><p>唐代：李贺</p><p>此马非凡马，房星本是星。<br>向前敲瘦骨，犹自带铜声。</p><h1 class=pgc-h-arrow-right>南园十三首</h1><p>唐代：李贺</p><p>花枝草蔓眼中开，小白长红越女腮。<br>可怜日暮嫣香落，嫁与春风不用媒。(其一)<br>宫北田塍晓气酣，黄桑饮露窣宫帘。<br>长腰健妇偷攀折，将喂吴王八茧蚕。(其二)<br>竹里缲丝挑网车，青蝉独噪日光斜。<br>桃胶迎夏香琥珀，自课越佣能种瓜。(其三)<br>三十未有二十余，白日长饥小甲蔬。<br>桥头长老相哀念，因遗戎韬一卷书。(其四)<br>男儿何不带吴钩，收取关山五十州。<br>请君暂上凌烟阁，若个书生万户侯？(其五)<br>寻章摘句老雕虫，晓月当帘挂玉弓。<br>不见年年辽海上，文章何处哭秋风？(其六)<br>长卿牢落悲空舍，曼倩诙谐取自容。<br>见买若耶溪水剑，明朝归去事猿公。(其七)<br>春水初生乳燕飞，黄蜂小尾扑花归。<br>窗含远色通书幌，鱼拥香钩近石矶。(其八)<br>泉沙软卧鸳鸯暖，曲岸回篙舴艋迟。<br>泻酒木栏椒叶盖，病容扶起种菱丝。(其九)<br>边让今朝忆蔡邕，无心裁曲卧春风。<br>舍南有竹堪书字，老去溪头作钓翁。(其十)<br>长峦谷口倚嵇家，白昼千峰老翠华。<br>自履藤鞋收石蜜，手牵苔絮长莼花。(其十一)<br>松溪黑水新龙卵，桂洞生硝旧马牙。<br>谁遣虞卿裁道帔，轻绡一匹染朝霞。(其十二)<br>小树开朝径，长茸湿夜烟。<br>柳花惊雪浦，麦雨涨溪田。<br>古刹疏钟度，遥岚破月悬。<br>沙头敲石火，烧竹照渔船。(其十三)</p><p>抒情、生活、田园、组诗</p><div class=pgc-img><img alt=“诗鬼”李贺的诗文全集333首（1-150） onerror=errorimg.call(this); src=https://p1.pstatp.com/large/dfic-imagehandler/9f8b168a-6e62-4764-8bd0-81619f811557><p class=pgc-img-caption></p></div><p><br></p><h1 class=pgc-h-arrow-right>马诗二十三首</h1><p>唐代：李贺</p><p>龙脊贴连钱，银蹄白踏烟。<br>无人织锦韂，谁为铸金鞭。<br>腊月草根甜，天街雪似盐。<br>未知口硬软，先拟蒺藜衔。<br>忽忆周天子，驱车上玉山。<br>鸣驺辞凤苑，赤骥最承恩。<br>此马非凡马，房星本是星。<br>向前敲瘦骨，犹自带铜声。<br>大漠沙如雪，燕山月似钩。<br>何当金络脑，快走踏清秋。<br>饥卧骨查牙，粗毛刺破花。<br>鬣焦珠色落，发断锯长麻。<br>西母酒将阑，东王饭已干。<br>君王若燕去，谁为曳车辕？<br>赤兔无人用，当须吕布骑。<br>吾闻果下马，羁策任蛮儿。<br>飂叔去匆匆，如今不豢龙。<br>夜来霜压栈，骏骨折西风。<br>催榜渡乌江，神骓泣向风。<br>君王今解剑，何处逐英雄？<br>内马赐宫人，银鞯刺麒麟。<br>午时盐阪上，蹭蹬溘风尘。<br>批竹初攒耳，桃花未上身。<br>他时须搅阵，牵去借将军。<br>宝玦谁家子，长闻侠骨香。<br>堆金买骏骨，将送楚襄王。<br>香幞赭罗新，盘龙蹙蹬鳞。<br>回看南陌上，谁道不逢春？<br>不从桓公猎，何能伏虎威？<br>一朝沟陇出，看取拂云飞。<br>唐剑斩隋公，拳毛属太宗。<br>莫嫌金甲重，且去捉飘风。<br>白铁锉青禾，砧间落细莎。<br>世人怜小颈，金埒畏长牙。<br>伯乐向前看，旋毛在腹间。<br>只今掊白草，何日蓦青山？<br>萧寺驮经马，元从竺国来。<br>空知有善相，不解走章台。<br>重围如燕尾，宝剑似鱼肠。<br>欲求千里脚，先采眼中光。<br>暂系腾黄马，仙人上彩楼。<br>须鞭玉勒吏，何事谪高州？<br>汉血到王家，随鸾撼玉珂。<br>少君骑海上，人见是青骡。<br>武帝爱神仙，烧金得紫烟。<br>厩中皆肉马，不解上青天。</p><p>怀才不遇、抒怀</p><h1 class=pgc-h-arrow-right>苏小小墓</h1><p>唐代：李贺</p><p>幽兰露，如啼眼。<br>无物结同心，烟花不堪剪。<br>草如茵，松如盖。<br>风为裳，水为佩。<br>油壁车，夕相待。<br>冷翠烛，劳光彩。<br>西陵下，风吹雨。</p><p>写鬼、抒情</p><h1 class=pgc-h-arrow-right>天上谣</h1><p>唐代：李贺</p><p>天河夜转漂回星，银浦流云学水声。<br>玉宫桂树花未落，仙妾采香垂佩缨。<br>秦妃卷帘北窗晓，窗前植桐青凤小。<br>王子吹笙鹅管长，呼龙耕烟种瑶草。<br>粉霞红绶藕丝裙，青洲步拾兰苕春。<br>东指羲和能走马，海尘新生石山下。</p><p>想象、神话</p><h1 class=pgc-h-arrow-right>马诗二十三首·其一</h1><p>唐代：李贺</p><p>龙脊贴连钱，银蹄白踏烟。<br>无人织锦韂，谁为铸金鞭。</p><p>写马、怀才不遇、抒怀</p><h1 class=pgc-h-arrow-right>竹</h1><p>唐代：李贺</p><p>入水文光动，抽空绿影春。<br>露华生笋径，苔色拂霜根。<br>织可承香汗，裁堪钓锦鳞。<br>三梁曾入用，一节奉王孙。</p><p>感慨</p><h1 class=pgc-h-arrow-right>赠陈商</h1><p>唐代：李贺</p><p>长安有男儿，二十心已朽。<br>楞伽堆案前，楚辞系肘后。<br>人生有穷拙，日暮聊饮酒。<br>只今道已塞，何必须白首？<br>凄凄陈述圣，披褐鉏俎豆。<br>学为尧舜文，时人责衰偶。<br>柴门车辙冻，日下榆影瘦。<br>黄昏访我来，苦节青阳皱。<br>太华五千仞，劈地抽森秀。<br>旁古无寸寻，一上戛牛斗。<br>公卿纵不怜，宁能锁吾口？<br>李生师太华，大坐看白昼。<br>逢霜作朴樕，得气为春柳。<br>礼节乃相去，憔悴如刍狗。<br>风雪直斋坛，墨组贯铜绶。<br>臣妾气态间，唯欲承箕帚。<br>天眼何时开，古剑庸一吼。</p><p>壮志未酬、愤懑、抒情</p><h1 class=pgc-h-arrow-right>马诗二十三首·其八</h1><p>唐代：李贺</p><p>赤兔无人用，当须吕布骑。<br>吾闻果下马，羁策任蛮儿。</p><p>写马、怀才不遇、愤慨</p><h1 class=pgc-h-arrow-right>马诗二十三首·其二</h1><p>唐代：李贺</p><p>腊月草根甜，天街雪似盐。<br>未知口硬软，先拟蒺藜衔。</p><p>写马、品格、赞美</p><h1 class=pgc-h-arrow-right>秋来</h1><p>唐代：李贺</p><p>桐风惊心壮士苦，衰灯络纬啼寒素。<br>谁看青简一编书，不遣花虫粉空蠹。<br>思牵今夜肠应直，雨冷香魂吊书客。<br>秋坟鬼唱鲍家诗，恨血千年土中碧。</p><h1 class=pgc-h-arrow-right>开愁歌</h1><p>唐代：李贺</p><p>秋风吹地百草干，华容碧影生晚寒。<br>我当二十不得意，一心愁谢如枯兰。<br>衣如飞鹑马如狗，临歧击剑生铜吼。<br>旗亭下马解秋衣，请贳宜阳一壶酒。<br>壶中唤天云不开，白昼万里闲凄迷。<br>主人劝我养心骨，莫受俗物相填豗。</p><p>抒怀、秋天、饮酒</p><h1 class=pgc-h-arrow-right>美人梳头歌</h1><p>唐代：李贺</p><p>西施晓梦绡帐寒，香鬟堕髻半沉檀。<br>辘轳咿哑转鸣玉，惊起芙蓉睡新足。<br>双鸾开镜秋水光，解鬟临镜立象床。<br>一编香丝云撒地，玉钗落处无声腻。<br>纡手却盘老鸦色，翠滑宝钗簪不得。<br>春风烂漫恼娇慵，十八鬟多无气力。<br>妆成婑鬌欹不斜，云裾数步踏雁沙。<br>揹人不语向何处？下阶自折樱桃花。</p><p>女子</p><h1 class=pgc-h-arrow-right>昌谷读书示巴童</h1><p>唐代：李贺</p><p>虫响灯光薄，宵寒药气浓。<br>君怜垂翅客，辛苦尚相从。</p><p>伤怀、失意、感激</p><h1 class=pgc-h-arrow-right>塞下曲</h1><p>唐代：李贺</p><p>胡角引北风，蓟门白于水。天含青海道，城头月千里。<br>露下旗蒙蒙，寒金鸣夜刻。蕃甲锁蛇鳞，马嘶青冢白。<br>秋静见旄头，沙远席羁愁。帐北天应尽，河声出塞流。</p><p>边塞</p><h1 class=pgc-h-arrow-right>七夕</h1><p>唐代：李贺</p><p>别浦今朝暗，罗帷午夜愁。<br>鹊辞穿线月，花入曝衣楼。<br>天上分金镜，人间望玉钩。<br>钱塘苏小小，更值一年秋。</p><p>七夕节、思念</p><h1 class=pgc-h-arrow-right>蜀国弦</h1><p>唐代：李贺</p><p>枫香晚花静，锦水南山影。<br>惊石坠猿哀，竹云愁半岭。<br>凉月生秋浦，玉沙粼粼光。<br>谁家红泪客，不忍过瞿塘。</p><p>抒情、离别</p><h1 class=pgc-h-arrow-right>马诗二十三首·其三</h1><p>唐代：李贺</p><p>忽忆周天子，驱车上玉山。<br>鸣驺辞凤苑，赤骥最承恩。</p><p>写马、怀才不遇、愤慨</p><h1 class=pgc-h-arrow-right>老夫采玉歌</h1><p>唐代：李贺</p><p>采玉采玉须水碧，琢作步摇徒好色。<br>老夫饥寒龙为愁，蓝溪水气无清白。<br>夜雨冈头食蓁子，杜鹃口血老夫泪。<br>蓝溪之水厌生人，身死千年恨溪水。<br>斜山柏风雨如啸，泉脚挂绳青袅袅。<br>村寒白屋念娇婴，古台石磴悬肠草。</p><p>凄凉、贫困</p><div class=pgc-img><img alt=“诗鬼”李贺的诗文全集333首（1-150） onerror=errorimg.call(this); src=https://p1.pstatp.com/large/dfic-imagehandler/492e1f5b-cdd5-4131-8b20-5ef40af17f5d><p class=pgc-img-caption></p></div><p><br></p><h1 class=pgc-h-arrow-right>春坊正字剑子歌</h1><p>唐代：李贺</p><p>先辈匣中三尺水，曾入吴潭斩龙子。<br>隙月斜明刮露寒，练带平铺吹不起。<br>蛟胎皮老蒺藜刺，䴙鹈淬花白鹇尾。<br>直是荆轲一片心，莫教照见春坊字。<br>挼丝团金悬簏簌，神光欲截蓝田玉。<br>提出西方白帝惊，嗷嗷鬼母秋郊哭。</p><p>咏剑</p><h1 class=pgc-h-arrow-right>高轩过</h1><p>唐代：李贺</p><p>韩员外愈皇甫侍御湜见过因而命作<br>华裾织翠青如葱，金环压辔摇玲珑。<br>马蹄隐耳声隆隆，入门下马气如虹。<br>云是东京才子，文章巨公。<br>二十八宿罗心胸，九精耿耿贯当中。<br>殿前作赋声摩空，笔补造化天无功。<br>庞眉书客感秋蓬，谁知死草生华风。<br>我今垂翅附冥鸿，他日不羞蛇作龙。</p><h1 class=pgc-h-arrow-right>浩歌</h1><p>唐代：李贺</p><p>南风吹山作平地，帝遣天吴移海水。<br>王母桃花千遍红，彭祖巫咸几回死？<br>青毛骢马参差钱，娇春杨柳含缃烟。<br>筝人劝我金屈卮，神血未凝身问谁？<br>不须浪饮丁都护，世上英雄本无主。<br>买丝绣作平原君，有酒唯浇赵州土。<br>漏催水咽玉蟾蜍，卫娘发薄不胜梳。<br>羞见秋眉换新绿，二十男儿那刺促？</p><p>抒怀、春天</p><h1 class=pgc-h-arrow-right>野歌</h1><p>唐代：李贺</p><p>鸦翎羽箭山桑弓，仰天射落衔芦鸿。<br>麻衣黑肥冲北风，带酒日晚歌田中。<br>男儿屈穷心不穷，枯荣不等嗔天公。<br>寒风又变为春柳，条条看即烟蒙蒙。</p><p>叙事、怀才不遇、愤懑、抒怀、豪迈</p><h1 class=pgc-h-arrow-right>马诗二十三首·其二十三</h1><p>唐代：李贺</p><p>武帝爱神仙，烧金得紫烟。<br>厩中皆肉马，不解上青天。</p><p>借古讽今、写马、寓人</p><h1 class=pgc-h-arrow-right>马诗二十三首·其十</h1><p>唐代：李贺</p><p>催榜渡乌江，神骓泣向风。<br>君王今解剑，何处逐英雄？</p><p>写马、怀才不遇、抒怀</p><h1 class=pgc-h-arrow-right>古悠悠行</h1><p>唐代：李贺</p><p>白景归西山，碧华上迢迢。<br>今古何处尽，千岁随风飘。<br>海沙变成石，鱼沫吹秦桥。<br>空光远流浪，铜柱从年消。</p><p>历史、自然、讽刺</p><h1 class=pgc-h-arrow-right>崇义里滞雨</h1><p>唐代：李贺</p><p>落莫谁家子，来感长安秋。<br>壮年抱羁恨，梦泣生白头。<br>瘦马秣败草，雨沫飘寒沟。<br>南宫古帘暗，湿景传签筹。<br>家山远千里，云脚天东头。<br>忧眠枕剑匣，客帐梦封侯。</p><p>写雨、怀才不遇、愤懑、抒怀、秋天</p><h1 class=pgc-h-arrow-right>南山田中行</h1><p>唐代：李贺</p><p>秋野明，秋风白，塘水漻漻虫啧啧。<br>云根苔藓山上石，冷红泣露娇啼色。<br>荒畦九月稻叉牙，蛰萤低飞陇径斜。<br>石脉水流泉滴沙，鬼灯如漆点松花。</p><p>秋天</p><h1 class=pgc-h-arrow-right>秦王饮酒</h1><p>唐代：李贺</p><p>秦王骑虎游八极，剑光照空天自碧。<br>羲和敲日玻璃声，劫灰飞尽古今平。<br>龙头泻酒邀酒星，金槽琵琶夜枨枨。<br>洞庭雨脚来吹笙，酒酣喝月使倒行。<br>银云栉栉瑶殿明， 宫门掌事报一更。<br>花楼玉凤声娇狞，海绡红文香浅清，<br>黄鹅跌舞千年觥。<br>仙人烛树蜡烟轻，清琴醉眼泪泓泓。</p><p>写人、讽喻</p><h1 class=pgc-h-arrow-right>马诗二十三首·其十八</h1><p>唐代：李贺</p><p>伯乐向前看，旋毛在腹间。<br>只今掊白草，何日蓦青山？</p><p>写马、怀才不遇、愤慨</p><h1 class=pgc-h-arrow-right>南园</h1><p>唐代：李贺</p><p>方领蕙带折角巾，杜若已老兰苕春。南山削秀蓝玉合，<br>小雨归去飞凉云。熟杏暖香梨叶老，草梢竹栅锁池痕。<br>郑公乡老开酒尊，坐泛楚奏吟招魂。</p><h1 class=pgc-h-arrow-right>残丝曲</h1><p>唐代：李贺</p><p>垂杨叶老莺哺儿，残丝欲断黄蜂归。<br>绿鬓年少金钗客，缥粉壶中沉琥珀。<br>花台欲暮春辞去，落花起作回风舞。<br>榆荚相催不知数，沈郎青钱夹城路。</p><p>伤春、宴会、抒怀</p><h1 class=pgc-h-arrow-right>猛虎行</h1><p>唐代：李贺</p><p>长戈莫舂，长弩莫抨。乳孙哺子，教得生狞。<br>举头为城，掉尾为旌。东海黄公，愁见夜行。<br>道逢驺虞，牛哀不平。何用尺刀？壁上雷鸣。<br>泰山之下，妇人哭声。官家有程，吏不敢听。</p><p>写虎、忧国、忧愤</p><h1 class=pgc-h-arrow-right>伤心行</h1><p>唐代：李贺</p><p>咽咽学楚吟，病骨伤幽素。<br>秋姿白发生，木叶啼风雨。<br>灯青兰膏歇，落照飞蛾舞。<br>古壁生凝尘，羁魂梦中语。</p><p>忧国忧民、忧民</p><h1 class=pgc-h-arrow-right>帝子歌</h1><p>唐代：李贺</p><p>洞庭明月一千里，凉风雁啼天在水。<br>九节菖蒲石上死，湘神弹琴迎帝子。<br>山头老桂吹古香，雌龙怨吟寒水光。<br>沙浦走鱼白石郎，闲取真珠掷龙堂。</p><p>怀才不遇、抒怀、讽刺</p><h1 class=pgc-h-arrow-right>绿水词</h1><p>唐代：李贺</p><p>今宵好风月，阿侯在何处。<br>为有倾人色，翻成足愁苦。<br>东湖采莲叶，南湖拔蒲根。<br>未持寄小姑，且持感愁魂。</p><p>回忆、女子、爱情、相思</p><h1 class=pgc-h-arrow-right>后园凿井歌</h1><p>唐代：李贺</p><p>井上辘轳床上转。水声繁，弦声浅。情若何，荀奉倩。<br>城头日，长向城头住。一日作千年，不须流下去。</p><p>夫妻、爱情、生活</p><h1 class=pgc-h-arrow-right>杨生青花紫石砚歌</h1><p>唐代：李贺</p><p>端州石工巧如神，踏天磨刀割紫云。<br>佣刓抱水含满唇，暗洒苌弘冷血痕。<br>纱帷昼暖墨花春，轻沤漂沫松麝薰。<br>干腻薄重立脚匀，数寸光秋无日昏。<br>圆毫促点声静新，孔砚宽顽何足云！</p><p>咏物、砚石、赞美</p><h1 class=pgc-h-arrow-right>昆仑使者</h1><p>唐代：李贺</p><p>昆仑使者无消息，茂陵烟树生愁色。<br>金盘玉露自淋漓，元气茫茫收不得。<br>麒麟背上石文裂，虬龙鳞下红枝折。<br>何处偏伤万国心，中天夜久高明月。</p><p>写人</p><h1 class=pgc-h-arrow-right>马诗二十三首·其九</h1><p>唐代：李贺</p><p>飂叔去匆匆，如今不豢龙。<br>夜来霜压栈，骏骨折西风。</p><p>写马、怀才不遇、愤慨</p><h1 class=pgc-h-arrow-right>牡丹种曲</h1><p>唐代：李贺</p><p>莲枝未长秦蘅老，走马驮金𣃁春草。<br>水灌香泥却月盘，一夜绿房迎白晓。<br>美人醉语园中烟，晚华已散蝶又阑。<br>梁王老去罗衣在，拂袖风吹蜀国弦。<br>归霞帔拖蜀帐昏，嫣红落粉罢承恩。<br>檀郎谢女眠何处？楼台月明燕夜语。</p><h1 class=pgc-h-arrow-right>长歌续短歌</h1><p>唐代：李贺</p><p>长歌破衣襟，短歌断白发。<br>秦王不可见，旦夕成内热。<br>渴饮壶中酒，饥拔陇头粟。<br>凄凉四月阑，千里一时绿。<br>夜峰何离离，明月落石底。<br>徘徊沿石寻，照出高峰外。<br>不得与之游，歌成鬓先改。</p><p>仕途、愤懑、抒情</p><h1 class=pgc-h-arrow-right>送沈亚之歌·并序</h1><p>唐代：李贺</p><p>文人沈亚之，元和七年以书不中第，返归于吴江。吾悲其行，无钱酒以劳，又感沈之勤请，乃歌一解以送之。<br>吴兴才人怨春风，桃花满陌千里红。<br>紫丝竹断骢马小，家住钱塘东复东。<br>白藤交穿织书笈，短策齐裁如梵夹。<br>雄光宝矿献春卿，烟底蓦波乘一叶。<br>春卿拾材白日下，掷置黄金解龙马。<br>携笈归江重入门，劳劳谁是怜君者。<br>吾闻壮夫重心骨，古人三走无摧捽。<br>请君待旦事长鞭，他日还辕及秋律。</p><p>宽慰、送别</p><h1 class=pgc-h-arrow-right>唐儿歌（杜豳公之子）</h1><p>唐代：李贺</p><p>头玉硗硗眉刷翠，杜郎生得真男子。骨重神寒天庙器，<br>一双瞳人剪秋水。竹马梢梢摇绿尾，银鸾睒光踏半臂。<br>东家娇娘求对值，浓笑画空作唐字。眼大心雄知所以，<br>莫忘作歌人姓李。</p><h1 class=pgc-h-arrow-right>大堤曲</h1><p>唐代：李贺</p><p>妾家住横塘，红纱满桂香。<br>青云教绾头上髻，明月与作耳边珰。<br>莲风起，江畔春；大堤上，留北人。<br>郎食鲤鱼尾，妾食猩猩唇。<br>莫指襄阳道，绿浦归帆少。<br>今日菖蒲花，明朝枫树老。</p><p>女子、爱情</p><h1 class=pgc-h-arrow-right>白虎行</h1><p>唐代：李贺</p><p>火乌日暗崩腾云，秦皇虎视苍生群。烧书灭国无暇日，<br>铸剑佩玦惟将军。玉坛设醮思冲天，一世二世当万年。<br>烧丹未得不死药，拏舟海上寻神仙。鲸鱼张鬣海波沸，<br>耕人半作征人鬼。雄豪气猛如焰烟，无人为决天河水。<br>谁最苦兮谁最苦，报人义士深相许。渐离击筑荆卿歌，<br>荆卿把酒燕丹语。剑如霜兮胆如铁，出燕城兮望秦月。<br>天授秦封祚未移，衮龙衣点荆卿血。朱旗卓地白虎死，<br>汉皇知是真天子。</p><h1 class=pgc-h-arrow-right>过华清宫</h1><p>唐代：李贺</p><p>春月夜啼鸦，宫帘隔御花。<br>云生朱络暗，石断紫钱斜。<br>玉碗盛残露，银灯点旧纱。<br>蜀王无近信，泉上有芹芽。</p><p>月夜、讽喻</p><h1 class=pgc-h-arrow-right>昌谷北园新笋四首</h1><p>唐代：李贺</p><p>箨落长竿削玉开，君看母笋是龙材。<br>更容一夜抽千尺，别却池园数寸泥。<br>斫取青光写楚辞，腻香春粉黑离离。<br>无情有恨何人见，露压烟啼千万枝。<br>家泉石眼两三茎，晓看阴根紫脉生。<br>今年水曲春沙上，笛管新篁拔玉青。<br>古竹老梢惹碧云，茂陵归卧叹清贫。<br>风吹千亩迎雨啸，鸟重一枝入酒尊。</p><p>写竹、咏物、抒怀、言志</p><h1 class=pgc-h-arrow-right>休洗红</h1><p>唐代：李贺</p><p>休洗红，洗多红色浅。卿卿骋少年，昨日殷桥见。<br>封侯早归来，莫作弦上箭。</p><h1 class=pgc-h-arrow-right>咏怀二首</h1><p>唐代：李贺</p><p>长卿怀茂陵，绿草垂石井。<br>弹琴看文君，春风吹鬓影。<br>梁王与武帝，弃之如断梗。<br>惟留一简书，金泥泰山顶。<br>日夕著书罢，惊霜落素丝。<br>镜中聊自笑，讵是南山期。<br>头上无幅巾，苦蘗已染衣。<br>不见清溪鱼，饮水得自宜。</p><p>愁苦、愤懑、抒怀</p><h1 class=pgc-h-arrow-right>巫山高</h1><p>唐代：李贺</p><p>碧丛丛，高插天，大江翻澜神曳烟。<br>楚魂寻梦风飔然，晓风飞雨生苔钱。<br>瑶姬一去一千年，丁香筇竹啼老猿。<br>古祠近月蟾桂寒，椒花坠红湿云间。</p><h1 class=pgc-h-arrow-right>铜驼悲</h1><p>唐代：李贺</p><p>落魄三月罢，寻花去东家。<br>谁作送春曲，洛岸悲铜驼。<br>桥南多马客，北山饶古人。<br>客饮杯中酒，驼悲千万春。<br>生世莫徒劳，风吹盘上烛。<br>厌见桃株笑，铜驼夜来哭。</p><p>悲伤、愁苦、抒情</p><h1 class=pgc-h-arrow-right>神弦</h1><p>唐代：李贺</p><p>女巫浇酒云满空，玉炉炭火香咚咚。<br>海神山鬼来座中，纸钱窸窣鸣旋风。<br>相思木贴金舞鸾，攒蛾一啑重一弹。<br>呼星召鬼歆杯盘，山魅食时人森寒。<br>终南日色低平湾，神兮长在有无间。<br>神嗔神喜师更颜，送神万骑还青山。</p><p>揭露</p><h1 class=pgc-h-arrow-right>官街鼓</h1><p>唐代：李贺</p><p>晓声隆隆催转日，暮声隆隆呼月出。<br>汉城黄柳映新帘，柏陵飞燕埋香骨。<br>磓碎千年日长白，孝武秦皇听不得。<br>从君翠发芦花色，独共南山守中国。<br>几回天上葬神仙，漏声相将无断绝。</p><p>人生、生死</p><h1 class=pgc-h-arrow-right>罗浮山父与葛篇</h1><p>唐代：李贺</p><p>依依宜织江雨空，雨中六月兰台风。<br>博罗老仙时出洞，千岁石床啼鬼工。<br>蛇毒浓凝洞堂湿，江鱼不食衔沙立。<br>欲剪箱中一尺天，吴娥莫道吴刀涩。</p><p>写物、赞美</p><h1 class=pgc-h-arrow-right>示弟</h1><p>唐代：李贺</p><p>别弟三年后，还家一日余。<br>醁醽今夕酒，缃帙去时书。<br>病骨犹能在，人间底事无？<br>何须问牛马，抛掷任枭卢！</p><p>仕途、怀才不遇、愤懑、抒怀</p><h1 class=pgc-h-arrow-right>神弦曲</h1><p>唐代：李贺</p><p>西山日没东山昏，旋风吹马马踏云。画弦素管声浅繁，<br>花裙綷gw步秋尘。桂叶刷风桂坠子，青狸哭血寒狐死。<br>古壁彩虬金帖尾，雨工骑入秋潭水。百年老鸮成木魅，<br>笑声碧火巢中起。</p><h1 class=pgc-h-arrow-right>江楼曲</h1><p>唐代：李贺</p><p>楼前流水江陵道，鲤鱼风起芙蓉老。<br>晓钗催鬓语南风，抽帆归来一日功。<br>鼍吟浦口飞梅雨，竿头酒旗换青苎。<br>萧骚浪白云差池，黄粉油衫寄郎主。<br>新槽酒声苦无力，南湖一顷菱花白。<br>眼前便有千里愁，小玉开屏见山色。</p><p>伤怀、女子、怀人、相思</p><h1 class=pgc-h-arrow-right>莫种树</h1><p>唐代：李贺</p><p>园中莫种树，种树四时愁。独睡南床月，今秋似去秋。</p><h1 class=pgc-h-arrow-right>江南弄</h1><p>唐代：李贺</p><p>江中绿雾起凉波，天上叠𪩘红嵯峨。<br>水风浦云生老竹，渚暝蒲帆如一幅。<br>鲈鱼千头酒百斛，酒中倒卧南山绿。<br>吴歈越吟未终曲，江上团团贴寒玉。</p><p>江南</p><h1 class=pgc-h-arrow-right>黄家洞</h1><p>唐代：李贺</p><p>雀步蹙沙声促促，四尺角弓青石镞。<br>黑幡三点铜鼓鸣，高作猿啼摇箭箙。<br>彩巾缠踍幅半斜，溪头簇队映葛花。<br>山潭晚雾吟白鼍，竹蛇飞蠹射金沙。<br>闲驱竹马缓归家，官军自杀容州槎。</p><h1 class=pgc-h-arrow-right>公无出门</h1><p>唐代：李贺</p><p>天迷迷，地密密。<br>熊虺食人魂，雪霜断人骨。<br>嗾犬狺狺相索索，舐掌偏宜佩兰客。<br>帝遣乘轩灾自息，玉星点剑黄金轭。<br>我虽跨马不得还，历阳湖波大如山。<br>毒虬相视振金环，狻猊猰貐吐馋涎。<br>鲍焦一世披草眠，颜回廿九鬓毛斑。<br>颜回非血衰，鲍焦不违天；<br>天畏遭衔啮，所以致之然。<br>分明犹惧公不信，公看呵壁书问天。</p><p>写狗古诗18首、抒怀、现实、社会</p><h1 class=pgc-h-arrow-right>竹</h1><p>唐代：李贺</p><p>入水文光动，抽空绿影春。露华生笋径，苔色拂霜根。<br>织可承香汗，裁堪钓锦鳞。三梁曾入用，一节奉王孙。</p><h1 class=pgc-h-arrow-right>始为奉礼忆昌谷山居</h1><p>唐代：李贺</p><p>扫断马蹄痕，衙回自闭门。<br>长枪江米熟，小树枣花春。<br>向壁悬如意，当帘阅角巾。<br>犬书曾去洛，鹤病悔游秦。<br>土甑封茶叶，山杯锁竹根。<br>不知船上月，谁棹满溪云？</p><p>壮志未酬、孤独、羁旅</p><h1 class=pgc-h-arrow-right>出城寄权璩杨敬之</h1><p>唐代：李贺</p><p>草暖云昏万里春，宫花拂面送行人。<br>自言汉剑当飞去，何事还车载病身。</p><p>壮志未酬、心情、抒情、无奈、春天</p><h1 class=pgc-h-arrow-right>绿章封事</h1><p>唐代：李贺</p><p>青霓扣额呼宫神，鸿龙玉狗开天门。<br>石榴花发满溪津，溪女洗花染白云。<br>绿章封事咨元父，六街马蹄浩无主。<br>虚空风气不清冷，短衣小冠作尘土。<br>金家香弄千轮鸣，扬雄秋室无俗声。<br>愿携汉戟招书鬼，休令恨骨填蒿里。</p><p>同情、百姓</p><h1 class=pgc-h-arrow-right>古邺城童子谣，效王粲刺曹操</h1><p>唐代：李贺</p><p>邺城中，暮尘起。将黑丸，斫文吏。棘为鞭，虎为马。<br>团团走，邺城下。切玉剑，射日弓。献何人，奉相公。<br>扶毂来，关右儿。香扫涂，相公归。</p><h1 class=pgc-h-arrow-right>还自会稽歌</h1><p>唐代：李贺</p><p>庾肩吾于梁时，尝作宫体谣引，以应和皇子。及国势沦败，肩吾先潜难会稽，后始还家。仆意其必有遗文，今无得焉，故作还自会稽歌以补其悲。<br>野粉椒壁黄，湿萤满梁殿。<br>台城应教人，秋衾梦铜辇。<br>吴霜点归鬓，身与塘蒲晚。<br>脉脉辞金鱼，羁臣守迍贱。</p><p>同情、感慨、抒情</p><h1 class=pgc-h-arrow-right>感春</h1><p>唐代：李贺</p><p>日暖自萧条，花悲北郭骚。<br>榆穿莱子眼，柳断舞儿腰。<br>上幕迎神燕，飞丝送百劳。<br>胡琴今日恨，急语向檀槽。</p><p>愁闷、抒情、春天</p><h1 class=pgc-h-arrow-right>送韦仁实兄弟入关</h1><p>唐代：李贺</p><p>送客饮别酒，千觞无赭颜。<br>何物最伤心？马首鸣金环。<br>野色浩无主，秋明空旷间。<br>坐来壮胆破，断目不能看。<br>行槐引西道，青梢长攒攒。<br>韦郎好兄弟，叠玉生文翰。<br>我在山上舍，一亩蒿硗田。<br>夜雨叫租吏，春声暗交关。<br>谁解念劳劳？苍突唯南山。</p><p>友人、思念、送别</p><h1 class=pgc-h-arrow-right>长平箭头歌</h1><p>唐代：李贺</p><p>漆灰骨末丹水沙，凄凄古血生铜花。<br>白翎金竿雨中尽，直余三脊残狼牙。<br>我寻平原乘两马，驿东石田蒿坞下。<br>风长日短星萧萧，黑旗云湿悬空夜。<br>左魂右魄啼肌瘦，酪瓶倒尽将羊炙。<br>虫栖雁病芦笋红，回风送客吹阴火。<br>访古丸澜收断镞，折锋赤璺曾刲肉。<br>南陌东城马上儿，劝我将金换簝竹。</p><h1 class=pgc-h-arrow-right>京城</h1><p>唐代：李贺</p><p>驱马出门意，牢落长安心。两事谁向道，自作秋风吟。</p><h1 class=pgc-h-arrow-right>湘妃</h1><p>唐代：李贺</p><p>筠竹千年老不死，长伴秦娥盖湘水。蛮娘吟弄满寒空，<br>九山静绿泪花红。离鸾别凤烟梧中，巫云蜀雨遥相通。<br>幽愁秋气上青枫，凉夜波间吟古龙。</p><h1 class=pgc-h-arrow-right>洛姝真珠</h1><p>唐代：李贺</p><p>真珠小娘下清廓，洛苑香风飞绰绰。<br>寒鬓斜钗玉燕光，高楼唱月敲悬珰。<br>兰风桂露洒幽翠，红弦袅云咽深思。<br>花袍白马不归来，浓蛾叠柳香唇醉。<br>金鹅屏风蜀山梦，鸾裾凤带行烟重。<br>八骢笼晃脸差移，日丝繁散曛罗洞。<br>市南曲陌无秋凉，楚腰卫鬓四时芳。<br>玉喉窱窱排空光，牵云曳雪留陆郎。</p><h1 class=pgc-h-arrow-right>恼公</h1><p>唐代：李贺</p><p>宋玉愁空断，娇饶粉自红。歌声春草露，门掩杏花丛。<br>注口樱桃小，添眉桂叶浓。晓奁妆秀靥，夜帐减香筒。<br>钿镜飞孤鹊，江图画水葓。陂陀梳碧凤，腰袅带金虫。<br>杜若含清露，河蒲聚紫茸。月分蛾黛破，花合靥朱融。<br>发重疑盘雾，腰轻乍倚风。密书题豆蔻，隐语笑芙蓉。<br>莫锁茱萸匣，休开翡翠笼。弄珠惊汉燕，烧蜜引胡蜂。<br>醉缬抛红网，单罗挂绿蒙。数钱教姹女，买药问巴賨.<br>匀脸安斜雁，移灯想梦熊。肠攒非束竹，胘急是张弓。<br>晚树迷新蝶，残霓忆断虹。古时填渤澥，今日凿崆峒。<br>绣沓褰长幔，罗裙结短封。心摇如舞鹤，骨出似飞龙。<br>井槛淋清漆，门铺缀白铜。隈花开兔径，向壁印狐踪。<br>玳瑁钉帘薄，琉璃叠扇烘。象床缘素柏，瑶席卷香葱。<br>细管吟朝幌，芳醪落夜枫。宜男生楚巷，栀子发金墉。<br>龟甲开屏涩，鹅毛渗墨浓。黄庭留卫瓘，绿树养韩冯。<br>鸡唱星悬柳，鸦啼露滴桐。黄娥初出座，宠妹始相从。<br>蜡泪垂兰烬，秋芜扫绮栊。吹笙翻旧引，沽酒待新丰。<br>短珮愁填粟，长弦怨削菘。曲池眠乳鸭，小阁睡娃僮。<br>褥缝𥮾双线，钩绦辫五总。蜀烟飞重锦，峡雨溅轻容。<br>拂镜羞温峤，薰衣避贾充。鱼生玉藕下，人在石莲中。<br>含水弯蛾翠，登楼选马騣.使君居曲陌，园令住临邛。<br>桂火流苏暖，金炉细炷通。春迟王子态，莺啭谢娘慵。<br>玉漏三星曙，铜街五马逢。犀株防胆怯，银液镇心忪。<br>跳脱看年命，琵琶道吉凶。王时应七夕，夫位在三宫。<br>无力涂云母，多方带药翁。符因青鸟送，囊用绛纱缝。<br>汉苑寻官柳，河桥阂禁钟。月明中妇觉，应笑画堂空。</p><h1 class=pgc-h-arrow-right>仁和里杂叙皇甫湜</h1><p>唐代：李贺</p><p>大人乞马癯乃寒，宗人贷宅荒厥垣。<br>横庭鼠径空土涩，出篱大枣垂珠残。<br>安定美人截黄绶，脱落缨裾暝朝酒。<br>还家白笔未上头，使我清声落人后。<br>枉辱称知犯君眼，排引才升强𫄠断。<br>洛风送马入长关，阖扇未开逢猰犬。<br>那知坚都相草草，客枕幽单看春老。<br>归来骨薄面无膏，疫气冲头鬓茎少。<br>欲雕小说干天官，宗孙不调为谁怜？<br>明朝下元复西道，崆峒叙别长如天。</p><p>感慨、感激、抒情</p><div class=pgc-img><img alt=“诗鬼”李贺的诗文全集333首（1-150） onerror=errorimg.call(this); src=https://p1.pstatp.com/large/dfic-imagehandler/20551cd3-301b-444b-b8e9-f191ba55f5dc><p class=pgc-img-caption></p></div><p><br></p><h1 class=pgc-h-arrow-right>走马引</h1><p>唐代：李贺</p><p>我有辞乡剑，玉锋堪截云。襄阳走马客，意气自生春。<br>朝嫌剑花净，暮嫌剑光冷。能持剑向人，不解持照身。</p><h1 class=pgc-h-arrow-right>公莫舞歌</h1><p>唐代：李贺</p><p>公莫舞歌者，咏项伯翼蔽刘沛公也。会中壮士，灼灼于人，故无复书；且南北乐府率有歌引。贺陋诸家，今重作公莫舞歌云。<br>方花古础排九楹，刺豹淋血盛银罂。<br>华筵鼓吹无桐竹，长刀直立割鸣筝。<br>横楣粗锦生红纬，日炙锦嫣王未醉。<br>腰下三看宝玦光，项庄掉鞘栏前起。<br>材官小尘公莫舞，座上真人赤龙子。<br>芒砀云端抱天回，咸阳王气清如水。<br>铁枢铁楗重束关，大旗五丈撞双环。<br>汉王今日须秦印，绝膑刳肠臣不论。</p><p>颂歌</p><h1 class=pgc-h-arrow-right>啁少年</h1><p>唐代：李贺</p><p>青骢马肥金鞍光，龙脑入缕罗衫香。美人狭坐飞琼觞，<br>贫人唤云天上郎。别起高楼临碧筱，丝曳红鳞出深沼。<br>有时半醉百花前，背把金丸落飞鸟。自说生来未为客，<br>一身美妾过三百。岂知㔉地种苗家，官税频催勿人织。<br>长得积玉夸豪毅，每揖闲人多意气。生来不读半行书，<br>只把黄金买身贵。少年安得长少年，海波尚变为桑田。<br>荣枯递传急如箭，天公不肯于公偏。莫道韶华镇长在，<br>发白面皱专相待。</p><h1 class=pgc-h-arrow-right>浩歌</h1><p>唐代：李贺</p><p>南风吹山作平地，帝遣天吴移海水。王母桃花千遍红，<br>彭祖巫咸几回死。青毛骢马参差钱，娇春杨柳含细烟。<br>筝人劝我金屈卮，神血未凝身问谁。不须浪饮丁都护，<br>世上英雄本无主。买丝绣作平原君，有酒惟浇赵州土。<br>漏催水咽玉蟾蜍，卫娘发薄不胜梳。看见秋眉换新绿，<br>二十男儿那刺促。</p><h1 class=pgc-h-arrow-right>月漉漉篇</h1><p>唐代：李贺</p><p>月漉漉，波烟玉。莎青桂花繁，芙蓉别江木。<br>粉态袷罗寒，雁羽铺烟湿。谁能看石帆，乘船镜中入。<br>秋白鲜红死，水香莲子齐。挽菱隔歌袖，绿刺罥银泥。</p><h1 class=pgc-h-arrow-right>梁公子</h1><p>唐代：李贺</p><p>风彩出萧家，本是菖蒲花。南塘莲子熟，洗马走江沙。<br>御笺银沫冷，长簟凤窠斜。种柳营中暗，题书赐馆娃。</p><h1 class=pgc-h-arrow-right>同沈驸马赋得御沟水</h1><p>唐代：李贺</p><p>入苑白泱泱，宫人正靥黄。<br>绕堤龙骨冷，拂岸鸭头香。<br>别馆惊残梦，停杯泛小觞。<br>幸因流浪处，暂得见何郎。</p><p>叙事、宫廷</p><h1 class=pgc-h-arrow-right>花游曲</h1><p>唐代：李贺</p><p>春柳南陌态，冷花寒露姿。今朝醉城外，拂镜浓扫眉。<br>烟湿愁车重，红油覆画衣。舞裙香不暖，酒色上来迟。</p><h1 class=pgc-h-arrow-right>胡蝶飞</h1><p>唐代：李贺</p><p>杨花扑帐春云热，龟甲屏风醉眼缬。<br>东家胡蝶西家飞，白骑少年今日归。</p><h1 class=pgc-h-arrow-right>秋凉诗，寄正字十二兄</h1><p>唐代：李贺</p><p>闭门感秋风，幽姿任契阔。大野生素空，天地旷肃杀。<br>露光泣残蕙，虫响连夜发。房寒寸辉薄，迎风绛纱折。<br>披书古芸馥，恨唱华容歇。百日不相知，花光变凉节。<br>弟兄谁念虑，笺翰既通达。青袍度白马，草简奏东阙。<br>梦中相聚笑，觉见半床月。长思剧寻环，乱忧抵覃葛。</p><h1 class=pgc-h-arrow-right>秦宫诗</h1><p>唐代：李贺</p><p>越罗衫袂迎春风，玉刻麒麟腰带红。<br>楼头曲宴仙人语，帐底吹笙香雾浓。<br>人间酒暖春茫茫，花枝入帘白日长。<br>飞窗复道传筹饮，十夜铜盘腻烛黄。<br>秃衿小袖调鹦鹉，紫绣麻鞋踏哮虎。<br>斫桂烧金待晓筵，白鹿青苏夜半煮。<br>桐英永巷骑新马，内屋深屏生色画。<br>开门烂用水衡钱，卷起黄河向身泻。<br>皇天厄运犹曾裂，秦宫一生花底活。<br>鸾篦夺得不还人，醉睡氍毹满堂月。</p><h1 class=pgc-h-arrow-right>汉唐姬饮酒歌</h1><p>唐代：李贺</p><p>御服沾霜露，天衢长蓁棘。金隐秋尘姿，无人为带饰。<br>玉堂歌声寝，芳林烟树隔。云阳台上歌，鬼哭复何益。<br>铁剑常光光，至凶威屡逼。强枭噬母心，奔厉索人魄。<br>相看两相泣，泪下如波激。宁用清酒为，欲作黄泉客。<br>不说玉山颓，且无饮中色。勉从天帝诉，天上寡沈厄。<br>无处张穗帷，如何望松柏。妾身昼团团，君魂夜寂寂。<br>蛾眉自觉长，颈粉谁怜白。矜持昭阳意，不肯看南陌。</p><h1 class=pgc-h-arrow-right>李夫人歌</h1><p>唐代：李贺</p><p>紫皇宫殿重重开，夫人飞入琼瑶台。绿香绣帐何时歇，<br>青云无光宫水咽。翩联桂花坠秋月，孤鸾惊啼商丝发。<br>红壁阑珊悬珮珰，歌台小妓遥相望。玉蟾滴水鸡人唱，<br>露华兰叶参差光。</p><h1 class=pgc-h-arrow-right>出城</h1><p>唐代：李贺</p><p>雪下桂花稀，啼乌被弹归。关水乘驴影，秦风帽带垂。<br>入乡试万里，无印自堪悲。卿卿忍相问，镜中双泪姿。</p><h1 class=pgc-h-arrow-right>河南府试十二月乐词。四月</h1><p>唐代：李贺</p><p>晓凉暮凉树如尽，千山浓绿生云外。依微香雨青氛氲，<br>腻叶蟠花照曲门。金塘闲水摇碧漪，老景沉重无惊飞，<br>堕红残萼暗参差。</p><p><br></p><h1 class=pgc-h-arrow-right>冯小怜</h1><p>唐代：李贺</p><p>湾头见小怜，请上琵琶弦。破得春风恨，今朝直几钱。<br>裙垂竹叶带，鬓湿杏花烟。玉冷红丝重，齐宫妾驾鞭。</p><h1 class=pgc-h-arrow-right>河南府试十二月乐词。三月</h1><p>唐代：李贺</p><p>东方风来满眼春，花城柳暗愁杀人。复宫深殿竹风起，<br>新翠舞衿净如水。光风转蕙百余里，暖雾驱云扑天地。<br>军装宫妓扫蛾浅，摇摇锦旗夹城暖。曲水漂香去不归，<br>梨花落尽成秋苑。</p><h1 class=pgc-h-arrow-right>仙人</h1><p>唐代：李贺</p><p>弹琴石壁上，翻翻一仙人。手持白鸾尾，夜扫南山云。<br>鹿饮寒涧下，鱼归清海滨。当时汉武帝，书报桃花春。</p><h1 class=pgc-h-arrow-right>莫愁曲</h1><p>唐代：李贺</p><p>草生龙坡下，鸦噪城堞头。何人此城里，城角栽石榴。<br>青丝系五马，黄金络双牛。白鱼驾莲船，夜作十里游。<br>归来无人识，暗上沈香楼。罗床倚瑶瑟，残月倾帘钩。<br>今日槿花落，明朝桐树秋。莫负平生意，何名何莫愁。</p><h1 class=pgc-h-arrow-right>神弦别曲</h1><p>唐代：李贺</p><p>巫山小女隔云别，春风松花山上发。绿盖独穿香径归，<br>白马花竿前孑孑。蜀江风澹水如罗，堕兰谁泛相经过。<br>南山桂树为君死，云衫浅污红脂花。</p><h1 class=pgc-h-arrow-right>客游</h1><p>唐代：李贺</p><p>悲满千里心，日暖南山石。不谒承明庐，老作平原客。<br>四时别家庙，三年去乡国。旅歌屡弹铗，归问时裂帛。</p><h1 class=pgc-h-arrow-right>杂曲歌辞。十二月乐辞。十一月</h1><p>唐代：李贺</p><p>宫城团回凛严光，白天碎碎堕琼芳。挝钟高饮千日酒，<br>却天凝寒作君寿。御沟泉合如环素，火井温水在何处。</p><h1 class=pgc-h-arrow-right>龙夜吟</h1><p>唐代：李贺</p><p>卷发胡儿眼睛绿，高楼夜静吹横竹。一声似向天上来，<br>月下美人望乡哭。直排七点星藏指，暗合清风调宫征。<br>蜀道秋深云满林，湘江半夜龙惊起。玉堂美人边塞情，<br>碧窗皓月愁中听。寒砧能捣百尺练，粉泪凝珠滴红线。<br>胡儿莫作陇头吟，隔窗暗结愁人心。</p><h1 class=pgc-h-arrow-right>勉爱行二首送小季之庐山</h1><p>唐代：李贺</p><p>洛郊无俎豆，弊厩惭老马。<br>小雁过炉峰，影落楚水下。<br>长船倚云泊，石镜秋凉夜。<br>岂解有乡情，弄月聊呜哑。<br>别柳当马头，官槐如兔目。<br>欲将千里别，持我易斗粟。<br>南云北云空脉断，灵台经络悬春线。<br>青轩树转月满床，下国饥儿梦中见。<br>维尔之昆二十余，年来持镜颇有须。<br>辞家三载今如此，索米王门一事无。<br>荒沟古水光如刀，庭南拱柳生蛴螬。<br>江干幼客真可念，郊原晚吹悲号号。</p><p>不舍、愁绪、离别</p><h1 class=pgc-h-arrow-right>画角东城</h1><p>唐代：李贺</p><p>河转曙萧萧，鸦飞睥睨高。帆长摽越甸，壁冷挂吴刀。<br>淡菜生寒日，鲕鱼潠白涛。水花沾抹额，旗鼓夜迎潮。</p><h1 class=pgc-h-arrow-right>箜篌引（又曰公无渡河）</h1><p>唐代：李贺</p><p>公乎公乎，提壶将焉如。屈平沉湘不足慕，<br>徐衍入海诚为愚。公乎公乎，床有菅席盘有鱼。<br>北里有贤兄，东邻有小姑。陇亩油油黍与葫，<br>瓦甒浊醪蚁浮浮。黍可食，醪可饮，公乎公乎其奈居。<br>被发奔流竟何如，贤兄小姑哭呜呜。</p><h1 class=pgc-h-arrow-right>荣华乐（一作东洛梁家谣）</h1><p>唐代：李贺</p><p>鸢肩公子二十余，齿编贝，唇激朱。气如虹霓，饮如建瓴，<br>走马夜归叫严更。径穿复道游椒房，龙裘金玦杂花光。<br>玉堂调笑金楼子，台下戏学邯郸倡。口吟舌话称女郎，<br>锦袪绣面汉帝旁。得明珠十斛，白璧一双，<br>新诏垂金曳紫光煌煌。马如飞，人如水，九卿六官皆望履。<br>将回日月先反掌，欲作江河唯画地。峨峨虎冠上切云，<br>竦剑晨趋凌紫氛。绣段千寻贻皂隶，黄金百镒贶家臣。<br>十二门前张大宅，晴春烟起连天碧。金铺缀日杂红光，<br>铜龙啮环似争力。瑶姬凝醉卧芳席，海素笼窗空下隔。<br>丹穴取凤充行庖，玃玃如拳那足食。金蟾呀呀兰烛香，<br>军装武妓声琅珰。谁知花雨夜来过，但见池台春草长。<br>嘈嘈弦吹匝天开，洪崖箫声绕天来。天长一矢贯双虎，<br>云弝绝骋聒旱雷。乱袖交竿管儿舞，吴音绿鸟学言语。<br>能教刻石平紫金，解送刻毛寄新兔。三皇皇后七贵人，<br>五十校尉二将军。当时飞去逐彩云，化作今日京华春。</p><h1 class=pgc-h-arrow-right>五粒小松歌</h1><p>唐代：李贺</p><p>前谢秀才、杜云卿，命予作《五粒小松歌》，予以选书多事，不治曲辞，经十日，聊道八句，以当命意。<br>蛇子蛇孙鳞蜿蜿，新香几粒洪崖饭。<br>绿波浸叶满浓光，细束龙髯铰刀剪。<br>主人壁上铺州图，主人堂前多俗儒。<br>月明白露秋泪滴，石笋溪云肯寄书。</p><p>咏物、抒情、拟人</p><h1 class=pgc-h-arrow-right>感讽五首</h1><p>唐代：李贺</p><p>合浦无明珠，龙洲无木奴。足知造化力，不给使君须。<br>越妇未织作，吴蚕始蠕蠕。县官骑马来，狞色虬紫须。<br>怀中一方板，板上数行书。不因使君怒，焉得诣尔庐。<br>越妇拜县官，桑牙今尚小。会待春日晏，丝车方掷掉。<br>越妇通言语，小姑具黄粱。县官踏餐去，簿吏复登堂。<br>奇俊无少年，日车何躃躃.我待纡双绶，遗我星星发。<br>都门贾生墓，青蝇久断绝。寒食摇扬天，愤景长肃杀。<br>皇汉十二帝，唯帝称睿哲。一夕信竖儿，文明永沦歇。<br>南山何其悲，鬼雨洒空草。长安夜半秋，风前几人老。<br>低迷黄昏径，袅袅青栎道。月午树无影，一山唯白晓。<br>漆炬迎新人，幽圹萤扰扰。<br>星尽四方高，万物知天曙。己生须己养，荷担出门去。<br>君平久不反，康伯循国路。晓思何𫍢𫍢，阛阓千人语。<br>石根秋水明，石畔秋草瘦。侵衣野竹香，蛰蛰垂叶厚。<br>岑中月归来，蟾光挂空秀。桂露对仙娥，星星下云逗。<br>凄凉栀子落，山璺泣清漏。下有张仲蔚，披书案将朽。</p><h1 class=pgc-h-arrow-right>三月过行宫</h1><p>唐代：李贺</p><p>渠水红繁拥御墙，风娇小叶学娥妆。<br>垂帘几度青春老，堪锁千年白日长。</p><p>写人、抒怀、遭遇</p><h1 class=pgc-h-arrow-right>奉和二兄罢使遣马归延州</h1><p>唐代：李贺</p><p>空留三尺剑，不用一丸泥。马向沙场去，人归故国来。<br>笛愁翻陇水，酒喜沥春灰。锦带休惊雁，罗衣尚斗鸡。<br>还吴已渺渺，入郢莫凄凄。自是桃李树，何畏不成蹊。</p><h1 class=pgc-h-arrow-right>浩歌</h1><p>唐代：李贺</p><p>南风吹山作平地，帝遣天吴移海水。王母桃花千遍红，<br>彭祖巫咸几回死。青毛骢马参差钱，娇春杨柳含细烟。<br>筝人劝我金屈卮，神血未凝身问谁。不须浪饮丁都护，<br>世上英雄本无主。买丝绣作平原君，有酒惟浇赵州土。<br>漏催水咽玉蟾蜍，卫娘发薄不胜梳。看见秋眉换新绿，<br>二十男儿那刺促。</p><h1 class=pgc-h-arrow-right>静女春曙曲</h1><p>唐代：李贺</p><p>嫩叶怜芳抱新蕊，泣露枝枝滴夭泪。粉窗香咽颓晓云，<br>锦堆花密藏春睡。恋屏孔雀摇金尾，莺舌分明呼婢子。<br>冰洞寒龙半匣水，一只商鸾逐烟起。</p><h1 class=pgc-h-arrow-right>相和歌辞。蜀国弦</h1><p>唐代：李贺</p><p>枫香晚华静，锦水南山影。惊石坠猿哀，竹云愁半岭。<br>凉月生秋浦，玉沙鳞鳞光。谁家红泪客，不忍过瞿塘。</p><h1 class=pgc-h-arrow-right>感讽六首</h1><p>唐代：李贺</p><p>人间春荡荡，帐暖香扬扬。飞光染幽红，夸娇来洞房。<br>舞席泥金蛇，桐竹罗花床。眼逐春瞑醉，粉随泪色黄。<br>王子下马来，曲沼鸣鸳鸯。焉知肠车转，一夕巡九方。<br>苦风吹朔寒，沙惊秦木折。舞影逐空天，画鼓余清节。<br>蜀书秋信断，黑水朝波咽。娇魂从回风，死处悬乡月。<br>杂杂胡马尘，森森边士戟。天教胡马战，晓云皆血色。<br>妇人携汉卒，箭箙囊巾帼。不惭金印重，踉跄腰鞬力。<br>恂恂乡门老，昨夜试锋镝。走马遣书勋，谁能分粉墨。<br>青门放弹去，马色连空郊。何年帝家物，玉装鞍上摇。<br>去去走犬归，来来坐烹羔。千金不了馔，狢肉称盘臊。<br>试问谁家子，乃老能佩刀。西山白盖下，贤俊寒萧萧。<br>晓菊泫寒露，似悲团扇风。秋凉经汉殿，班子泣衰红。<br>本无辞辇意，岂见入空宫。腰衱珮珠断，灰蝶生阴松。<br>蝶飞红粉台，柳扫吹笙道。十日悬户庭，九秋无衰草。<br>调歌送风转，杯池白鱼小。水宴截香腴，菱科映青罩。<br>zv蒙梨花满，春昏弄长啸。唯愁苦花落，不悟世衰到。<br>抚旧唯销魂，南山坐悲峭。</p><h1 class=pgc-h-arrow-right>杂歌谣辞。李夫人歌</h1><p>唐代：李贺</p><p>紫皇宫殿重重开，夫人飞入琼瑶台。绿香绣帐何时歇，<br>青云无光宫水咽。翩联桂花坠秋月，孤鸾惊啼商丝发。<br>红璧阑珊悬佩当，歌台小妓遥相望。玉蟾滴水鸡人唱，<br>露华兰叶参差光。</p><h1 class=pgc-h-arrow-right>杂曲歌辞。十二月乐辞。十月</h1><p>唐代：李贺</p><p>玉壶银箭稍难倾，釭花夜笑凝幽明。碎霜斜舞上罗幕，<br>烛笼两行照飞阁。珠帷怨卧不成眠，金凤刺衣着体寒，<br>长眉对月斗弯环。</p><h1 class=pgc-h-arrow-right>王濬墓下作</h1><p>唐代：李贺</p><p>人间无阿童，犹唱水中龙。白草侵烟死，秋梨绕地红。<br>古书平黑石，袖剑断青铜。耕势鱼鳞起，坟科马鬣封。<br>菊花垂湿露，棘径卧干蓬。松柏愁香涩，南原几夜风。</p><h1 class=pgc-h-arrow-right>平城下</h1><p>唐代：李贺</p><p>饥寒平城下，夜夜守明月。别剑无玉花，海风断鬓发。<br>塞长连白空，遥见汉旗红。青帐吹短笛，烟雾湿昼龙。<br>日晚在城上，依稀望城下。风吹枯蓬起，城中嘶瘦马。<br>借问筑城吏，去关几千里。惟愁裹尸归，不惜倒戈死。</p><h1 class=pgc-h-arrow-right>河阳歌</h1><p>唐代：李贺</p><p>染罗衣，秋蓝难着色。不是无心人，为作台邛客。<br>花烧中潬城，颜郎身已老。惜许两少年，抽心似春草。<br>今日见银牌，今夜鸣玉晏。牛头高一尺，隔坐应相见。<br>月从东方来，酒从东方转。觥船饫口红，蜜炬千枝烂。</p><h1 class=pgc-h-arrow-right>杂曲歌辞。神仙曲</h1><p>唐代：李贺</p><p>碧峰海面藏灵书，上帝拣作神仙居。晴时笑语闻空虚，<br>斗乘巨浪骑鲸鱼。春罗翦字邀王母，共宴红楼最深处。<br>鹤羽冲风过海迟，不如却使青龙去。犹疑王母不相许，<br>垂露娃鬟更传语。</p><h1 class=pgc-h-arrow-right>神仙曲</h1><p>唐代：李贺</p><p>碧峰海面藏灵书，上帝拣作神仙居。清明笑语闻空虚，<br>斗乘巨浪骑鲸鱼。春罗书字邀王母，共宴红楼最深处。<br>鹤羽冲风过海迟，不如却使青龙去。犹疑王母不相许，<br>垂露娃鬟更传语。</p><h1 class=pgc-h-arrow-right>河南府试十二月乐词。正月</h1><p>唐代：李贺</p><p>上楼迎春新春归，暗黄着柳宫漏迟。薄薄淡霭弄野姿，<br>寒绿幽风生短丝。锦床晓卧玉肌冷，露脸未开对朝暝。<br>官街柳带不堪折，早晚菖蒲胜绾结。</p><h1 class=pgc-h-arrow-right>北中寒</h1><p>唐代：李贺</p><p>一方黑照三方紫，黄河冰合鱼龙死。三尺木皮断文理，<br>百石强车上河水。霜花草上大如钱，挥刀不入迷蒙天。<br>争瀯海水飞凌喧，山瀑无声玉虹悬。</p><h1 class=pgc-h-arrow-right>李夫人歌</h1><p>唐代：李贺</p><p>紫皇宫殿重重开，夫人飞入琼瑶台。绿香绣帐何时歇，<br>青云无光宫水咽。翩联桂花坠秋月，孤鸾惊啼商丝发。<br>红壁阑珊悬珮珰，歌台小妓遥相望。玉蟾滴水鸡人唱，<br>露华兰叶参差光。</p><h1 class=pgc-h-arrow-right>听颖师琴歌</h1><p>唐代：李贺</p><p>别浦云归桂花渚，蜀国弦中双凤语。芙蓉叶落秋鸾离，<br>越王夜起游天姥。暗珮清臣敲水玉，渡海蛾眉牵白鹿。<br>谁看挟剑赴长桥，谁看浸发题春竹。竺僧前立当吾门，<br>梵宫真相眉棱尊。古琴大轸长八尺，峄阳老树非桐孙。<br>凉馆闻弦惊病客，药囊暂别龙须席。请歌直请卿相歌，<br>奉礼官卑复何益。</p><h1 class=pgc-h-arrow-right>琴曲歌辞。走马引</h1><p>唐代：李贺</p><p>我有辞乡剑，玉锋堪截云。襄阳走马客，意气自生春。<br>朝嫌剑光静，暮嫌剑花冷。能持剑向人，不解持照身。</p><h1 class=pgc-h-arrow-right>相和歌辞。上云乐</h1><p>唐代：李贺</p><p>飞香走红满天春，花龙盘盘上紫云。三千宫女列金屋，<br>五十弦瑟海上闻。大江碎碎银沙路，嬴女机中断烟素。<br>断烟素，缝舞衣，八月一日君前舞。</p><h1 class=pgc-h-arrow-right>屏风曲</h1><p>唐代：李贺</p><p>蝶栖石竹银交关，水凝绿鸭琉璃钱。团回六曲抱膏兰，<br>将鬟镜上掷金蝉。沉香火暖茱萸烟，酒觥绾带新承欢。<br>月风吹露屏外寒，城上乌啼楚女眠。</p><h1 class=pgc-h-arrow-right>相劝酒</h1><p>唐代：李贺</p><p>羲和骋六辔，昼夕不曾闲。弹乌崦嵫竹，抶马蟠桃鞭。<br>蓐收既断翠柳，青帝又造红兰。尧舜至今万万岁，<br>数子将为倾盖间。青钱白璧买无端，丈夫快意方为欢。<br>臛蠵臑熊何足云。会须钟饮北海，箕踞南山。<br>歌淫淫，管愔愔，横波好送雕题金。人生得意且如此，<br>何用强知元化心。相劝酒，终无辍。<br>伏愿陛下鸿名终不歇，子孙绵如石上葛。<br>来长安，车骈骈。中有梁冀旧宅，石崇故园。</p><h1 class=pgc-h-arrow-right>走马引</h1><p>唐代：李贺</p><p>我有辞乡剑，玉锋堪截云。襄阳走马客，意气自生春。<br>朝嫌剑花净，暮嫌剑光冷。能持剑向人，不解持照身。</p><h1 class=pgc-h-arrow-right>送秦光禄北征</h1><p>唐代：李贺</p><p>北虏胶堪折，秋沙乱晓鼙。髯胡频犯塞，骄气似横霓。<br>灞水楼船渡，营门细柳开。将军驰白马，豪彦骋雄材。<br>箭射欃枪落，旗悬日月低。榆稀山易见，甲重马频嘶。<br>天远星光没，沙平草叶齐。风吹云路火，雪污玉关泥。<br>屡断呼韩颈，曾然董卓脐。太常犹旧宠，光禄是新隮.<br>宝玦麒麟起，银壶狒狖啼。桃花连马发，彩絮扑鞍来。<br>呵臂悬金斗，当唇注玉罍。清苏和碎蚁，紫腻卷浮杯。<br>虎鞟先蒙马，鱼肠且断犀。zazb西旅狗，蹙额北方奚。<br>守帐然香暮，看鹰永夜栖。黄龙就别镜，青冢念阳台。<br>周处长桥役，侯调短弄哀。钱塘阶凤羽，正室擘鸾钗。<br>内子攀琪树，羌儿奏落梅。今朝擎剑去，何日刺蛟回。</p><h1 class=pgc-h-arrow-right>题归梦</h1><p>唐代：李贺</p><p>长安风雨夜，书客梦昌谷。怡怡中堂笑，小弟栽涧菉。<br>家门厚重意，望我饱饥腹。劳劳一寸心，灯花照鱼目。</p><h1 class=pgc-h-arrow-right>河南府试十二月乐词。九月</h1><p>唐代：李贺</p><p>离宫散萤天似水，竹黄池冷芙蓉死。月缀金铺光脉脉，<br>凉苑虚庭空澹白。露花飞飞风草草，翠锦斓斑满层道。<br>鸡人罢唱晓珑璁，鸦啼金井下疏桐。</p><h1 class=pgc-h-arrow-right>吕将军歌</h1><p>唐代：李贺</p><p>吕将军，骑赤兔。独携大胆出秦门，金粟堆边哭陵树。<br>北方逆气污青天，剑龙夜叫将军闲。将军振袖挥剑锷，<br>玉阙朱城有门阁。榼榼银龟摇白马，傅粉女郎火旗下。<br>恒山铁骑请金枪，遥闻箙中花箭香。西郊寒蓬叶如刺，<br>皇天新栽养神骥。厩中高桁排蹇蹄，饱食青刍饮白水。<br>圆苍低迷盖张地，九州人事皆如此。赤山秀铤御时英，<br>绿眼将军会天意。</p><h1 class=pgc-h-arrow-right>乐府杂曲。鼓吹曲辞。艾如张</h1><p>唐代：李贺</p><p>锦襜褕，绣裆襦，强强饮啄哺尔雏。陇东卧穟满风雨，<br>莫信龙媒陇西去。齐人织网如素空，张在野春平碧中。<br>网丝漠漠无形影，误尔触之伤首红。艾叶绿花谁翦刻，<br>中藏祸机不可测。</p><h1 class=pgc-h-arrow-right>相和歌辞。神弦曲</h1><p>唐代：李贺</p><p>西山日没东山昏，旋风吹马马踏云。画弦素管声浅繁，<br>花裙綷縩步秋尘。桂叶刷风桂坠子，青狸哭血寒狐死。<br>古壁彩虬金帖尾，雨工骑入秋潭水。百年老鸮成木魅，<br>笑声碧火巢中起。</p><h1 class=pgc-h-arrow-right>河南府试十二月乐词。闰月</h1><p>唐代：李贺</p><p>帝重光，年重时，七十二候回环推，天官玉琯灰剩飞。<br>今岁何长来岁迟，王母移桃献天子，羲氏和氏迂龙辔。</p><h1 class=pgc-h-arrow-right>拂舞歌辞</h1><p>唐代：李贺</p><p>吴娥声绝天，空云闲裴回。门外满车马，亦须生绿苔。<br>尊有乌程酒，劝君千万寿。全胜汉武锦楼上，<br>晓望晴寒饮花露。东方日不破，天光无老时。<br>丹成作蛇乘白雾，千年重化玉井土。从蛇作土一千载，<br>吴堤绿草年年在。背有八卦称神仙，邪鳞顽甲滑腥涎。</p><h1 class=pgc-h-arrow-right>河南府试十二月乐词。五月</h1><p>唐代：李贺</p><p>雕玉押帘额，轻縠笼虚门。井汲铅华水，扇织鸳鸯纹。<br>回雪舞凉殿，甘露洗空绿。罗袖从徊翔，香汗沾宝粟。</p><h1 class=pgc-h-arrow-right>宫娃歌</h1><p>唐代：李贺</p><p>蜡光高悬照纱空，花房夜捣红守宫。<br>象口吹香毾覴暖，七星挂城闻漏板。<br>寒入罘罳殿影昏，彩鸾帘额着霜痕。<br>啼蛄吊月钩阑下，屈膝铜铺锁阿甄。<br>梦入家门上沙渚，天河落处长洲路。<br>愿君光明如太阳，放妾骑鱼撇波去。</p><p>写人、同情、孤寂、遭遇</p><h1 class=pgc-h-arrow-right>河南府试十二月乐词。二月</h1><p>唐代：李贺</p><p>二月饮酒采桑津，宜男草生兰笑人。蒲如交剑风如薰，<br>劳劳胡燕怨酣春。薇帐逗烟生绿尘，金翘峨髻愁暮云，<br>沓飒起舞真珠裙。津头送别唱流水，酒客背寒南山死。</p><h1 class=pgc-h-arrow-right>申胡子觱篥歌</h1><p>唐代：李贺</p><p>颜热感君酒，含嚼芦中声。花娘𥮾绥妥，休睡芙蓉屏。<br>谁截太平管，列点排空星。直贯开花风，天上驱云行。<br>今夕岁华落，令人惜平生。心事如波涛，中坐时时惊。<br>朔客骑白马，剑弝悬兰缨。俊健如生猱，肯拾蓬中萤。</p><h1 class=pgc-h-arrow-right>蜀国弦</h1><p>唐代：李贺</p><p>枫香晚华静，锦水南山影。<br>惊石坠猿哀，竹云愁半岭。<br>凉月生秋浦，玉沙鳞鳞光。<br>谁家红泪客，不忍过瞿塘。</p><h1 class=pgc-h-arrow-right>摩多楼子</h1><p>唐代：李贺</p><p>玉塞去金人，二万四千里。风吹沙作云，一时渡辽水。<br>天白水如练，甲丝双串断。行行莫苦辛，城月犹残半。<br>晓气朔烟上，趢趗胡马蹄。行人临水别，隔陇长东西。</p></div><div class="post-meta meta-tags"><ul class=clearfix><li><a>'诗鬼','李贺','诗文'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>