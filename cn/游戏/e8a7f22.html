<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐诗 《共计900卷》（294——298卷） | 极客快訊</title><meta property="og:title" content="全唐诗 《共计900卷》（294——298卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/e8a7f22.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/e8a7f22.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/e8a7f22.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/e8a7f22.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/e8a7f22.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/e8a7f22.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/e8a7f22.html><link rel=canonical href=https://geekbank.cf/tw/%e6%b8%b8%e6%88%8f/e8a7f22.html><meta property="article:published_time" content="2020-10-29T20:47:18+08:00"><meta property="article:modified_time" content="2020-10-29T20:47:18+08:00"><meta name=Keywords content><meta name=description content="全唐诗 《共计900卷》（294——298卷）"><meta name=author content="极客快訊"><meta property="og:url" content="/cn/%E6%B8%B8%E6%88%8F/e8a7f22.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐诗 《共计900卷》（294——298卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>简介</strong>：《全唐诗》，中国规模最大的一部诗歌总集，是清朝初年编修的汇集唐代诗歌的总集，全书共九百卷，成书于清康熙四十五年（1706年）。《全唐诗》共收录唐代诗人四万九千四百零三首诗，一千五百五十五条句子，作者共二千八百七十三人。曹雪芹的祖父曹寅奉旨刊刻《全唐诗》，全书架构在明代胡震亨《唐音统签》和清代季振宜 《唐诗》的基础上采集残碑、断碣、稗史、杂书增补遗漏。《全唐诗》将唐代诗歌汇集在一起，为研究者提供了莫大的方便，但由于成书仓促，存在问题也很多，如缺漏多、误收、编排混乱、不注出处等。全书以《帝王》、《后妃》作品列首，《乐章》、《 乐府》次之，又以年代为限，列出唐代诗人，接着是《联句》、《逸句》、《名媛 》、《僧》、《道士》、《仙》、《神》、《鬼》、《怪》、《梦》、《谐谑》、《判》、《歌》等。</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5><p class=pgc-img-caption></p></div><p><strong>目录：</strong>卷294崔峒 卷295苗发 卷296张南史 卷297王建 卷298王建</p><h1 class=ql-align-center>卷294崔峒</h1><p>卷二百九十四</p><p>卷294_1「扬州选蒙相公赏判雪后呈上」崔峒</p><p>自得山公许，休耕海上田。惭看长史传，欲弃钓鱼船。</p><p>穷巷殷忧日，芜城雨雪天。此时瞻相府，心事比旌悬。</p><p>卷294_2「客舍书情寄赵中丞」崔峒</p><p>东楚复西秦，浮云类此身。关山劳策蹇，僮仆惯投人。</p><p>孤客来千里，全家托四邻。生涯难自料，中夜问情亲。</p><p>卷294_3「客舍有怀因呈诸在事」崔峒</p><p>读书常苦节，待诏岂辞贫。暮雪犹驱马，晡餐又寄人。</p><p>愁来占吉梦，老去惜良辰。延首平津阁，家山日已春。</p><p>卷294_4「书怀寄杨郭李王判官」崔峒</p><p>惯作云林客，因成懒漫人。吏欺从政拙，妻笑理家贫。</p><p>李郭应时望，王杨入幕频。从容丞相阁，知忆故园春。</p><p>卷294_5「奉和给事寓直」崔峒</p><p>桂枝家共折，鸡树代相传。忝向鸾台下，仍看雁影连。</p><p>夜闲方步月，漏尽欲朝天。知去丹墀近，明王许荐贤。</p><p>卷294_6「初入集贤院赠李献仁（曾于常山联官）」崔峒</p><p>燕代官初罢，江湖路便分。九迁从命薄，四十幸人闻。</p><p>迹愧趋丹禁，身曾系白云。何由返沧海，昨日谒明君。</p><p>卷294_7「酬李补阙雨中寄赠」崔峒</p><p>十年随马宿，几度受人恩。白发还乡井，微官有子孙。</p><p>竹窗寒雨滴，苦砌夜虫喧。独愧东垣友，新诗慰旅魂。</p><p>卷294_8「初除拾遗酬丘二十二见寄（一作初拜命酬丘丹见赠）」崔峒</p><p>江海久垂纶，朝衣忽挂身。丹墀初谒帝，白发免羞人。</p><p>才愧文章士，名当谏诤臣。空余荐贤分，不敢负交亲。</p><p>卷294_9「刘展下判官相招以诗答之」崔峒</p><p>国有非常宠，家承异姓勋。背恩惭皎日，不义若浮云。</p><p>但使忠贞在，甘从玉石焚。窜身如有地，梦寐见明君。</p><p>卷294_10「送侯山人赴会稽」崔峒</p><p>仙客辞萝月，东来就一官。且归沧海住，犹向白云看。</p><p>猿叫江天暮，虫声野浦寒。时游镜湖里，为我把鱼竿。</p><p>卷294_11「宿禅智寺上方演大师院」崔峒</p><p>石林高几许，金刹在中峰。白日空山梵，清霜后夜钟。</p><p>竹窗回翠壁，苔径入寒松。幸接无生法，疑心怯所从。</p><p>卷294_12「题空山人石室」崔峒</p><p>早晚悟无生，头陀不到城。云山知夏腊，猿鸟见修行。</p><p>地僻无溪路，人寻逐水声。年年深谷里，谁识远公名。</p><p>卷294_13「登蒋山开善寺（一作李嘉祐诗）」崔峒</p><p>山殿秋云里，香烟出翠微。客寻朝磬至，僧背夕阳归。</p><p>下界千门见，前朝万事非。看心兼送目，葭菼暮依依。</p><p>卷294_14「题崇福寺禅院」崔峒</p><p>僧家竟何事，扫地与焚香。清磬度山翠，闲云来竹房。</p><p>身心尘外远，岁月坐中长。向晚禅堂掩，无人空夕阳。</p><p>卷294_15「秋晚送丹徒许明府赴上国，因寄江南故人」崔峒</p><p>秋暮之彭泽，篱花远近逢。君书前日至，别后此时重。</p><p>寒夜江边月，晴天海上峰。还知南地客，招引住新丰。</p><p>卷294_16「送薛仲方归扬州」崔峒</p><p>佳句应无敌，贞心不有猜。惭为丈人行，怯见后生才。</p><p>泛舸贪斜月，浮桡值早梅。绿杨新过雨，芳草待君来。</p><p>卷294_17「送韦员外还京」崔峒</p><p>十年离乱后，此去若为情。春晚香山绿，人稀豫水清。</p><p>野陂看独树，关路逐残莺。前殿朝明主，应怜白发生。</p><p>卷294_18「润州送友人」崔峒</p><p>见君还此地，洒泪向江边。国士劳相问，家书无处传。</p><p>荒城胡马迹，塞木戍人烟。一路堪愁思，孤舟何渺然。</p><p>卷294_19「送张芬东归」崔峒</p><p>喧喧五衢上，鞍马自驱驰。落日临阡陌，贫交欲别离。</p><p>早知时事异，堪与世人随。握手将何赠，君心我独知。</p><p>卷294_20「送苏修游上饶」崔峒</p><p>爱尔无羁束，云山恣意过。一身随远岫，孤棹任轻波。</p><p>世事关情少，渔家寄宿多。芦花浅淡处，江月奈人何。</p><p>卷294_21「送陆明府之盱眙」崔峒</p><p>陶令之官去，穷愁惨别魂。白烟横海戍，红叶下淮村。</p><p>澹浪摇山郭，平芜到县门。政成堪吏隐，免负府公恩。</p><p>卷294_22「江南回逢赵曜，因送任十一赴交城主簿」崔峒</p><p>江上长相忆，因高北望看。不知携老幼，何处度艰难。</p><p>屈指同人尽，伤心故里残。遥怜驱匹马，白首到微官。</p><p>卷294_23「送薛良史往越州谒从叔」崔峒</p><p>辞家年已久，与子分偏深。易得相思泪，难为欲别心。</p><p>孤云随浦口，几日到山阴。遥想兰亭下，清风满竹林。</p><p>卷294_24「送丘二十二之苏州」崔峒</p><p>积水与寒烟，嘉禾路几千。孤猿啼海岛，群雁起湖田。</p><p>曾见长洲苑，尝闻大雅篇。却将封事去，知尔爱闲眠。</p><p>卷294_25「登润州芙蓉楼」崔峒</p><p>上古人何在，东流水不归。往来潮有信，朝暮事成非。</p><p>烟树临沙静，云帆入海稀。郡楼多逸兴，良牧谢玄晖。</p><p>卷294_26「江上书怀」崔峒</p><p>骨肉天涯别，江山日落时。泪流襟上血，发变镜中丝。</p><p>胡越书难到，存亡梦岂知。登高回首罢，形影自相随。</p><p>卷294_27「春日忆姚氏外甥」崔峒</p><p>离乱人相失，春秋雁自飞。只缘行路远，未必寄书稀。</p><p>二月花无数，频年意有违。落晖看过后，独坐泪沾衣。</p><p>卷294_28「送真上人还兰若」崔峒</p><p>得道云林久，年深暂一归。出山逢世乱，乞食觉人稀。</p><p>半偈初传法，中峰又掩扉。爱憎应不染，尘俗自依依。</p><p>卷294_29「润州送师弟自江夏往台州」崔峒</p><p>远客乘流去，孤帆向夜开。春风江上使，前日汉阳来。</p><p>别路犹千里，离心重一杯。剡溪木未落，羡尔过天台。</p><p>卷294_30「送李道士归山」崔峒</p><p>秋城临古路，城上望君还。旷野入寒草，独行随远山。</p><p>授人鸿宝内，将犬白云间。早晚烧丹罢，遥知冰雪寒。</p><p>卷294_31「宿江西窦主簿厅（与此公亡兄联官）」崔峒</p><p>广庭方缓步，星汉话中移。月满关山道，乌啼霜树枝。</p><p>时艰难会合，年长重亲知。前事成金石，凄然泪欲垂。</p><p>卷294_32「喜逢妻弟郑损因送入京」崔峒</p><p>乱后自江城，相逢喜复惊。为经多载别，欲问小时名。</p><p>对酒悲前事，论文畏后生。遥知盈卷轴，纸贵在江城。</p><p>卷294_33「咏门下画小松上元王杜三相公（一作钱起诗）」崔峒</p><p>昔闻生涧底，今见起毫端。众草此时没，何人知岁寒。</p><p>岂能裨栋宇，且贵出门阑。只在丹青意，凌云也不难。</p><p>卷294_34「寄上礼部李侍郎」崔峒</p><p>吴楚相逢处，江湖共泛时。任风舟去远，待月酒行迟。</p><p>白发常同叹，青云本要期。贵来君却少，秋至老偏悲。</p><p>玉佩明朝盛，苍苔陋巷滋。追寻恨无路，唯有梦相思。</p><p>卷294_35「书情寄上苏州韦使君兼呈吴县李明府」崔峒</p><p>数年湖上谢浮名，竹杖纱巾遂性情。云外有时逢寺宿，</p><p>日西无事傍江行。陶潜县里看花发，庾亮楼中对月明。</p><p>谁念献书来万里，君王深在九重城。</p><p>卷294_36「题桐庐李明府官舍（一作赠同官李明府）」崔峒</p><p>讼堂寂寂对烟霞，五柳门前聚晓鸦。流水声中视公事，</p><p>寒山影里见人家。观风竞美新为政，计日还知旧触邪。</p><p>可惜陶潜无限酒，不逢篱菊正开花。</p><p>卷294_37「赠窦十九（时公车待诏长安）」崔峒</p><p>灵台暮宿意多违，木落花开羡客归。江海几时传锦字，</p><p>风尘不觉化缁衣。山阳会里同人少，灞曲农时故老稀。</p><p>幸得汉皇容直谏，怜君未遇觉人非。</p><p>卷294_38「虔州见郑表新诗因以寄赠」崔峒</p><p>梅花岭里见新诗，感激情深过楚词。平子四愁今莫比，</p><p>休文八咏自同时。萍乡露冕真堪惜，凤沼鸣珂已讶迟。</p><p>才子风流定难见，湖南春草但相思。</p><p>卷294_39「赠元秘书」崔峒</p><p>旧书稍稍出风尘，孤客逢秋感此身。秦地谬为门下客，</p><p>淮阴徒笑市中人。也闻阮籍寻常醉，见说陈平不久贫。</p><p>幸有故人茅屋在，更将心事问情亲。</p><p>卷294_40「送韦八少府判官归东京」崔峒</p><p>玄成世业紫真官，文似相如貌胜潘。鸿雁南飞人独去，</p><p>云山一别岁将阑。清淮水急桑林晚，古驿霜多柿叶寒。</p><p>琼树相思何日见，银钩数字莫为难。</p><p>卷294_41「送冯八将军奏事毕归滑台幕府」崔峒</p><p>王门别后到沧洲，帝里相逢俱白头。自叹马卿常带疾，</p><p>还嗟李广不封侯。棠梨宫里瞻龙衮，细柳营中着虎裘。</p><p>想到滑台桑叶落，黄河东注杏园秋。</p><p>卷294_42「送王侍御佐婺州（作郎士元：盖少府新除江南尉问风俗）」崔峒</p><p>闻君作尉向江潭。吴越风烟到自谙。客路寻常经竹径，</p><p>人家大底傍山岚。缘溪花木偏宜远，避地衣冠尽向南。</p><p>惟有夜猿啼海树，思乡望北意难堪。</p><p>卷294_43「越中送王使君赴江华」崔峒</p><p>皂盖春风自越溪，独寻芳树桂阳西。远水浮云随马去，</p><p>空山弱筱向云低。遥知异政荆门北，旧许新诗康乐齐。</p><p>万里相思在何处，九疑残雪白猿啼。</p><p>卷294_44「送皇甫冉往白田」崔峒</p><p>江边尽日雉鸣飞，君向白田何日归。楚地蒹葭连海迥，</p><p>隋朝杨柳映堤稀。津楼故市无行客，山馆空庭闭落晖。</p><p>试问疲人与征战，使君双泪定沾衣。</p><p>卷294_45「题兰若」崔峒</p><p>绝顶茅庵老此生，寒云孤木独经行。</p><p>世人那得知幽径，遥向青峰礼磬声。</p><p>卷294_46「送贺兰广赴选」崔峒</p><p>而今用武尔攻文，流辈干时独卧云。</p><p>白发青袍趋会府，定应衡镜却惭君。</p><p>卷294_47「清江曲内一绝（折腰体）」崔峒</p><p>八月长江去浪平，片帆一道带风轻。</p><p>极目不分天水色，南山南是岳阳城。</p><p>卷294_48「武康郭外望许纬先生山居」崔峒</p><p>湖上千峰带落晖，白云开处见柴扉。</p><p>松门一径仍生草，应是仙人向郭稀。</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p1.pstatp.com/large/dfic-imagehandler/49a4c189-3a66-4b85-9248-c0e225b52544><p class=pgc-img-caption></p></div><h1 class=ql-align-center>卷295苗发</h1><p>卷二百九十五</p><p>卷295_1「送司空曙之苏州」苗发</p><p>盘门吴旧地，蝉尽草秋时。归国人皆久，移家君独迟。</p><p>广陵经水宿，建邺有僧期。若到西霞寺，应看江总碑。</p><p>卷295_2「送孙德谕罢官往黔州（孙父曾牧此州，因寄家也）」苗发</p><p>中岁分符典石城，两朝趋陛谒承明。阙下昨承归老疏，</p><p>天南今切去乡情。亲知握手三秋别，几杖扶身万里行。</p><p>伯道暮年无嗣子，欲将家事托门生。</p><p>卷295_3「送归中丞使新罗册立吊祭」吉中孚</p><p>官称汉独坐，身是鲁诸生。绝域通王制，穷天向水程。</p><p>岛中分万象，日处转双旌。气积鱼龙窟，涛翻水浪声。</p><p>路长经岁去，海尽向山行。复道殊方礼，人瞻汉使荣。</p><p>卷295_4「咏被中绣鞋」夏侯审</p><p>云里蟾钩落凤窝，玉郎沈醉也摩挲。</p><p>陈王当日风流减，只向波间见袜罗。</p><p>卷295_5「行路难」王烈</p><p>行客满长路，路长良足哀。白日持角弓，射人而取财。</p><p>千金谁家子，纷纷死黄埃。见者不敢言，言者不得回。</p><p>家人各望归，岂知长不来。</p><p>卷295_6「雪」王烈</p><p>雪飞当梦蝶，风度几惊人。半夜一窗晓，平明千树春。</p><p>花园应失路，白屋忽为邻。散入仙厨里，还如云母尘。</p><p>卷295_7「酬崔峒」王烈</p><p>徇世甘长往，逢时忝一官。欲朝青琐去，羞向白云看。</p><p>荣宠无心易，艰危抗节难。思君写怀抱，非敢和幽兰。</p><p>卷295_8「塞上曲二首」王烈</p><p>红颜岁岁老金微，砂碛年年卧铁衣。</p><p>白草城中春不入，黄花戍上雁长飞。</p><p>孤城夕对戍楼闲，回合青冥万仞山。</p><p>明镜不须生白发，风沙自解老红颜。</p><p>卷295_9「伤李端」卫象</p><p>才子浮生促，泉台此路赊。官卑杨执戟，年少贾长沙。</p><p>人去门栖𫛳，灾成酒误蛇。唯余封禅草，留在茂陵家。</p><p>卷295_10「古词」卫象</p><p>鹊血雕弓湿未干，䴙鹈新淬剑光寒。</p><p>辽东老将鬓成雪，犹向旄头夜夜看。</p><p>卷295_11「晴江秋望」崔季卿</p><p>八月长江万里晴，千帆一道带风轻。</p><p>尽日不分天水色，洞庭南是岳阳城。</p><p>卷295_12「赠兄」何兆</p><p>洛阳纸价因兄贵，蜀地红笺为弟贫。</p><p>南北东西九千里，除兄与弟更无人。</p><p>卷295_13「玉蕊花（一作严休复诗）」何兆</p><p>羽车潜下玉龟山，尘世何缘睹蕣颜。</p><p>惟有多情天上雪，好风吹上绿云鬟。</p><p>卷295_14「句」何兆</p><p>芙蓉十二池心漏，薝卜三千灌顶香。（见《焦氏笔乘》）。</p><p>卷295_15「严陵滩下寄常建」奚贾</p><p>日入溪水静，寻真此亦难。乃知沧洲人，道成仍钓竿。</p><p>漾楫乘微月，振衣生早寒。纷吾成独往，自速耽考槃。</p><p>已息汉阴诮，且同濠上观。旷然心无涯，谁问容膝安。</p><p>卷295_16「谒李尊师」奚贾</p><p>万物返常性，惟道贵自然。先生容其微，隐几为列仙。</p><p>炼魄闭琼户，养毛飞洞天。将知逍遥久，得道无岁年。</p><p>卷295_17「寻许山人亭子」奚贾</p><p>桃源若远近，渔子棹轻舟。川路行难尽，人家到渐幽。</p><p>山禽拂席起，溪水入庭流。君是何年隐，如今成白头。</p><p>卷295_18「句」奚贾</p><p>眠涧花自落，步林鸟不飞。</p><p>谿谷何萧条，日入人独行。</p><p>落日下平楚，孤烟生洞庭。（见《诗式》）。</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p3.pstatp.com/large/dfic-imagehandler/ab4fd2f1-9f87-473d-b57c-1c5b92627f59><p class=pgc-img-caption></p></div><h1 class=ql-align-center>卷296张南史</h1><p>卷二百九十六</p><p>卷296_1「富阳南楼望浙江风起」张南史</p><p>南楼渚风起，树杪见沧波。稍觉征帆上，萧萧暮雨多。</p><p>沙洲殊未极，云水更相和。欲问任公子，垂纶意若何。</p><p>卷296_2「奉酬李舍人秋日寓直见寄」张南史</p><p>秋日金华直，遥知玉佩清。九重门更肃，五色诏初成。</p><p>槐落宫中影，鸿高苑外声。翻从魏阙下，江海寄幽情。</p><p>卷296_3「同韩侍郎秋朝使院」张南史</p><p>重门启曙关，一叶报秋还。露井桐柯湿，风庭鹤翅闲。</p><p>忘情簪白笔，假梦入青山。惆怅只应此，难裁语默间。</p><p>卷296_4「送朱大游塞（一作送朱大北游）」张南史</p><p>岁暮一为别，江湖聊自宽。且无人事处，谁谓客行难。</p><p>郢曲怜公子，吴州忆伯鸾。苍苍远山际，松柏独宜寒。</p><p>卷296_5「送郑录事赴太原」张南史</p><p>叹息不相见，红颜今白头。重为西候别，方起北风愁。</p><p>六月胡天冷，双城汾水流。卢谌即故吏，还复向幷州。</p><p>卷296_6「送余赞善使还赴薛尚书幕」张南史</p><p>音书不可论，河塞雪纷纷。雁足期苏武，狐裘见薛君。</p><p>城池通紫陌，鞍马入黄云。远棹漳渠水，平流几处分。</p><p>卷296_7「送李侍御入茅山采药」张南史</p><p>苦县家风在，茅山道录传。聊听骢马使，却就紫阳仙。</p><p>江海生岐路，云霞入洞天。莫令千岁鹤，飞到草堂前。</p><p>卷296_8「寄中书李舍人」张南史</p><p>昨宵凄断处，对月与临风。鹤病三江上，兰衰百草中。</p><p>题诗随谢客，饮酒寄黄翁。早岁心相待，还因贵贱同。</p><p>卷296_9「和崔中丞中秋月」张南史</p><p>秋夜月偏明，西楼独有情。千家看露湿，万里觉天清。</p><p>映水金波动，衔山桂树生。不知飞鹊意，何用此时惊。</p><p>卷296_10「西陵怀灵一上人兼寄朱放」张南史</p><p>淮海风涛起，江关忧思长。同悲鹊绕树，独坐雁随阳。</p><p>山晚云藏雪，汀寒月照霜。由来濯缨处，渔父爱沧浪。</p><p>卷296_11「寄静虚上人云门」张南史</p><p>寒日白云里，法侣自提携。竹径通城下，松门隔水西。</p><p>方同沃洲去，不自武陵迷。仿佛心疑处，高峰是会稽。</p><p>卷296_12「送司空十四北游宋州」张南史</p><p>九拒危城下，萧条送尔归。寒风吹画角，暮雪犯征衣。</p><p>道里犹成间，亲朋重与违。白云愁欲断，看入大梁飞。</p><p>卷296_13「殷卿宅夜宴」张南史</p><p>日暗城乌宿，天寒枥马嘶。词人留上客，妓女出中闺。</p><p>积雪连灯照，回廊映竹迷。太常今夜宴，谁不醉如泥。</p><p>卷296_14「宣城雪后还望郡中寄孟侍御（立春后开元观送强文学还京）」张南史</p><p>腊后年华变，关西驿骑遥。塞鸿连暮雪，江柳动寒条。</p><p>山水还鄣郡，图书入汉朝。高楼非别处，故使百忧销。</p><p>卷296_15「独孤常州北亭」张南史</p><p>北洫敞高明，凭轩见野情。朝回五马迹，更胜百花名。</p><p>海树凝烟远，湖田见鹤清。云光侵素壁，水影荡闲楹。</p><p>俗赖褰帷谒，人欢倒屣迎。始能崇结构，独有谢宣城。</p><p>卷296_16「早春书事奉寄中书李舍人」张南史</p><p>儒服山东士，衡门洛下居。风尘游上路，简册委空庐。</p><p>戎马生郊日，贤人避地初。窜身初浩荡，投迹岂踌躇。</p><p>翠羽怜穷鸟，琼枝顾散樗。还令亲道术，倒欲混樵渔。</p><p>敝缊袍多补，飞蓬鬓少梳。诵诗陪贾谊，酌酒伴应璩。</p><p>鹤膝兵家备，凫茨俭岁储。泊舟依野水，开径接园蔬。</p><p>暂阅新山泽，长怀故里闾。思贤乘朗月，览古到荒墟。</p><p>在竹惭充箭，为兰幸免锄。那堪闻相府，更遣诣公车。</p><p>蹇足终难进，颦眉竟未舒。事从因病止，生寄负恩余。</p><p>不见神仙久，无由鄙吝祛。帝庭张礼乐，天阁绣簪裾。</p><p>日色浮青琐，香烟近玉除。神清王子敬，气逐马相如。</p><p>铜漏时常静，金门步转徐。唯看五字表，不记八行书。</p><p>宿昔投知己，周旋谢起予。只应高位隔，讵是故情疏。</p><p>为报周多士，须怜楚子虚。一身从弃置，四节苦居诸。</p><p>柳发三条陌，花飞六辅渠。灵盘浸沆瀣，龙首映储胥。</p><p>北海樽留客，西江水救鱼。长安同日远，不敢咏归欤。</p><p>卷296_17「陆胜宅秋暮雨中探韵同作」张南史</p><p>同人永日自相将，深竹闲园偶辟疆。已被秋风教忆鲙，</p><p>更闻寒雨劝飞觞。归心莫问三江水，旅服徒沾九日霜。</p><p>醉里欲寻骑马路，萧条几处有垂杨。</p><p>卷296_18「春日道中寄孟侍御」张南史</p><p>春来游子傍归路，时有白云遮独行。水流乱赴石潭响，</p><p>花开不知山树名。谁家鱼网求鲜食，几处人烟事火耕。</p><p>昨日已尝村酒熟，一杯思与孟嘉倾。</p><p>卷296_19「江北春望赠皇甫补阙」张南史</p><p>闲园柳绿井桃红，野径荒墟左右通。清迥独连江水北，</p><p>芳菲更似洛城东。时看雨歇人归岫，每觉潮来树起风。</p><p>闻道金门堪避世，何须身与海鸥同。</p><p>卷296_20「酬张二仓曹杨子闲居见寄兼呈韩郎中左补阙皇甫冉」张南史</p><p>孤云独鹤自悠悠，别后经年尚泊舟。渔父致词相借问，</p><p>仙郎能赋许依投。折芳远计三春草，乘兴闲看万里流。</p><p>莫怪杜门频乞假，不堪扶病拜龙楼。</p><p>卷296_21「秋夜闻雁寄南十五兼呈空和尚（一作和空上人）」张南史</p><p>晚节闻君道趣深，结茅栽树近东林。禅师几度曾摩顶，</p><p>高士何年更发心。北渚三更闻过雁，西城万木动寒砧。</p><p>不见支公与玄度，相思拥膝坐长吟。</p><p>卷296_22「雪」张南史</p><p>雪，雪。花片，玉屑。结阴风，凝暮节。高岭虚晶，</p><p>平原广洁。初从云外飘，还向空中噎。千门万户皆静，</p><p>兽炭皮裘自热。此时双舞洛阳人，谁悟郢中歌断绝。</p><p>卷296_23「月」张南史</p><p>月，月。暂盈，还缺。上虚空，生溟渤。散彩无际，</p><p>移轮不歇。桂殿入西秦，菱歌映南越。正看云雾秋卷，</p><p>莫待关山晓没。天涯地角不可寻，清光永夜何超忽。</p><p>卷296_24「泉」张南史</p><p>泉，泉。色净，苔鲜。石上激，云中悬。津流竹树，</p><p>脉乱山川。扣玉千声应，含风百道连。太液并归池上，</p><p>云阳旧出宫边。北陵井深凿不到，我欲添泪作潺湲。</p><p>卷296_25「竹」张南史</p><p>竹，竹。披山，连谷。出东南，殊草木。叶细枝劲，</p><p>霜停露宿。成林处处云，抽笋年年玉。天风乍起争韵，</p><p>池水相涵更绿。却寻庾信小园中，闲对数竿心自足。</p><p>卷296_26「花」张南史</p><p>花，花。深浅，芬葩。凝为雪，错为霞。莺和蝶到，</p><p>苑占宫遮。已迷金谷路，频驻玉人车。芳草欲陵芳树，</p><p>东家半落西家。愿得春风相伴去，一攀一折向天涯。</p><p>卷296_27「草」张南史</p><p>草，草。折宜，看好。满地生，催人老。金殿玉砌，</p><p>荒城古道。青青千里遥，怅怅三春早。每逢南北离别，</p><p>乍逐东西倾倒。一身本是山中人，聊与王孙慰怀抱。</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p9.pstatp.com/large/dfic-imagehandler/7aa62054-c83d-4ff9-81aa-e8ab33995541><p class=pgc-img-caption></p></div><h1 class=ql-align-center>卷297王建</h1><p>卷二百九十七</p><p>卷297_1「送人」王建</p><p>白日向西没，黄河复东流。人生足着地，宁免四方游。</p><p>我行无返顾，祝子勿回头。当须向前去，何用起离忧。</p><p>但恐无广路，平地作山丘。令我车与马，欲疾反停留。</p><p>蜀客多积货，边人易封侯。男儿恋家乡，欢乐为仇雠。</p><p>丁宁相劝勉，苦口幸无尤。对面无相成，不如豺虎俦。</p><p>彼远不寄书，此寒莫寄裘。与君俱绝迹，两念无因由。</p><p>卷297_2「主人故亭」王建</p><p>主人昔专城，城南起高亭。贵与宾客游，工者夜不宁。</p><p>酒食宴圃人，栽接望早成。经年使家僮，远道求异英。</p><p>郡中暂闲暇，绕树引诸生。开泉浴山禽，为爱山中声。</p><p>世间事难保，一日各徂征。死生不相及，花落实方荣。</p><p>我来至此中，守吏非本名。重君昔为主，相与下马行。</p><p>旧岛日日摧，池水不复清。岂无后人赏，所贵手自营。</p><p>浇酒向所思，风起如有灵。此去不重来，重来伤我形。</p><p>卷297_3「古从军」王建</p><p>汉家逐单于，日没处河曲。浮云道旁起，行子车下宿。</p><p>枪城围鼓角，毡帐依山谷。马上悬壶浆，刀头分颊肉。</p><p>来时高堂上，父母亲结束。回面不见家，风吹破衣服。</p><p>金疮在肢节，相与拔箭镞。闻道西凉州，家家妇女哭。</p><p>卷297_4「邯郸主人」王建</p><p>远客无主人，夜投邯郸市。飞蛾绕残烛，半夜人醉起。</p><p>垆边酒家女，遗我缃绮被。合成双凤花，宛转不相离。</p><p>纵令颜色改，勿遣合欢异。一念始为难，万金谁足贵。</p><p>门前长安道，去者如流水。晨风群鸟翔，裴回别离此。</p><p>卷297_5「泛水曲」王建</p><p>载酒入烟浦，方舟泛绿波。子酌我复饮，子饮我还歌。</p><p>莲深微路通，峰曲幽气多。阅芳无留瞬，弄桂不停柯。</p><p>水上秋日鲜，西山碧峨峨。兹欢良可贵，谁复更来过。</p><p>卷297_6「江南杂体二首」王建</p><p>江上风翛翛，竹间湘水流。日夜桂花落，行人去悠悠。</p><p>复见离别处，虫声阴雨秋。</p><p>处处江草绿，行人发潇湘。潇湘回雁多，日夜思故乡。</p><p>春梦不知数，空山兰蕙芳。</p><p>卷297_7「远征归」王建</p><p>万里发辽阳，处处问家乡。回车不淹辙，雨雪满衣裳。</p><p>行见日月疾，坐思道路长。但令不征戍，暗镜生重光。</p><p>卷297_8「思远人」王建</p><p>妾思常悬悬，君行复绵绵。征途向何处，碧海与青天。</p><p>岁久自有念，谁令长在边。少年若不归，兰室如黄泉。</p><p>卷297_9「伤近者不见」王建</p><p>离人隔中庭，幸不为远征。雕梁下有壁，闻语亦闻行。</p><p>天涯尚寄信，此处不传情。君能并照水，形影自分明。</p><p>卷297_10「元日早朝」王建</p><p>大国礼乐备，万邦朝元正。东方色未动，冠剑门已盈。</p><p>帝居在蓬莱，肃肃钟漏清。将军领羽林，持戟巡宫城。</p><p>翠华皆宿陈，雪仗罗天兵。庭燎远煌煌，旗上日月明。</p><p>圣人龙火衣，寝殿开璇扃。龙楼横紫烟，宫女天中行。</p><p>六蕃倍位次，衣服各异形。举头看玉牌，不识宫殿名。</p><p>左右雉扇开，蹈舞分满庭。朝服带金玉，珊珊相触声。</p><p>泰阶备雅乐，九奏鸾凤鸣。裴回庆云中，竽磬寒铮铮。</p><p>三公再献寿，上帝锡永贞。天明告四方，群后保太平。</p><p>卷297_11「闻故人自征戍回」王建</p><p>昔闻着征戍，三年一还乡。今来不换兵，须死在战场。</p><p>念子无气力，徒学事戎行。少年得生还，有同堕穹苍。</p><p>自去报尔家，再行上高堂。尔弟修废枥，尔母缝新裳。</p><p>恍恍恐不真，犹未苦承望。每日空出城，畏渴携壶浆。</p><p>安得缩地经，忽使在我傍。亦知远行劳，人悴马玄黄。</p><p>慎莫多停留，苦我居者肠。</p><p>卷297_12「七泉寺上方」王建</p><p>长年好名山，本性今得从。回看尘迹遥，稍见麋鹿踪。</p><p>老僧云中居，石门青重重。阴泉养成龟，古壁飞却龙。</p><p>扫石礼新经，悬幡上高峰。日夕猿鸟合，觅食听山钟。</p><p>将火寻远泉，煮茶傍寒松。晚随收药人，便宿南涧中。</p><p>晨起冲露行，湿花枝茸茸。归依向禅师，愿作香火翁。</p><p>卷297_13「从元太守夏宴西楼」王建</p><p>六月晨亦热，卑居多烦昏。五马游西城，几杖随朱轮。</p><p>西楼临方塘，嘉木当华轩。凫鹥满中流，有酒复盈尊。</p><p>山东地无山，平视大海垠。高风凉气来，灏景沈清源。</p><p>青衿俨坐傍，礼容益敦敦。愿为颜氏徒，歌咏夫子门。</p><p>卷297_14「酬柏侍御闻与韦处士同游灵台寺见寄」王建</p><p>西域传中说，灵台属雍州。有泉皆圣迹，有石皆佛头。</p><p>所出薝卜香，外国俗来求。毒蛇护其下，樵者不可偷。</p><p>古碑在云巅，备载置寺由。魏家移下来，后人始增修。</p><p>近与韦处士，爱此山之幽。各自具所须，竹笼盛茶瓯。</p><p>牵马过危栈，襞衣涉奔流。草开平路尽，林下大石稠。</p><p>过郭转经峰，忽见东西楼。瀑布当寺门，迸落衣裳秋。</p><p>石苔铺紫花，溪叶裁碧油。松根载殿高，飘飖仙山浮。</p><p>县中贤大夫，一月前此游。赛神贺得雨，岂暇多停留。</p><p>二十韵新诗，远寄寻山俦。清泠玉涧泣，冷切石磬愁。</p><p>君名高难闲，余身愚终休。相将长无因，从今生离忧。</p><p>卷297_15「荆南赠别李肇著作转韵诗」王建</p><p>辉天覆耀地，再为歌咏始。素传学道徒，清门有君子。</p><p>文涧泻潺潺，德峰来垒垒。两京二十年，投食公卿间。</p><p>封章既不下，故旧多惭颜。卖马市耕牛，却归湘浦山。</p><p>麦收蚕上簇，衣食应丰足。碧涧伴僧禅，秋山对雨宿。</p><p>且欢身体适，幸免缨组束。上宰镇荆州，敬重同岁游。</p><p>欢逢通世友，简授画戎筹。迟迟就公食，怆怆别野裘。</p><p>主人开宴席，礼数无形迹。醉笑或颠吟，发谈皆损益。</p><p>临甃理芳鲜，升堂引宾客。早岁慕嘉名，远思今始平。</p><p>孔门忝同辙，潘馆幸诸甥。自知再婚娶，岂望为亲情。</p><p>欣欣还切切，又二千里别。楚笔防寄书，蜀茶忧远热。</p><p>关山足重叠，会合何时节。莫叹各从军，且愁岐路分。</p><p>美人停玉指，离瑟不中闻。争向巴山夜，猿声满碧云。</p><p>卷297_16「早发金堤驿」王建</p><p>虫声四野合，月色满城白。家家闭户眠，行人发孤驿。</p><p>离家尚苦热，衣服唯轻绤。时节忽复迁，秋风彻经脉。</p><p>人睡落堑辙，马惊入芦荻。慰远时问程，惊昏忽摇策。</p><p>从军岂云乐，忧患常萦积。唯愿在贫家，团圆过朝夕。</p><p>卷297_17「和裴相公道中赠别张相公」王建</p><p>云间双凤鸣，一去一归城。鞍马朝天色，封章恋阙情。</p><p>日临宫树高，烟盖沙草平。会当戎事息，联影绕池行。</p><p>卷297_18「和钱舍人水植诗」王建</p><p>盆里盛野泉，晚鲜幽更好。初活草根浮，重生荷叶小。</p><p>多时水马出，尽日蜻蜓绕。朝早独来看，冷星沈碧晓。</p><p>卷297_19「题寿安南馆」王建</p><p>明蒙竹间亭，天暖幽桂碧。云生四面山，水接当阶石。</p><p>湿树浴鸟痕，破苔卧鹿迹。不缘尘驾触，堪作商皓宅。</p><p>卷297_20「送张籍归江东」王建</p><p>清泉浣尘缁，灵药释昏狂。君诗发大雅，正气回我肠。</p><p>复令五彩姿，洁白归天常。昔岁同讲道，青襟在师傍。</p><p>出处两相因，如彼衣与裳。行行成此归，离我适咸阳。</p><p>失意未还家，马蹄尽四方。访余咏新文，不倦道路长。</p><p>僮仆怀昔念，亦如还故乡。相亲惜昼夜，寝息不异床。</p><p>犹将在远道，忽忽起思量。黄金未为罍，无以挹酒浆。</p><p>所念俱贫贱，安得相发扬。回车远归省，旧宅江南厢。</p><p>归乡非得意，但贵情义彰。五月天气热，波涛毒于汤。</p><p>慎勿多饮酒，药膳愿自强。</p><p>卷297_21「励学」王建</p><p>买地不肥实，其繁系耕凿。良田少锄理，兰焦香亦薄。</p><p>勿以听者迷，故使宫征错。谁言三岁童，还能分善恶。</p><p>孜孜日求益，犹恐业未博。况我性顽蒙，复不勤修学。</p><p>有如朝暮食，暂亏忧陨获。若使无六经，贤愚何所托。</p><p>卷297_22「山中寄及第故人」王建</p><p>长长南山松，短短北涧杨。俱承日月照，幸免斤斧伤。</p><p>去年与子别，诚言暂还乡。如何弃我去，天路忽腾骧。</p><p>谁谓有双目，识貌不识肠。岂知心内乖，着我薜萝裳。</p><p>寻君向前事，不叹今异翔。往往空室中，寤寐说珪璋。</p><p>十年居此溪，松桂日苍苍。自从无佳人，山中不辉光。</p><p>尽弃所留药，亦焚旧草堂。还君誓已书，归我学仙方。</p><p>既为参与辰，各愿不相望。始终名利途，慎勿罹咎殃。</p><p>卷297_23「求友」王建</p><p>鉴形须明镜，疗疾须良医。若无傍人见，形疾安自知。</p><p>世路薄言行，学成弃其师。每怀一饭恩，不重劝勉词。</p><p>𢽾学既不诚，朋友道日亏。遂作名利交，四海争奔驰。</p><p>常慕正直人，生死不相离。苟能成我身，甘与僮仆随。</p><p>我言彼当信，彼道我无疑。针药及病源，以石投深池。</p><p>终朝举善道，敬爱当行之。纵令误所见，亦贵本相规。</p><p>不求立名声，所贵去瑕玼.各愿贻子孙，永为后世资。</p><p>卷297_24「寄李益少监兼送张实游幽州」王建</p><p>大雅废已久，人伦失其常。天若不生君，谁复为文纲。</p><p>迷者得道路，溺者遇舟航。国风人已变，山泽增辉光。</p><p>星辰有其位，岂合离帝傍。贤人既遐征，凤鸟安来翔。</p><p>少小慕高名，所念隔山冈。集卷新纸封，每读常焚香。</p><p>古来难自达，取鉴在贤良。未为知音故，徒恨名不彰。</p><p>谅无金石坚，性命岂能长。常恐一世中，不上君子堂。</p><p>伟哉清河子，少年志坚强。箧中有素文，千里求发扬。</p><p>自顾音韵乖，无因合宫商。幸君达精诚，为我求回章。</p><p>卷297_25「寄崔列中丞」王建</p><p>火山无冷地，浊流无清源。人生在艰世，何处避谗言。</p><p>诸侯镇九州，天子开四门。尚有忠义士，不得申其冤。</p><p>嘉木移远植，为我当行轩。君子居要途，易失主人恩。</p><p>我爱古人道，师君直且温。贪泉誓不饮，邪路誓不奔。</p><p>如何非冈阪，故使车轮翻。妓妾随他人，家事幸获存。</p><p>当时门前客，默默空冤烦。从今遇明代，善恶亦须论。</p><p>莫以曾见疑，直道遂不敦。</p><p>卷297_26「喻时」王建</p><p>去者如弊帷，来者如新衣。鲜华非久长，色落还弃遗。</p><p>讵知行者夭，岂悟壮者衰。区区未死间，回面相是非。</p><p>好闻苦不乐，好视忽生疵。乃明万物情，皆逐人心移。</p><p>古今尽如此，达士将何为。</p><p>卷297_27「赠王侍御」王建</p><p>愚者昧邪正，贵将平道行。君子抱仁义，不惧天地倾。</p><p>三受主人辟，方出咸阳城。迟疑匪自崇，将显求贤名。</p><p>自来掌军书，无不尽臣诚。何必操白刃，始致海内平。</p><p>恭事四海人，甚于敬公卿。有恶如己辱，闻善如己荣。</p><p>或人居饥寒，进退陈中情。彻晏听苦辛，坐卧身不宁。</p><p>以心应所求，尽家犹为轻。衣食有亲疏，但恐逾礼经。</p><p>我今愿求益，讵敢为友生。幸君扬素风，永作来者程。</p><p>卷297_28「宋氏五女（若芬五女：若华、若昭、若伦、若宪、若茵）」王建</p><p>五女誓终养，贞孝内自持。兔丝自萦纡，不上青松枝。</p><p>晨昏在亲傍，闲则读书诗。自得圣人心，不因儒者知。</p><p>少年绝音华，贵绝父母词。素钗垂两髦，短窄古时衣。</p><p>行成闻四方，征诏环珮随。同时入皇宫，联影步玉墀。</p><p>乡中尚其风，重为修茅茨。圣朝有良史，将此为女师。</p><p>卷297_29「送于丹移家洺州」王建</p><p>忆昔门馆前，君当童子年。今来见成长，俱过远所传。</p><p>诗礼不外学，兄弟相攻研。如彼贩海翁，岂种溪中田。</p><p>四方尚尔文，独我敬尔贤。但爱金玉声，不贵金玉坚。</p><p>孤遗一室中，寝食不相捐。饱如肠胃同，疾苦肤体连。</p><p>耕者求沃土，沤者求深源。彼邦君子居，一日可徂迁。</p><p>念此居处近，各为衣食牵。从今不见面，犹胜异山川。</p><p>既乖欢会期，郁郁两难宣。素琴苦无徽，安得宫商全。</p><p>他皆缓别日，我愿促行轩。送人莫长歌，长歌离恨延。</p><p>羸马不知去，过门常盘旋。会当为尔邻，有地容一泉。</p><p>卷297_30「留别舍弟」王建</p><p>孤贱相长育，未曾为远游。谁不重欢爱，晨昏阙珍羞。</p><p>出门念衣单，草木当穷秋。非疾有忧叹，实为人子尤。</p><p>世情本难合，对面隔山丘。况复干戈地，懦夫何所投。</p><p>与尔俱长成，尚为沟壑忧。岂非轻岁月，少小不勤修。</p><p>从今解思量，勉力谋善猷。但得成尔身，衣食宁我求。</p><p>固合受此训，堕慢为身羞。岁暮当归来，慎莫怀远游。</p><p>卷297_31「坏屋」王建</p><p>官家有坏屋，居者愿离得。苟或幸其迁，回循任倾侧。</p><p>若当君子住，一日还修饰。必使换榱楹，先须木端直。</p><p>永令雀与鼠，无处求栖息。坚固传后人，从今勉劳力。</p><p>以兹喻臣下，亦可成邦国。虽曰愚者词，将来幸无惑。</p><p>卷297_32「送薛蔓应举」王建</p><p>四海重贡献，珠赆称至珍。圣朝开礼闱，所贵集嘉宾。</p><p>若生在世间，此路出常伦。一士登甲科，九族光彩新。</p><p>憧憧车马徒，争路长安尘。万目视高天，升者得苦辛。</p><p>况子当少年，丈人在咸秦。出门见宫阙，献赋侍朱轮。</p><p>有贤大国丰，无子一家贫。男儿富邦家，岂为荣其身。</p><p>煌煌文明代，俱幸生此辰。自顾非国风，难以合圣人。</p><p>子去东堂上，我归南涧滨。愿君勤作书，与我山中邻。</p><p>卷297_33「将归故山留别杜侍御」王建</p><p>有川不得涉，有路不得行。沈沈百忧中，一日如一生。</p><p>错来干诸侯，石田废春耕。虎戟卫重门，何因达中诚。</p><p>日月俱照辉，山川异阴晴。如何百里间，开目不见明。</p><p>我今归故山，誓与草木并。愿君去丘阪，长使道路平。</p><p>卷297_34「送韦处士老舅」王建</p><p>忆昨痴小年，不知有经籍。常随童子游，多向外家剧。</p><p>偷花入邻里，弄笔书墙壁。照水学梳头，应门未穿帻。</p><p>人前赏文性，梨果蒙不惜。赋字咏新泉，探题得幽石。</p><p>自从出关辅，三十年作客。风雨一飘飖，亲情多阻隔。</p><p>如何二千里，尘土驱蹇瘠。良久陈苦辛，从头叹衰白。</p><p>既来今又去，暂笑还成戚。落日动征车，春风卷离席。</p><p>云台观西路，华岳祠前柏。会得过帝乡，重寻旧行迹。</p><p>卷297_35「送同学故人」王建</p><p>各为四方人，此地同事师。业成有先后，不得长相随。</p><p>出林多道路，缘冈复绕陂。念君辛苦行，令我形体疲。</p><p>黄叶堕车前，四散当此时。亭上夜萧索，山风水离离。</p><p>卷297_36「幽州送申稷评事归平卢」王建</p><p>行子绕天北，山高塞复深。升堂展客礼，临水濯缨襟。</p><p>驱驰戎地马，聚散林间禽。一杯泻东流，各愿无异心。</p><p>蓟亭虽苦寒，春夕勿重衾。从军任白头，莫卖故山岑。</p><p>卷297_37「温门山」王建</p><p>早入温门山，群峰乱如戟。崩崖欲相触，呀豁断行迹。</p><p>脱屐寻浅流，定足畏欹石。路尽十里溪，地多千岁柏。</p><p>洞门昼阴黑，深处惟石壁。似见丹砂光，亦闻钟乳滴。</p><p>灵池出山底，沸水冲地脉。暖气成湿烟，蒙蒙窗中白。</p><p>随僧入古寺，便是云外客。月出天气凉，夜钟山寂寂。</p><p>卷297_38「代故人新姬侍疾」王建</p><p>双毂不回辙，子疾已在旁。侍坐长摇扇，迎医渐下床。</p><p>新施箱中幔，未洗来时妆。奉君缠绵意，幸愿莫相忘。</p><p>卷297_39「采桑」王建</p><p>鸟鸣桑叶间，绿条复柔柔。攀看去手近，放下长长钩。</p><p>黄花盖野田，白马少年游。所念岂回顾，良人在高楼。</p><p>卷297_40「晓思」王建</p><p>晓气生绿水，春条露霏霏。林间栖鸟散，远念征人起。</p><p>幽花宿含彩，早蝶寒弄翅。君行非晨风，讵能从门至。</p><p>卷297_41「早起」王建</p><p>回灯正衣裳，出户星未稀。堂前候姑起，环珮生晨辉。</p><p>暗池光幂zx，密树花葳蕤。九城钟漏绝，遥听直郎归。</p><p>卷297_9「酬张十八病中寄诗」王建</p><p>本性慵远行，绵绵病自生。见君绸缪思，慰我寂寞情。</p><p>风幌夜不掩，秋灯照雨明。彼愁此又忆，一夕两盈盈。</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p1.pstatp.com/large/dfic-imagehandler/8d26e6c4-63e9-40a0-865e-536364907986><p class=pgc-img-caption></p></div><h1 class=ql-align-center>卷298王建</h1><p>卷二百九十八</p><p>卷298_1「凉州行」王建</p><p>凉州四边沙皓皓，汉家无人开旧道。边头州县尽胡兵，</p><p>将军别筑防秋城。万里人家皆已没，年年旌节发西京。</p><p>多来中国收妇女，一半生男为汉语。蕃人旧日不耕犁，</p><p>相学如今种禾黍。驱羊亦着锦为衣，为惜毡裘防斗时。</p><p>养蚕缲茧成匹帛，那堪绕帐作旌旗。城头山鸡鸣角角，</p><p>洛阳家家学胡乐。</p><p>卷298_2「寒食行」王建</p><p>寒食家家出古城，老人看屋少年行。丘垄年年无旧道，</p><p>车徒散行入衰草。牧儿驱牛下冢头，畏有家人来洒扫。</p><p>远人无坟水头祭，还引妇姑望乡拜。三日无火烧纸钱，</p><p>纸钱那得到黄泉。但看垄上无新土，此中白骨应无主。</p><p>卷298_3「促刺词（一作促促行）」王建</p><p>促刺复促刺，水中无鱼山无石。少年虽嫁不得归，</p><p>头白犹着父母衣。田边旧宅非所有，我身不及逐鸡飞。</p><p>出门若有归死处，猛虎当衢向前去。百年不遣踏君门，</p><p>在家谁唤为新妇。岂不见他邻舍娘，嫁来常在舅姑傍。</p><p>卷298_4「垄头水」王建</p><p>垄水何年垄头别，不在山中亦呜咽。征人塞耳马不行，</p><p>未到垄头闻水声。谓是西流入蒲海，还闻北去绕龙城。</p><p>垄东垄西多屈曲，野麋饮水长簇簇。胡兵夜回水旁住，</p><p>忆着来时磨剑处。向前无井复无泉，放马回看垄头树。</p><p>卷298_5「北邙行（一作北邙山）」王建</p><p>北邙山头少闲土，尽是洛阳人旧墓。旧墓人家归葬多，</p><p>堆着黄金无买处。天涯悠悠葬日促，冈阪崎岖不停毂。</p><p>高张素幕绕铭旌，夜唱挽歌山下宿。洛阳城北复城东，</p><p>魂车祖马长相逢。车辙广若长安路，蒿草少于松柏树。</p><p>涧底盘陀石渐稀，尽向坟前作羊虎。谁家石碑文字灭，</p><p>后人重取书年月。朝朝车马送葬回，还起大宅与高台。</p><p>卷298_6「温泉宫行」王建</p><p>十月一日天子来，青绳御路无尘埃。宫前内里汤各别，</p><p>每个白玉芙蓉开。朝元阁向山上起，城绕青山龙暖水。</p><p>夜开金殿看星河，宫女知更月明里。武皇得仙王母去，</p><p>山鸡昼鸣宫中树。温泉决决出宫流，宫使年年修玉楼。</p><p>禁兵去尽无射猎，日西麋鹿登城头。梨园弟子偷曲谱，</p><p>头白人间教歌舞。</p><p>卷298_7「春词」王建</p><p>红烟满户日照梁，天丝软弱虫飞扬。菱花霍霍绕帷光，</p><p>美人对镜着衣裳。庭中并种相思树，夜夜还栖双凤凰。</p><p>卷298_8「辽东行」王建</p><p>辽东万里辽水曲，古戍无城复无屋。黄云盖地雪作山，</p><p>不惜黄金买衣服。战回各自收弓箭，正西回面家乡远。</p><p>年年郡县送征人，将与辽东作丘阪。宁为草木乡中生，</p><p>有身不向辽东行。</p><p>卷298_9「塞上梅」王建</p><p>天山路傍一株梅，年年花发黄云下。昭君已殁汉使回，</p><p>前后征人惟系马。日夜风吹满陇头，还随陇水东西流。</p><p>此花若近长安路，九衢年少无攀处。</p><p>卷298_10「戴胜词」王建</p><p>戴胜谁与尔为名，木中作窠墙上鸣。声声催我急种谷，</p><p>人家向田不归宿。紫冠采采褐羽斑，衔得蜻蜓飞过屋。</p><p>可怜白鹭满绿池，不如戴胜知天时。</p><p>卷298_11「秋千词」王建</p><p>长长丝绳紫复碧，袅袅横枝高百尺。少年儿女重秋千，</p><p>盘巾结带分两边。身轻裙薄易生力，双手向空如鸟翼。</p><p>下来立定重系衣，复畏斜风高不得。傍人送上那足贵，</p><p>终赌鸣珰斗自起。回回若与高树齐，头上宝钗从堕地。</p><p>眼前争胜难为休，足踏平地看始愁。</p><p>卷298_12「开池得古钗」王建</p><p>美人开池北堂下，拾得宝钗金未化。凤凰半在双股齐，</p><p>钿花落处生黄泥。当时堕地觅不得，暗想窗中还夜啼。</p><p>可知将来对夫婿，镜前学梳古时髻。莫言至死亦不遗，</p><p>还似前人初得时。</p><p>卷298_13「赛神曲」王建</p><p>男抱琵琶女作舞，主人再拜听神语。新妇上酒勿辞勤，</p><p>使尔舅姑无所苦。椒浆湛湛桂座新，一双长箭系红巾。</p><p>但愿牛羊满家宅，十月报赛南山神。青天无风水复碧，</p><p>龙马上鞍牛服轭。纷纷醉舞踏衣裳，把酒路旁劝行客。</p><p>卷298_14「田家留客」王建</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p3.pstatp.com/large/dfic-imagehandler/c4799c88-aaf6-487b-b40a-ce5320b20be6><p class=pgc-img-caption></p></div><p>人家少能留我屋，客有新浆马有粟。远行僮仆应苦饥，</p><p>新妇厨中炊欲熟。不嫌田家破门户，蚕房新泥无风土。</p><p>行人但饮莫畏贫。明府上来何苦辛。丁宁回语屋中妻，</p><p>有客勿令儿夜啼。双冢直西有县路，我教丁男送君去。</p><p>卷298_15「精卫词」王建</p><p>精卫谁教尔填海，海边石子青磊磊。但得海水作枯池，</p><p>海中鱼龙何所为。口穿岂为空衔石，山中草木无全枝。</p><p>朝在树头暮海里，飞多羽折时堕水。高山未尽海未平，</p><p>愿我身死子还生。</p><p>卷298_16「老妇叹镜」王建</p><p>嫁时明镜老犹在，黄金镂画双凤背。忆昔咸阳初买来，</p><p>灯前自绣芙蓉带。十年不开一片铁，长向暗中梳白发。</p><p>今日后床重照看，生死终当此长别。</p><p>卷298_17「望夫石」王建</p><p>望夫处，江悠悠。化为石，不回头。</p><p>上头日日风复雨，行人归来石应语。</p><p>卷298_18「别鹤曲」王建</p><p>主人一去池水绝，池鹤散飞不相别。青天漫漫碧水重，</p><p>知向何山风雪中。万里虽然音影在，两心终是死生同。</p><p>池边巢破松树死，树头年年乌生子。</p><p>卷298_19「乌栖曲」王建</p><p>章华宫人夜上楼，君王望月西山头。</p><p>夜深宫殿门不锁，白露满山山叶堕。</p><p>卷298_20「雉将雏」王建</p><p>雉咿喔，雏出ob.毛斑斑，觜啄啄。学飞未得一尺高，</p><p>还逐母行旋母脚。麦垄浅浅难蔽身，远去恋雏低怕人。</p><p>时时土中鼓两翅，引雏拾虫不相离。</p><p>卷298_21「白纻歌二首」王建</p><p>天河漫漫北斗璨，宫中乌啼知夜半。新缝白纻舞衣成，</p><p>来迟邀得吴王迎。低鬟转面掩双袖。玉钗浮动秋风生。</p><p>酒多夜长夜未晓，月明灯光两相照。后庭歌声更窈窕。</p><p>馆娃宫中春日暮，荔枝木瓜花满树。城头乌栖休击鼓，</p><p>青娥弹瑟白纻舞。夜天曈曈不见星，宫中火照西江明。</p><p>美人醉起无次第，堕钗遗珮满中庭。此时但愿可君意，</p><p>回昼为宵亦不寐。年年奉君君莫弃。</p><p>卷298_22「短歌行」王建</p><p>人初生，日初出。上山迟，下山疾。百年三万六千朝，</p><p>夜里分将强半日。有歌有舞须早为，昨日健于今日时。</p><p>人家见生男女好，不知男女催人老。短歌行，无乐声。</p><p>卷298_23「饮马长城窟」王建</p><p>长城窟，长城窟边多马骨。古来此地无井泉，</p><p>赖得秦家筑城卒。征人饮马愁不回，长城变作望乡堆。</p><p>蹄踪未干人去近，续后马来泥污尽。枕弓睡着待水生，</p><p>不见阴山在前阵。马蹄足脱装马头，健儿战死谁封侯。</p><p>卷298_24「乌夜啼」王建</p><p>庭树乌，尔何不向别处栖，夜夜夜半当户啼。</p><p>家人把烛出洞户，惊栖失群飞落树。一飞直欲飞上天。</p><p>回回不离旧栖处。未明重绕主人屋，欲下空中黑相触。</p><p>风飘雨湿亦不移，君家树头多好枝。</p><p>卷298_25「簇蚕辞」王建</p><p>蚕欲老，箔头作茧丝皓皓。场宽地高风日多，</p><p>不向中庭z4蒿草。神蚕急作莫悠扬，年来为尔祭神桑。</p><p>但得青天不下雨，上无苍蝇下无鼠。新妇拜簇愿茧稠，</p><p>女洒桃浆男打鼓。三日开箔雪团团，先将新茧送县官。</p><p>已闻乡里催织作，去与谁人身上着。</p><p>卷298_9「渡辽水」王建</p><p>渡辽水，此去咸阳五千里。来时父母知隔生，</p><p>重着衣裳如送死。亦有白骨归咸阳，营家各与题本乡。</p><p>身在应无回渡日，驻马相看辽水傍。</p><p>卷298_10「空城雀」王建</p><p>空城雀，何不飞来人家住，空城无人种禾黍。</p><p>土间生子草间长，满地蓬蒿幸无主。近村虽有高树枝，</p><p>雨中无食长苦饥。八月小儿挟弓箭，家家畏向田头飞。</p><p>但能不出空城里，秋时百草皆有子。报言黄口莫啾啾，</p><p>长尔得成无横死。</p><p>卷298_11「水运行」王建</p><p>西江运船立红帜，万棹千帆绕江水。去年六月无稻苗，</p><p>已说水乡人饿死。县官部船日算程，暴风恶雨亦不停。</p><p>在生有乐当有苦，三年作官一年行。坏舟畏鼠复畏漏，</p><p>恐向太仓折升斗。辛勤耕种非毒药，看着不入农夫口。</p><p>用尽百金不为费，但得一金即为利。远征海稻供边食，</p><p>岂如多种边头地。</p><p>卷298_12「当窗织」王建</p><p>叹息复叹息，园中有枣行人食。贫家女为富家织。</p><p>翁母隔墙不得力。水寒手涩丝脆断，续来续去心肠烂。</p><p>草虫促促机下啼，两日催成一匹半。输官上顶有零落，</p><p>姑未得衣身不着。当窗却羡青楼倡，十指不动衣盈箱。</p><p>卷298_13「失钗怨」王建</p><p>贫女铜钗惜于玉，失却来寻一日哭。嫁时女伴与作妆，</p><p>头戴此钗如凤凰。双杯行酒六亲喜，我家新妇宜拜堂。</p><p>镜中乍无失髻样，初起犹疑在床上。高楼翠钿飘舞尘，</p><p>明日从头一遍新。</p><p>卷298_14「春燕词」王建</p><p>新燕新燕何不定，东家绿池西家井。飞鸣当户影悠扬，</p><p>一绕檐头一绕梁。黄姑说向新妇女，去年堕子污衣箱。</p><p>已能辞山复过海，幸我堂前故巢在。求食慎勿爱高飞，</p><p>空中饥鸢为尔害。辛勤作窠在画梁，愿得年年主人富。</p><p>卷298_15「主人故池」王建</p><p>高池高阁上连起，荷叶团团盖秋水。</p><p>主人已远凉风生，旧客不来芙蓉死。</p><p>卷298_16「古宫怨」王建</p><p>乳乌哑哑飞复啼，城头晨夕宫中栖。</p><p>吴王别殿绕江水，后宫不开美人死。</p><p>卷298_17「关山月」王建</p><p>关山月，营开道白前军发。冻轮当碛光悠悠，</p><p>照见三堆两堆骨。边风割面天欲明，金沙岭西看看没。</p><p>卷298_18「赠离曲」王建</p><p>合欢叶堕梧桐秋，鸳鸯背飞水分流。少年使我忽相弃。</p><p>雌号雄鸣夜悠悠。夜长月没虫切切，冷风入房灯焰灭。</p><p>若知中路各西东，彼此不忘同心结。收取头边蛟龙枕，</p><p>留着箱中双雉裳。我今焚却旧房物，免使他人登尔床。</p><p>卷298_19「宛转词」王建</p><p>宛宛转转胜上纱，红红绿绿苑中花。</p><p>纷纷泊泊夜飞鸦，寂寂寞寞离人家。</p><p>卷298_20「水夫谣」王建</p><p>苦哉生长当驿边，官家使我牵驿船。辛苦日多乐日少，</p><p>水宿沙行如海鸟。逆风上水万斛重，前驿迢迢后淼淼。</p><p>半夜缘堤雪和雨，受他驱遣还复去。衣寒衣湿披短蓑，</p><p>臆穿足裂忍痛何。到明辛苦无处说，齐声腾踏牵船出。</p><p>一间茆屋何所直，父母之乡去不得。我愿此水作平田，</p><p>长使水夫不怨天。</p><p>卷298_21「田家行」王建</p><p>男声欣欣女颜悦，人家不怨言语别。五月虽热麦风清，</p><p>檐头索索缲车鸣。野蚕作茧人不取，叶间扑扑秋蛾生。</p><p>麦收上场绢在轴，的知输得官家足。不望入口复上身，</p><p>且免向城卖黄犊。回家衣食无厚薄，不见县门身即乐。</p><p>卷298_22「去妇」王建</p><p>新妇去年胼手足，衣不暇缝蚕废簇。白头使我忧家事，</p><p>还如夜里烧残烛。当初为取傍人语，岂道如今自辛苦。</p><p>在时纵嫌织绢迟，有丝不上邻家机。</p><p>卷298_23「神树词」王建</p><p>我家家西老棠树，须晴即晴雨即雨。四时八节上杯盘，</p><p>愿神莫离神处所。男不着丁女在舍，官事上下无言语。</p><p>老身长健树婆娑，万岁千年作神主。</p><p>卷298_24「祝鹊」王建</p><p>神鹊神鹊好言语，行人早回多利赂。</p><p>我今庭中栽好树，与汝作巢当报汝。</p><p>卷298_25「古谣」王建</p><p>一东一西垄头水，一聚一散天边霞。</p><p>一来一去道上客，一颠一倒池中麻。</p><p>卷298_26「公无渡河」王建</p><p>渡头恶天两岸远，波涛塞川如叠阪。幸无白刃驱向前，</p><p>何用将身自弃捐。蛟龙啮骨鱼食血，黄泥直下无青天。</p><p>男儿纵轻妇人语，惜君性命还须取。妇人无力挽断衣，</p><p>舟沈身死悔难追。公无渡河，公须自为。</p><p>卷298_27「海人谣」王建</p><p>海人无家海里住，采珠役象为岁赋。</p><p>恶波横天山塞路，未央宫中常满库。</p><p>卷298_28「行见月」王建</p><p>月初生，居人见月一月行。行行一年十二月，</p><p>强半马上看盈缺。百年欢乐能几何，在家见少行见多。</p><p>不缘衣食相驱遣，此身谁愿长奔波。箧中有帛仓有粟，</p><p>岂向天涯走碌碌。家人见月望我归，正是道上思家时。</p><p>卷298_29「七夕曲」王建</p><p>河边独自看星宿，夜织天丝难接续。抛梭振镊动明珰，</p><p>为有秋期眠不足。遥愁今夜河水隔，龙驾车辕鹊填石。</p><p>流苏翠帐星渚间，环珮无声灯寂寂。两情缠绵忽如故。</p><p>复畏秋风生晓路。幸回郎意且斯须，一年中别今始初。</p><p>明星未出少停车。</p><p>卷298_30「两头纤纤」王建</p><p>两头纤纤青玉玦，半白半黑头上发。</p><p>逼逼仆仆春冰裂，磊磊落落桃花结。</p><p>卷298_31「独漉歌」王建</p><p>独独漉漉，鼠食猫肉。乌日中，鹤露宿。黄河水直人心曲。</p><p>卷298_32「寄远曲」王建</p><p>美人别来无处所，巫山月明湘江雨。千回相见不分明，</p><p>井底看星梦中语。两心相对尚难知，何况万里不相疑。</p><p>卷298_33「伤韦令孔雀词」王建</p><p>可怜孔雀初得时，美人为尔别开池。池边凤凰作伴侣，</p><p>羌声鹦鹉无言语。雕笼玉架嫌不栖，夜夜思归向南舞。</p><p>如今憔悴人见恶，万里更求新孔雀。热眠雨水饥拾虫，</p><p>翠尾盘泥金彩落。多时人养不解飞，海山风黑何处归。</p><p>卷298_34「伤邻家鹦鹉词」王建</p><p>东家小女不惜钱，买得鹦鹉独自怜。自从死却家中女，</p><p>无人更共鹦鹉语。十日不饮一滴浆，泪渍绿毛头似鼠。</p><p>舌关哑咽畜哀怨，开笼放飞离人眼。短声亦绝翠臆翻，</p><p>新墓崔嵬旧巢远。此禽有志女有灵，定为连理相并生。</p><p>卷298_35「春来曲」王建</p><p>春欲来，每日望春门早开。黄衫白马带尘土，</p><p>逢着探春人却回。御堤内园晓过急，九衢大宅家家入。</p><p>青帝少女染桃花，露妆初出红犹湿。光风暾暾蝶宛宛，</p><p>绕树气匝枝柯软。可怜寒食街中郎，早起着得单衣裳。</p><p>少年即见春好处，似我白头无好树。</p><p>卷298_36「春去曲」王建</p><p>春已去，花亦不知春去处。缘冈绕涧却归来，</p><p>百回看着无花树。就中一夜东风恶，收红拾紫无遗落。</p><p>老夫不比少年儿，不中数与春别离。</p><p>卷298_37「东征行」王建</p><p>桐柏水西贼星落，枭雏夜飞林木恶。相国刻日波涛清，</p><p>当朝自请东南征。舍人为宾侍郎副，晓觉蓬莱欠珮声。</p><p>玉阶舞蹈谢旌节，生死向前山可穴。同时赐马并赐衣，</p><p>御楼看带弓刀发。马前猛士三百人，金书左右红旗新。</p><p>司庖常膳皆得对，好事将军封尔身。男儿生杀在手里，</p><p>营门老将皆忧死。曈曈白日当南山，不立功名终不还。</p><p>卷298_38「荆门行」王建</p><p>江边行人暮悠悠，山头殊未见荆州。岘亭西南路多曲，</p><p>栎林深深石镞镞。看炊红米煮白鱼，夜向鸡鸣店家宿。</p><p>南中三月蚊蚋生，黄昏不闻人语声。生纱帷疏薄如雾，</p><p>隔衣噆肤耳边鸣。欲明不待灯火起，唤得官船过蛮水。</p><p>女儿停客茆屋新，开门扫地桐花里。犬声扑扑寒溪烟，</p><p>人家烧竹种山田。巴云欲雨薰石热，麋鹿度江虫出穴。</p><p>大蛇过处一山腥，野牛惊跳双角折。斜分汉水横千山，</p><p>山青水绿荆门关。向前问个长沙路，旧是屈原沈溺处。</p><p>谁家丹旐已南来，逢着流人从此去。月明山鸟多不栖，</p><p>下枝飞上高枝啼。主人念远心不怿，罗衫卧对章台夕。</p><p>红烛交横各自归，酒醒还是他乡客。壮年留滞尚思家，</p><p>况复白头在天涯。</p><p>卷298_39「镜听词」王建</p><p>重重摩挲嫁时镜，夫婿远行凭镜听。回身不遣别人知，</p><p>人意丁宁镜神圣。怀中收拾双锦带，恐畏街头见惊怪。</p><p>嗟嗟eP々下堂阶，独自灶前来跪拜。出门愿不闻悲哀，</p><p>郎在任郎回未回。月明地上人过尽，好语多同皆道来。</p><p>卷帷上床喜不定。与郎裁衣失翻正。可中三日得相见，</p><p>重绣锦囊磨镜面。</p><p>卷298_40「行宫词」王建</p><p>上阳宫到蓬莱殿，行宫岩岩遥相见。向前天子行幸多，</p><p>马蹄车辙山川遍。当时州县每年修，皆留内人看玉案。</p><p>禁兵夺得明堂后，长闭桃源与绮绣。开元歌舞古草头，</p><p>梁州乐人世嫌旧。官家乏人作宫户，不泥宫墙斫宫树。</p><p>两边仗屋半崩摧，夜火入林烧殿柱。休封中岳六十年，</p><p>行宫不见人眼穿。</p><p>卷298_41「羽林行」王建</p><p>长安恶少出名字，楼下劫商楼上醉。天明下直明光宫，</p><p>散入五陵松柏中。百回杀人身合死，赦书尚有收城功。</p><p>九衢一日消息定，乡吏籍中重改姓。出来依旧属羽林，</p><p>立在殿前射飞禽。</p><p>卷298_42「射虎行」王建</p><p>自去射虎得虎归，官差射虎得虎迟。独行以死当虎命，</p><p>两人因疑终不定。朝朝暮暮空手回，山下绿苗成道径。</p><p>远立不敢污箭镞，闻死还来分虎肉。惜留猛虎着深山，</p><p>射杀恐畏终身闲。</p><p>卷298_43「远将归」王建</p><p>远将归，胜未别离时。在家相见熟，新归欢不足。</p><p>去愿车轮迟，回思马蹄速。但令在舍相对贫，</p><p>不向天涯金绕身。</p><p>卷298_44「寻橦歌」王建</p><p>人间百戏皆可学，寻橦不比诸余乐。重梳短髻下金钿，</p><p>红帽青巾各一边。身轻足捷胜男子，绕竿四面争先缘。</p><p>习多倚附欹竿滑，上下蹁跹皆着袜。翻身垂颈欲落地，</p><p>却住把腰初似歇。大竿百夫擎不起，袅袅半在青云里。</p><p>纤腰女儿不动容，戴行直舞一曲终。回头但觉人眼见，</p><p>矜难恐畏天无风。险中更险何曾失，山鼠悬头猿挂膝。</p><p>小垂一手当舞盘，斜惨双蛾看落日。斯须改变曲解新，</p><p>贵欲欢他平地人。散时满面生颜色，行步依前无气力。</p><p>卷298_45「铜雀台」王建</p><p>娇爱更何日，高台空数层。含啼映双袖，不忍看西陵。</p><p>漳水东流无复来，百花辇路为苍苔。青楼月夜长寂寞，</p><p>碧云日暮空裴回。君不见邺中万事非昔时，</p><p>古人不在今人悲。春风不逐君王去，草色年年旧宫路。</p><p>宫中歌舞已浮云，空指行人往来处。</p><p>卷298_46「鸡鸣曲」王建</p><p>鸡初鸣，明星照东屋；鸡再鸣，红霞生海腹。</p><p>百官待漏双阙前，圣人亦挂山龙服。宝钗命妇灯下起，</p><p>环珮玲珑晓光里。直内初烧玉案香，司更尚滴铜壶水。</p><p>金吾卫里直郎妻，到明不睡听晨鸡。天头日月相送迎，</p><p>夜栖旦鸣人不迷。</p><p>卷298_47「送衣曲」王建</p><p>去秋送衣渡黄河，今秋送衣上陇阪。妇人不知道径处，</p><p>但问新移军近远。半年着道经雨湿，开笼见风衣领急。</p><p>旧来十月初点衣，与郎着向营中集。絮时厚厚绵纂纂，</p><p>贵欲征人身上暖。愿身莫着裹尸归，愿妾不死长送衣。</p><p>卷298_48「斜路行」王建</p><p>世间娶容非娶妇，中庭牡丹胜松树。九衢大道人不行，</p><p>走马奔车逐斜路。斜路行熟直路荒，东西岂是横太行。</p><p>南楼弹弦北户舞，行人到此多回徨。头白如丝面如茧，</p><p>亦学少年行不返。纵令自解思故乡，轮折蹄穿白日晚。</p><p>谁将古曲换斜音，回取行人斜路心。</p><p>卷298_49「织锦曲」王建</p><p>大女身为织锦户，名在县家供进簿。长头起样呈作官，</p><p>闻道官家中苦难。回花侧叶与人别，唯恐秋天丝线干。</p><p>红缕葳蕤紫茸软，蝶飞参差花宛转。一梭声尽重一梭，</p><p>玉腕不停罗袖卷。窗中夜久睡髻偏，横钗欲堕垂着肩。</p><p>合衣卧时参没后，停灯起在鸡鸣前。一匹千金亦不卖，</p><p>限日未成宫里怪。锦江水涸贡转多，宫中尽着单丝罗。</p><p>莫言山积无尽日，百尺高楼一曲歌。</p><p>卷298_50「捣衣曲（一作送衣曲）」王建</p><p>月明中庭捣衣石，掩帷下堂来捣帛。妇姑相对神力生，</p><p>双揎白腕调杵声。高楼敲玉节会成，家家不睡皆起听。</p><p>秋天丁丁复冻冻，玉钗低昂衣带动。夜深月落冷如刀，</p><p>湿着一双纤手痛。回编易裂看生熟，鸳鸯纹成水波曲。</p><p>重烧熨斗帖两头，与郎裁作迎寒裘。</p><p>卷298_51「秋夜曲二首」王建</p><p>天清漏长霜泊泊，兰绿收荣桂膏涸。高楼云鬟弄婵娟，</p><p>古瑟暗断秋风弦。玉关遥隔万里道，金刀不剪双泪泉。</p><p>香囊火死香气少，向帷合眼何时晓。城乌作营啼野月，</p><p>秦州少妇生离别。</p><p>秋灯向壁掩洞房，良人此夜直明光。</p><p>天河悠悠漏水长，南楼北斗两相当。</p><p>卷298_52「题台州隐静寺」王建</p><p>隐静灵仙寺天凿，杯度飞来建岩壑。五峰直上插银河，</p><p>一涧当空泻寥廓。崆峒黯淡碧琉璃，白云吞吐红莲阁。</p><p>不知势压天几重，钟声常闻月中落。</p><div class=pgc-img><img alt="全唐诗 《共计900卷》（294——298卷）" onerror=errorimg.call(this); src=http://p3.pstatp.com/large/dfic-imagehandler/1fde3ef2-c076-459f-b9ba-9938f4e028d8><p class=pgc-img-caption></p></div></div></div><div class="post-meta meta-tags"><ul class=clearfix><li><a>'全唐诗','共计','900'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/183c2bae.html alt="全唐诗 《共计900卷》（237——238卷）(钱起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../cn/%E7%A7%91%E5%AD%A6/183c2bae.html title="全唐诗 《共计900卷》（237——238卷）(钱起大全1)">全唐诗 《共计900卷》（237——238卷）(钱起大全1)</a></li><hr><li><a href=../../cn/%E6%B8%B8%E6%88%8F/cba7f9dd.html alt="全唐诗 （共计900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../cn/%E6%B8%B8%E6%88%8F/cba7f9dd.html title="全唐诗 （共计900卷）（1——4卷）">全唐诗 （共计900卷）（1——4卷）</a></li><hr><li><a href=../../cn/%E6%B8%B8%E6%88%8F/4a0aff27.html alt="全唐诗 《共计900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../cn/%E6%B8%B8%E6%88%8F/4a0aff27.html title="全唐诗 《共计900卷》（162——166卷）（李白大全1 )">全唐诗 《共计900卷》（162——166卷）（李白大全1 )</a></li><hr><li><a href=../../cn/%E6%B8%B8%E6%88%8F/a7cdd33.html alt=《全唐诗—共计900卷》（778—786卷）伫想空不极，怀古怅无从。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../cn/%E6%B8%B8%E6%88%8F/a7cdd33.html title=《全唐诗—共计900卷》（778—786卷）伫想空不极，怀古怅无从。>《全唐诗—共计900卷》（778—786卷）伫想空不极，怀古怅无从。</a></li><hr><li><a href=../../cn/%E6%B8%B8%E6%88%8F/19c92b6.html alt="全唐诗 《共计900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../cn/%E6%B8%B8%E6%88%8F/19c92b6.html title="全唐诗 《共计900卷》（87——91卷）">全唐诗 《共计900卷》（87——91卷）</a></li><hr><li><a href=../../cn/%E6%B8%B8%E6%88%8F/c7c2f74.html alt="全唐诗 《共计900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../cn/%E6%B8%B8%E6%88%8F/c7c2f74.html title="全唐诗 《共计900卷》（202——206卷）">全唐诗 《共计900卷》（202——206卷）</a></li><hr><li><a href=../../cn/%E6%B8%B8%E6%88%8F/aacd33c.html alt="全唐诗 《共计900卷》（139——143卷）  王昌龄大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../cn/%E6%B8%B8%E6%88%8F/aacd33c.html title="全唐诗 《共计900卷》（139——143卷）  王昌龄大全">全唐诗 《共计900卷》（139——143卷） 王昌龄大全</a></li><hr><li><a href=../../cn/%E6%B8%B8%E6%88%8F/3f9e967.html alt="全唐诗 《共计900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../cn/%E6%B8%B8%E6%88%8F/3f9e967.html title="全唐诗 《共计900卷》（26——27卷）">全唐诗 《共计900卷》（26——27卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>