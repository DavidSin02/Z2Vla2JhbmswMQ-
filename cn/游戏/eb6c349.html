<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋词 2771卷》（2686—2710卷）赵以夫 赵与洽赵与 赵宰 赵祯 | 极客快訊</title><meta property="og:title" content="《全宋词 2771卷》（2686—2710卷）赵以夫 赵与洽赵与 赵宰 赵祯 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p3.pstatp.com/large/pgc-image/d9f5309b8729473eb60a999e15ab637c"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/eb6c349.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/eb6c349.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/eb6c349.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/eb6c349.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/eb6c349.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/eb6c349.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/eb6c349.html><link rel=canonical href=https://geekbank.cf/tw/%e6%b8%b8%e6%88%8f/eb6c349.html><meta property="article:published_time" content="2020-10-29T20:48:00+08:00"><meta property="article:modified_time" content="2020-10-29T20:48:00+08:00"><meta name=Keywords content><meta name=description content="《全宋词 2771卷》（2686—2710卷）赵以夫 赵与洽赵与 赵宰 赵祯"><meta name=author content="极客快訊"><meta property="og:url" content="/cn/%E6%B8%B8%E6%88%8F/eb6c349.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋词 2771卷》（2686—2710卷）赵以夫 赵与洽赵与 赵宰 赵祯</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><p><strong>词，诗歌的一种。因是合乐的歌词，故又称曲子词、乐府、乐章、长短句、诗余、琴趣等。始于隋，定型于中晚唐，盛于宋。</strong></p><p><strong>《全宋词》由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</strong></p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/d9f5309b8729473eb60a999e15ab637c><p class=pgc-img-caption></p></div><h1><strong>宋词总集。</strong></h1><p><strong>宋人词集的编纂，宋代本朝就开始了。</strong></p><p><strong>在北宋，词虽然已经形成了一种独立的文体，但似乎还没有被普遍承认为“正统”文学，所以北宋人的词一般不收入文集。</strong></p><p><strong>宋人词集丛刻﹐宋代有长沙书坊的《百家词》（今佚）、闽刻《琴趣外编》（今存五种）、《六十家词》（今佚）等。</strong></p><p><strong>明末毛晋汲古阁刊《宋名家词》六集六十一家，为宋以后大规模刊刻词集之始，其书流传最广。</strong></p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/e09da629b7b0435b988d40d966cb2864><p class=pgc-img-caption></p></div><p><strong>其后﹐清代侯文灿刻有《十名家词集》﹐秦恩复刻有《词学丛书》。晚清刊刻词集之风更盛﹐规模也更大。王鹏运刻有《四印斋所刻词》及《宋元三十一家词》﹐江标刻有《宋元名家词》﹐吴重熹刻有《山左人词》﹐吴昌绶刻有《双照楼景刊宋元本词》﹐朱祖谋刻有《彊村丛书》﹐陶湘刻有《续刊景宋金元明本词》。1931年﹐赵万里又补诸家丛刻之遗﹐编成《校辑宋金元人词》73卷﹐搜采校订﹐水平超过前人。嗣后周泳先有《唐宋金元词钩沉》﹐较之赵辑﹐又多出不少新的资料。但诸家所刻﹐于孤篇断句概置不录﹐不足以探求一代词作的全貌。</strong></p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/4305753d31044e25b8f07f1cd622f1f6><p class=pgc-img-caption></p></div><p><strong>唐圭璋在综合诸家辑刻的基础上﹐广泛搜采﹐凡宋人文集中所附﹑宋人词选中所选﹑宋人笔记中所载词作﹐俱一并采录﹐更旁求类书﹑方志﹑金石﹑题跋﹑花木谱等诸书中所载之词﹐统汇于一处﹐编为《全宋词》。1940年由商务印书馆在长沙出版线装本。中华人民共和国成立后﹐编者对此书进行重编﹐并经王仲闻订补加工﹐1965年由中华书局重印出版。新版《全宋词》在材料和体例方面较旧版均有很大提高﹕以善本代替从前的底本﹐增补词人 240余家﹐词作1400余首；删去可以考得的唐五代、金元明词人词作；重新考订词人行实和改写小传；在体例上调整旧版以“帝王”﹑“宗室”等分类的编排方式﹐改为按词人年代先后排列。全书共计辑两宋词人1330余家﹐词作约 20000首，引用书目达530余种。近年来﹐编者又续作修订补正﹐写成《订补续记》﹐附于1979年重印本卷末。</strong></p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/118c1dd36fb842789b1203d9200e628f><p class=pgc-img-caption></p></div><p><strong>此书收录齐备﹐考订也比较精审﹐改正了不少前人的承谬踵误之处﹐为研究宋词的重要参考书。</strong></p><p><strong>此书新版问世后﹐今人孔凡礼又从明抄本《诗渊》及其他书中辑录遗佚﹐编为《全宋词补辑》﹐收录作家140余人(其中41人﹐已见《全宋词》)﹐词作430余首﹐1981年由中华书局出版。</strong></p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p9.pstatp.com/large/pgc-image/cf3506ad04c44dfca1f68c7ef5221cc8><p class=pgc-img-caption></p></div><h1><strong>目录：</strong></h1><h1>卷2686赵以夫</h1><h1>卷2687赵与洽</h1><h1>卷2688赵与仁</h1><h1>卷2689赵与</h1><h1>卷2690赵宰</h1><h1>卷2691赵祯</h1><h1>卷2692赵仲御</h1><h1>卷2693赵子发</h1><h1>卷2694赵子崧</h1><h1>卷2695真德秀</h1><h1>卷2696甄良友</h1><h1>卷2697甄龙友</h1><h1>卷2698郑达可</h1><h1>卷2699郑斗焕</h1><h1>卷2700郑刚中</h1><h1>卷2701郑仅</h1><h1>卷2702郑觉齐</h1><h1>卷2703郑楷</h1><h1>卷2704郑梦协</h1><h1>卷2705郑清之</h1><h1>卷2706郑少微</h1><h1>卷2707郑元秀</h1><h1>卷2708郑庶</h1><h1>卷2709郑闻</h1><h1>卷2710郑文妻</h1><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/b5693e65ce4b4aa08ff6090a2eecc4d3><p class=pgc-img-caption></p></div><h1 class=ql-align-center>赵以夫</h1><p>万年欢（庆元圣节）</p><p>凤历开新，正微和乍转，丽景初晓。五荚蓂舒，光映玉阶瑶草。在在东风语笑。庆此日、虹流电绕。鲸波静，翠涌鳌山，嵩呼声动云表。绛节霓旌缥缈。望珠星灿烂，紫微深窈。琬液香浮，露湿蟠桃犹小。叠叠仙韶九奏，知春到、人间多少。蓬莱外，若木扶疏，万年枝上长好。</p><p>大酺（牡丹）</p><p>正绿阴浓，莺声懒，庭院寒轻烟薄。天然花富贵，逞夭红殷紫，叠葩重萼。醉艳酣春，妍姿浥露，翠羽轻明如削。檀心鸦黄嫩，似离情愁绪，万丝交错。更银烛相辉，玉瓶微浸，宛然京洛。</p><p>朝来风雨恶。怕＿＿、低张青油幕。便好倩、佳人插帽，贵客传笺，趁良辰、赏心行乐。四美难并也，须拼醉、莫辞杯勺。被花恼、情无着。长笛何处，一笑江头高阁。极目水云漠漠。</p><p>孤鸾（梅）</p><p>江南春早。问江上寒梅，占春多少。自照疏星冷，只许春风到。幽香不知甚处，但迢迢、满汀烟草。回首谁家竹外，有一枝斜好。记当年、曾共花前笑。念玉雪襟期，有谁知道。唤起罗浮梦，正参横月小。凄凉更吹塞管，漫相思、鬓华惊老。待觅西湖半曲，对霜天清晓。</p><p>金盏子（水仙）</p><p>得水能仙，似汉皋遗珮，碧波涵月。蓝玉暖生烟，称缟袂黄冠，素姿芳洁。亭亭独立风前，照冰壶澄彻。当时事，琴心妙处谁传，顿成愁绝。</p><p>六出自天然，更一味清香浑胜雪。西湖秋菊寒泉，似坡老风流，至今人说。殷勤折伴梅边，听玉龙吹裂。丁宁道，百年兄弟，相看晚节。</p><p>天香（牡丹）</p><p>蜀锦移芳，巫云散彩，天孙翦取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。</p><p>花神为谁着意。把韶华、总归姝丽。可是老来心事，不成春思。却羡宫袍仙子。调曲曲清平似翻水。笑嘱东风，殷勤劝醉。</p><p>探春慢（立春）</p><p>南国收寒，东郊放暖，条风初回台榭。小燕横钗，闹蛾低鬓，根底吴娃妖冶。纤手传生菜，向人道、新春来也。莫须沈醉樽前，这些风景无价。</p><p>长记年年此日，迎着个牛儿，彩鞭羞打。金幡，星星华发，得似家山闲暇。都把心期事，待问讯、柳边花下。箫鼓声中，温存小楼深夜。</p><p>探春慢（四明除夜）</p><p>屑璐飘寒，镂金献巧，妆成水晶亭榭。飞絮悠扬，散花零乱，绝胜翠娇红冶。粉艳嘻嘻道，尽飞上、使君须也。多情莫笑衰翁，旧时梁苑声价。</p><p>窗外小梅羞涩，倩羯鼓尊前，慢敲轻打。鲸海停波，鹤谯宾月，赢得残年清暇。心事知谁会，但梦绕、越王城下。白玉青丝，且同醉吟春夜。</p><p>探春慢（四明次黄玉泉）</p><p>宝胜宾春，华灯照夜，穷冬浑然如客。炉焰麟红，杯深翡翠，早减三分寒力。一笑团栾处，恰喜得、雪消风息。苔枝数蕊明珠，恍疑香麝初拆。</p><p>懊恨东群无准，甚朝做重阴，暮还晴色。唤燕呼莺，雕花镂叶，机巧可曾休得。静里无穷意，漫看尽、纷纷红白。且听新腔，红牙玉纤低拍。</p><p>龙山会（南丰登高）</p><p>重整登高屐。君玉峰头，万里秋无极。远山青欲滴。新雁过、缥缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。</p><p>风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。醉袖舞西风，任教笑、参差凫舄。但回首、东篱久负，有谁知得。</p><p>龙山会</p><p>今年陪元戎游升山，诘朝始克修故事，则向之龙蛇满壁者，易以山水矣。拍阑一笑。游兄、几叟分韵得苦字，为赋商调龙山会</p><p>九日无风雨。一笑凭高，浩气横秋宇。群峰青可数。寒城小、一水萦洄如缕。西北最关情，漫遥指、东徐南楚。黯销魂，斜阳冉冉，雁声悲苦。</p><p>今朝黄菊依然，重上南楼，草草成欢聚。诗朋休浪赋。旧题处、俯仰已随尘土。莫放酒行疏，清漏短、凉蟾当午。也全胜、白衣未至，独醒凝伫。</p><p>龙山会（四明重阳泛舟月湖）</p><p>佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削、千峰寒瘦。留连久，秋容似洗，月华如昼。</p><p>回头南楚东徐，暝霭苍烟，处处空刁斗。山公今健否。功名事、付与年时交旧。白发苦欺人，尚堪插、黄花盈首。归去也、东篱好在，觅渊明友。</p><p>芙蓉月</p><p>黄叶舞碧空，临水处、照眼红苞齐吐。柔情媚态，伫立西风如诉。遥想仙家城阙，十万绿衣童女。云缥缈，玉娉婷，隐隐彩鸾飞舞。</p><p>樽前更风度。记天香国色，曾占春暮。依然好在，还伴清霜凉露。一曲阑干敲遍，悄无语。空相顾。残月淡，酒阑时、满城钟鼓。</p><p>夜飞鹊（七夕和方时父韵）</p><p>微云拂斜月，万籁声沈。凉露暗坠桐阴。蛾眉乞得天孙巧，楼上穿针。佳期鹊相误，到年时此夕，欢浅愁深。人间儿女，说风流、直到如今。</p><p>河汉几曾风浪，因景物牵情，自是人心。长记秋庭往事，钿花翦翠，钗股分金。道人无着，正萧然、竹枕＿衾。梦回时，天淡星稀，闲弄一曲瑶琴。</p><p>愁蕊香（木樨）</p><p>一夜金风，吹成万粟，枝头点点明黄。扶疏月殿影，雅澹道家装。阿谁倩、天女散浓香。十分薰透霓裳。徘徊处，玉绳低转，人静天凉。</p><p>底事小山幽咏，浑未识清妍，空自情伤。忆佳人、执手诉离湘。招蟾魄、和酒吸秋光。碧云日暮何妨。惆怅久，瑶琴微弄，一曲清商。</p><p>角招</p><p>梅花，皆角声也</p><p>晓风薄。苔枝上、翦成万点冰萼。暗香无处着。立马断魂，晴雪篱落。横溪略＿。恨寄驿、音书辽邈。梦绕扬州东阁。风流旧日何郎，想依然林壑。</p><p>离索。引杯自酌。相看冷淡，一笑人如削。水云寒漠漠。底处群仙，飞来霜鹤。芳姿绰约。正月满、瑶台珠箔。徙倚阑干寂寞。尽分付，许多愁，城头角。</p><p>征招（雪）</p><p>玉壶冻裂琅玕折，骎骎逼人衣袂。暖絮张空飞，失前山横翠。欲低还又起。似妆点、满园春意。记忆当时，剡中情味，一溪云水。</p><p>天际。绝行人，高吟处，依稀灞桥邻里。更翦翦梅花，落云阶月地。化工真解事。强勾引、老来诗思。楚天暮，驿使不来，怅曲阑独倚。</p><p>扬州慢</p><p>花大而瓣厚，其色淡黄，聚八仙花小而瓣薄，其色微青，不同者一也。琼花叶柔而莹泽，聚八仙叶粗而有芒，不同者二也。琼花蕊与花平，不结子而香，聚八仙蕊低于花，结子而不香，不同者三也。友人折赠数枝，云移根自鄱阳之洪氏。赋而感之，其调曰扬州慢。</p><p>十里春风，二分明月，蕊仙飞下琼楼。看冰花翦翦，拥碎玉成球。想长日、云阶伫立，太真肌骨，飞燕风流。敛群芳、清丽精神，都付扬州。</p><p>雨窗数朵，梦惊回、天际香浮。似阆苑花神，怜人冷落，骑鹤来游。为问竹西风景，长空淡、烟水悠悠。又黄昏羌管，孤城吹起新愁。</p><p>扬州慢</p><p>为二花着语</p><p>梁苑吟新，高阳饮散，玉容寂寞妆楼。故人应念我，折赠水晶球。不须倩、东风说与，吹箫云路，解珮江流。似天涯、邂逅相逢，低问东州。</p><p>为花更醉，细＿香、酒面酥浮。记桥月同看，帘风共笑，仙枕曾游。无奈乍晴还雨，江天暮、飞絮悠悠。莫先教偷取，春归满地清愁。</p><p>惜黄花（菊）</p><p>众芳凋谢。堪爱处、老圃寒花幽野。照眼如画。烂然满地金钱，买断金钱无价。古香逸韵似高人，更野服、黄冠潇晒。向霜夜。冷笑暖春，桃李夭冶。</p><p>襟期问与谁同，记往昔、独自徘徊篱下。采采盈把。此时一段风流，赖得白衣陶写。而今为米负初心，且细摘、轻浮三雅。沈醉也。梦落故园茅舍。</p><p>忆旧游慢（荷花，泛东湖用方时父韵）</p><p>爱东湖六月，十里香风，翡翠铺平。误入红云里，似当年太乙，约我寻盟。叶舟荡漾寒碧，分得一襟冰。渐际晚轻阴，修蒲舞绿，倦柳梳青。</p><p>聘婷。黯无语。想怨女三千，长日宫庭。六六阑干曲，有玉儿才貌，谁与看承。柔情一点无奈，频付酒杯行。到夜静人归，凉蟾自照鸥鹭汀。</p><p>忆旧游慢</p><p>望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。</p><p>亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，余情袅袅烟水汀。</p><p>解语花（东湖赋莲后五日，双苞呈瑞。昌化史君持以见遗，因用时父韵）</p><p>红香湿月，翠影停云，罗袜尘生步。并肩私语。知何事、暗遣玉容泣露。闲情最苦。任笑道、争妍似妒。倒银河，秋夜双星，不到佳期误。</p><p>拟把江妃共赋。当时携手，烟水深处。明珠溅雨。凝脂滑、洗出一番铅素。凭谁说与。莫便化、彩鸾飞去。待玉童，双节来迎，为作芙蓉主。</p><p>烛影摇红</p><p>乍冷还暄，小春时候今朝转。三分历日二分休，镜里清霜满。云幕低垂不展。矮窗明、红麟初暖。老来活计，浊酒三杯，黄庭一卷。</p><p>万里关河，朔风吹到边声远。倚楼脉脉数归鸿，谁会愁深浅。最苦山寒日短。但梅花、相看岁晚。何人金屋，巧啭歌莺，慢调筝雁。</p><p>薄媚摘遍（重九登九仙山和张＿＿韵）</p><p>桂香消，梧影瘦，黄菊迷深院。倚西风，看落日，长江东去如练。先生底事，有赋飘然。刚道为田园。独醒何为，持杯自劝。未能免。</p><p>休把茱萸吟玩。但管年年健。千古事、几凭阑。吾生早、九十强半。欢娱终日，富贵何时，一笑醉乡宽。倒载归来，回廊月满。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/d550ec7aa4764ca4b83b2eca1f6179bf><p class=pgc-img-caption></p></div><p>沁园春（次刘后村）</p><p>秋入书帏，漏箭初长，薰炉未灰。向酒边陶写，韩情杜思，案头料理，汉蠹秦煨。天有高情，世无慧眼，刚道先生是不斋。人都笑，这当行铺席，又不成开。</p><p>忘怀。物外徘徊。与鸥鹭同盟两莫猜。似琉璃匣里，光涵牛斗，凤皇台上，声挟风雷。宝汞一钱，冰衔三字，浮利浮名安在哉。太平也，要泥金镂玉，除是公来。</p><p>沁园春（自鄞归赋）</p><p>客问吾年，吾将老矣，今五十三。似北海先生，过之又过，善财童子，参到无参。官路太行，世情沧海，何止嵇康七不堪。归来也，是休官令尹，有发瞿昙。</p><p>千岩。秀色如蓝。新着个楼儿恰对南。看浮云自在，百般态度，长江无际，一碧虚涵。荔子江珧，莼羹鲈鲙，一曲春风酒半酣。凭阑处，正空流皓月，光满寒潭。</p><p>沁园春（次方时父）</p><p>自笑生来，骨相无奇，壬三甲三。觉紫宸班里，都忘故步，维摩室内，添个新参。壮也不如，老之将至，今日将军战岂堪。江湖客，况诗肥贾岛，笔瘦王昙。</p><p>纷纷纡紫拖蓝。送水北山人又水南。喜支离得佚，散材可寿，一丘自足，万象中涵。脍炙功名，膏肓富贵，举世黄粱梦正酣。知谁健，且茹芝商岭，饮菊胡潭。</p><p>贺新郎（四明送上官尉归吴）</p><p>满酌蓬莱酒。最苦是、中年作恶，送人时候。一夜朔风吹石裂，惊得梅花也瘦，更衣袂、严霜寒透。卷起潮头无丈尺，甚扁舟、拍上三江口。明月冷，载归否。</p><p>分携欲折无垂柳。但层楼徙倚，两眉空皱。海阔天高无处问，万事不堪回首。况目断、孤鸿去后。玉样松鲈今正美，想子真、微笑还招手。且为我，饮三斗。</p><p>贺新郎（次刘后村）</p><p>葵扇秋来贱。阿谁知、初回轻暑，又教题遍。不是琵琶知音少，无限如簧巧啭。倩说似、长门休怨。莫把蛾眉与人妒，但疏梅、淡月深深院。临宝鉴，欲妆懒。</p><p>少时声价倾梁苑。到中年、也曾落魄，雾收云卷。待入汉庭金马去，洒笔长江衮衮。好留取、才名久远。过眼荣华俱尘土，听关睢、盈耳离骚婉。歌不足，为嗟叹。</p><p>贺新郎（送郑怡山归里）</p><p>载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万顷琉璃浑镜净，陡风波、汹汹鱼龙舞。谈笑里，遽如许。</p><p>流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。</p><p>贺新郎</p><p>嘉禾，歌颂多矣，此独创见，小词纪之</p><p>草色庭前绿。掩重门、国香伴我，画帘幽独。无奈薰风吹绿绮，闲理离骚旧曲。觉鼻观、微闻清馥。可是花神嫌冷淡，碧丛中、炯炯骈双玉。相对久，各欢足。</p><p>冰姿带露如新沐。想当年、夷齐二子，独清孤竹。千古英雄尘土尽，凛凛西山云木。总付与、一樽＿＿。学得汉宫娇姊妹，便承恩、贮向黄金屋。终不似，在空谷。</p><p>贺新郎（夜来月色可人，兰香满室，再用前调）</p><p>碾破长空绿。看银蟾、一轮似水，照人清独。缥缈风摇环珮碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。</p><p>楚江万顷疏汤沐。想佳人、依然携手，碧云修竹。葱茜玲珑方寸许，清过千重夏木。速就我、同倾湘＿。追忆兰亭当日事，尽凄凉、也胜卢仝屋。应不到，羡金谷。</p><p>贺新郎（次孙花翁乙酉）</p><p>春事浑如客。趁新晴、花骢骄俊，＿衫轻窄。腊瓮初倾光欲动，笑把黄甘旋擘。更喜得、酒朋诗敌。陶写襟怀觞咏里，似风流、王谢当年集。忘尔汝，任争席。</p><p>疏帘画舫梅妆白。看斜肠、波心镜面，照伊颜色。缥缈笙歌天上谱，一刻千金莫惜。谁信道、高楼占得。柳外暝烟人去也，但月钩、冷浸阑干湿。知过了，几寒食。</p><p>汉宫春（次方时父元夕见寄）</p><p>投老归来，记踏青堤上，三度逢君。寒窗冷淡活计，明月空尊。红红白白，又一番、春色撩人。谁信道，闲中天地，园林几见成尘。</p><p>今夕偶无风雨，便满城箫鼓，来往纷纷。鳌山宝灯照夜，罗绮千门。珠帘尽卷，看聘婷、水上行云。应自笑，周郎少日，风流羽扇纶巾。</p><p>暗香（为毅斋知院赋）</p><p>冰花炯炯。记那回占断，春风鳌顶。独抱寒香，得意西湖酒初醒。为问玉堂富贵，争得似、山中深靓。向岁晚，竹翠松苍，闲伴一枝冷。</p><p>南浦，水万顷。想月湿断矶，云弄疏影。粉英落尽。孤鹤长鸣夜方永。将见青青似豆，又迤逦、传黄风景。听报道、催去也，再调玉鼎。</p><p>疏影（为意一侍郎赋）</p><p>晴空漠漠。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶珮琼裾，荐与翠尊冰勺。</p><p>闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。</p><p>尾犯（重九和刘随如）</p><p>长啸蹑高寒，回首万山，空翠零乱。渺渺清秋，与斜阳天远。引光禄、清吟兴动，忆龙山、旧游梦断。夹衣初试，破帽多情，自笑霜蓬短。</p><p>黄花长好在，一俯仰、节物惊换。紫蟹青橙，觅东篱幽伴。感今古、风凄霜冷，想关河、烟昏月淡。举杯相属，殷勤更把茱萸看。</p><p>燕春台（送徐意一）</p><p>绣地残英，画空飞絮，东风又送春归。雨足郊＿，相将翠密成帷。燕莺犹恋芳菲。向枝头、叶底依依。留春不住，绿波渺渺，碧草萋萋。</p><p>锦帆开晓，彩仗迎薰，峰回路转，月淡天低。红云影里，群仙报道班齐。九奏箫韶，算人间、无此埙篪。步新堤。金鼎调羹也，梅子黄时。</p><p>燕春台（送郑毅斋入观）</p><p>锦里春回，玉墀天近，东风稳送雕鞯。祖帐移来，光流万斛金莲。十分香月娟娟。照人间、一点魁躔。此时新事，飞来双凤，催上甘泉。</p><p>寻思京洛，少日芳游，柳遥禁雪，花淡宫烟。鳌山涌翠，通宵脆管繁弦。再见升平，想红云、缥缈群仙。看明年。金殿传柑宴，衮绣貂蝉。</p><p>玉烛新（和方时父，并怀孙季蕃）</p><p>寒宽一雁落。正万里相思，被渠惊觉。春风字字吹香雪，唤起西湖盟约。当时醉处，仿佛记、青楼珠箔。</p><p>又不是、南国花迟，徘徊酒边慵酌。家山月色依然，想竹外横枝，玉明冰薄。而今话昨。空对景、怅望美人天角。清尊淡薄。便翠羽、殷勤难托。休品入、三叠琴心，教人瘦却。</p><p>念奴娇（寒食次卢野涉，并怀孙季蕃）</p><p>重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千亿。百花过了。游蜂将次成蜜。</p><p>追思共醉西湖，诗朋余几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂箬笠，问渠还肯相易。</p><p>念奴娇（次朱制参送其行）</p><p>尊前一笑，问梅花消息，几枝开遍。咳唾随风人似玉，寒夜春生酒面。故里天遥，殊乡岁晚，忍对骊驹宴。无情潮汐，可能为我留恋。</p><p>目断雪棹烟帆，匆匆轻别，岂是如鸿燕。要趁盘椒供燕喜，舞袖斓斑双旋。屈指重来，扬鞭催去，想在金銮殿。云萍无据，莫辞蘸甲深劝。</p><p>念奴娇</p><p>梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。</p><p>闻道管领多才，清词好句，泥落空梁燕。好唤蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。</p><p>风流子（中秋群贤集于蜗舍，值雨作，和刘随如）</p><p>忆昔少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍。清兴谁同。</p><p>今宵欢娱地，千钧笔、模写拟付良工。无奈云沈顾兔，雨挂痴龙。误骚客宿吟，杯仙梦醉，负他佳节，戏我衰翁。华竟孤光长在，后夜重逢。</p><p>二郎神（次方时父送春）</p><p>一江渌净，算阅尽、燕鸿来去。便系日绳长，修蟾斧妙，教驻韶毕未许。白白红红多多态，问底事、东皇无语。但碧草淡烟，落花流水，不堪回伫。</p><p>晴雨。陡寒乍热，清阴庭户。任诗卷抛荒，棋枰休务，寂寞风帘舞絮。我酌君斟，我词君唱，谁似卿卿箫史。拼酩酊，断送春归，恰好听鸠呼妇。</p><p>二郎神（次陈唯道）</p><p>野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、旭鸦栖暝。知月下莺黄，云边蛾绿，为谁低整。</p><p>曾倩。雁传鹊报，心期千定。奈柳絮浮云，桃花流水，长是参差不并。莫怨春归，莫愁柘老，蚕已三眠将醒。肠断句，枉费丹青，漠漠水遥烟迥。</p><p>木兰花慢（漳州元夕）</p><p>玉梅吹霁雪，觉和气、满南州。更连夕晴光，一番小雨，朝霭全收。人情不知底事，但黄童白叟总追游。驾海千寻彩岫，涨空万点星球。</p><p>风流，秀色明眸。金莲步、度轻柔。任往来燕席，香风引舞，清管随讴。何曾见痴太守，已登车、去也又迟留。人似多情皓月，十分照我当楼。</p><p>满江红（牡丹和梁质夫）</p><p>倾国精神，娇无力、亭亭向谁。还知否，羞沈月姊，妒杀风姨。满地胭脂春欲老，平池翡翠水新肥。只花王、富贵占韶光，真绝奇。</p><p>香暗动，人未知。翻玉拍，度金衣。任轻红殷紫，对景偏宜。闻道洛阳夸此地，因思京国太平时。向沈香亭北按新词，乘醉归。</p><p>摸鱼儿（荷花归耕堂用时父韵）</p><p>古城阴、一川新浸，天然尘外幽绝。谁家幻出千机锦，疑是蕊仙云织。环燕席。便纵有万花，此际无颜色。清风两腋。炯玉树森前，碧＿满注，共作醉乡客。</p><p>长堤路，还忆西湖景物。游船曾点空碧。当时总负凌云气，俯仰顿成今昔。愁易极。更对景销凝，怅望天西北。归来日夕。但展转无眠，风棂水馆，冷浸五更月。</p><p>水龙吟（次周月船）</p><p>塞楼吹断梅花，晓风瑟瑟添＿咽。关河万里，烟尘四野，眼前都别。击楫功名，椎锋意气，是人都说。问周郎何日，小乔到手，为君赋、酹江月。</p><p>休把愁肠暗结。又相将、鲁云书节。锦围放密，金樽任满，歌声莫歇。赢得朝朝，半醒半醉，佯痴佯劣。尽懵腾，深入无何，管甚须鬓成雪。</p><p>水龙吟（次李起翁中秋）</p><p>谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。</p><p>只有桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫缥缈，佩环声碎。唤谪仙起舞，古今同梦，不知何世。</p><p>水调歌（次方时父癸卯五月四日）</p><p>竞渡楚乡事，夸胜锦缠头。湖光渌净，转胜雪浪舞潜虬。刚道琉璃宝苑，移作水晶珠阙，鳌顶出中流。一钓惊天地，能动此心不。</p><p>活千年，封万户，等虚舟。渺然身世，烟水浩荡一沙鸥。听得长淮风景，唤起离骚往恨，杜若满汀洲。相对老榕下，五月已先秋。</p><p>双瑞莲</p><p>千机云锦里。看并蒂新房，骈头芳蕊。清标艳态，两两翠裳霞袂。似是商量心事。倚绿盖、无言相对。天蘸水。彩舟过处，鸳鸯惊起。</p><p>缥缈漾影摇香，想刘阮风流，双仙姝丽。闲情不断，犹恋人间欢会。莫待西风吹老，荐玉醴、碧筒拼醉。清露底。明月一襟归思。</p><p>桂枝香（四明鄞江楼九日）</p><p>水天一色。正四野秋高，千古愁极。多少黄花密意，付他欢伯。楼前马戏星球过，又依稀、东徐陈迹。一时豪俊，风流济济，酒朋诗敌。</p><p>画不就、江东暮碧。想阅尽千帆，来往潮汐。烟草萋迷，此际为谁心恻。引杯抚剑凭高处，黯消魂、目断天北。至今人笑，新亭坐间，泪珠空滴。</p><p>桂枝香（四明中秋）</p><p>青霄望极。际万里月明，无点云色。一片冰壶世界，水乡先得。年年客里惊秋半，倚西风、鬓华吹白。觅闲无路，相逢且醉，好天凉夕。</p><p>听曲曲、仙韶促拍。趁画舸飞空，雪浪翻激。行乐风流，暗省旧时京国。插空翠𪩘连星麓，但波痕、浮动金碧。不如归去，扁舟五湖，钓竿渔笛。</p><p>永遇乐（七夕和刘随如）</p><p>云雁将秋，露萤照夜，凉透窗户。星网珠疏，月奁金小，清绝无点暑。天孙河鼓，东西相望，隐隐光流华渚。妆楼上，青瓜玉果，多少𫘤儿痴女。</p><p>金针暗度，珠丝密结，便有系人心处。经岁离思，霎时欢爱，愁绪空万缕。人间天上，一般情味，枉了锦笺嘱付。又何似，吹笙仙子，跨黄鹤去。</p><p>鹊桥仙（富沙七夕为友人赋）</p><p>翠绡心事，红楼欢宴，深夜沈沈无暑。竹边荷外再相逢，又还是、浮云飞去。</p><p>锦笺尚湿，珠香未歇，空惹闲愁千缕。寻思不似鹊桥人，犹自得、一年一度。</p><p>虞美人</p><p>天凉来傍荷花饮。携手看云锦。城头玉漏已三更。耳畔微闻新雁、几声声。</p><p>兰膏影里春山秀。久立还成皱。酒阑天外月华流。我醉欲眠卿且、去来休。</p><p>虞美人（红木樨次谢主簿）</p><p>素娥冷淡愁无奈。小作施朱态。霓裾霞珮下瑶台。一朵绿云围绕、送春来。</p><p>玄霜捣尽丹砂就。拼醉长生酒。羡君幽壑狎流年。把住西风长对、广寒仙。</p><p>荔支香近（乐府有荔支香调，似因物命题而亡其词，辄为补赋）</p><p>翡翠丛中，万点星球小。怪得鼻观香清，凉馆薰风透。冰盘快剥轻红，滑凝水晶皱。风姿，姑射仙人正年少。</p><p>红尘一骑，曾博妃子笑。休比葡萄，也尽压江瑶倒。诗情放逸，更判琼浆和月＿。细度冰霜新调。</p><p>西江月（次方蒙斋月夜）</p><p>几点垂垂北斗，一床悄悄西风。山河天地点尘空。月殿蟾蜍欲动。</p><p>舌本琼浆甘彻，鼻端玉蕊香通。棋边切莫笑衰翁。个里本来空洞。</p><p>一落索（牡丹次谢主簿韵）</p><p>露沁香肌娇秀。燕脂微透。蕊宫仙子驾祥鸾，被风卷、霞衣皱。</p><p>轻翦倩他红袖。簪来盈首。直须沈醉此花前，怕花到、明朝瘦。</p><p>青玉案（荷花，赣州巢龟亭为曾提管赋）</p><p>水亭横枕荷花浦。觉水面、香来去。亭上佳人云态度。天然娇韵，十分撋就，唱尽黄金缕。</p><p>耳边低道清无暑。我欲卿卿卿且住。自笑风情衰几许。一床明月，五更残梦，不到阳台路。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/c36a017b36ff4d0ab7055a9e71b93f0b><p class=pgc-img-caption></p></div><p>小重山（红木樨次谢先辈韵）</p><p>一种分香自月宫。人间清绝处，小山丛。谁将仙米掷虚空。丹砂碎，糁遍碧云中。</p><p>好是窦家风。年年秋色里，又香浓。风流全在主人翁。青青鬓，相映脸潮红。</p><p>谒金门</p><p>梅共雪。着个玉人三绝。醉倒醉乡无宝屑。照人些子月。</p><p>催得花王先发。一曲阳春圆滑。疑是嵬坡留锦袜。至今香未歇。</p><p>醉蓬莱（寿安晚郑丞相）</p><p>正三边月静，万国年丰。菊多梅小。吐玉擎香，蔼皇都清晓。龙驾徐驱，貂冠夹侍，天也和人笑。紫陌欢谣，如今事事，胜端平好。</p><p>玉带垂虹，衮衣华日，秋水精神，＿仙容貌。长对凝旒，不羡商岩老。胸次乾坤，掌中霖雨，造化知多少。便好重将，绛人甲子，数中书考。</p><p>凤归云</p><p>正愁予，可堪去马便騑騑。拟折一枝。堤上万垂丝。离思无边，离席易散，落日照清漪。苦是禁城催鼓，虚床难寐，梦魂无路归飞。</p><p>陡寒还热，急雨随晴，化工无准，将息偏难，更向分携处、立多时。吟鬓凋霜，世味嚼蜡，病骨怯朝衣。我有一壶风月，荔丹芝紫，约君同话心期。</p><p>芰荷香（端午和黄玉泉韵）</p><p>倚晴空。爱湖光潋滟，楼影青红。彩丝金黍，水边还又相逢。怀沙人问，二千年、犹带酸风。骚人洒墨香浓。幽情要眇，雅调惺松。</p><p>天上菖蒲五色，倩掺掺素手，分入雕钟。新欢往恨，一时付与歌童。斜阳正好，且留连、休要匆匆。应须倒尽郫筒。归鞭笑指，月挂苍龙。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/0bbd88fc5b1148cc9960bb7379384c5f><p class=pgc-img-caption></p></div><h1 class=ql-align-center>赵与洽</h1><p>摸鱼儿（梅）</p><p>甚幽人、被花勾引，庭皋遥夜来去。江空岁晚谁为伴，只有琼枝玉树。愁绝处。望万里瑶台，梦断迷归路。花还解语。更雪琢精神，冰相韵度。粉黛尽如土。</p><p>飘仙袂，曾缀蕊珠鹓鹭。云茵月障千步。莫教衣袖天香冷，恐怨美人迟暮。更起舞。任斗转参横，翠羽曾知否。尘缘自误。终待骖鸾，乘风共去。长作此花主。</p><p>江城梅花引</p><p>单衾寒引画龙声。雨初晴。月微明。竹外溪边，低见一枝横。澹月疏花三四点，尚春浅，早相看、似有情。</p><p>夜来袖冷暗香凝。恨半销，酒半醒。靓妆照影，未堪整、雪艳冰清。只恐不禁、愁绝易飘零。待得南楼三弄彻、君试看，比从前、更瘦生。</p><h1 class=ql-align-center>赵与仁</h1><p>柳梢青（落桂）</p><p>露冷仙梯。霓裳散舞，记曲人归。月度层霄，雨连深夜，谁管花飞。</p><p>金铺满地苔衣。似一片、斜阳未移。生怕清香，又随凉信，吹过东篱。</p><p>琴调相思引</p><p>冰箔纱帘小院清。晴尘不动地花平。昨宵风雨，凉到木樨屏。</p><p>香月照妆秋粉薄，水云飞佩藕丝轻。好天良夜，闲理玉靴笙。</p><p>西江月</p><p>夜半河痕依约，雨余天气冥蒙。起行微月偏池东。水影浮花、花影动帘栊。</p><p>量减难追醉白，恨长莫尽题红。雁声能到画楼中。也要玉人、知道有秋风。</p><p>清平乐</p><p>柳丝摇露。不绾兰舟住。人宿溪桥知那处。一夜风声千树。</p><p>晓楼望断天涯。过鸿影落寒沙。可惜些儿秋意，等闲过了黄花。</p><p>好事近</p><p>春色醉荼縻，昼永篆烟初绝。临水杨花千树，尽一时飞雪。</p><p>穿帘度竹弄轻盈，东风老犹劣。睡起凭阑无绪，听几声啼鴂（jue）。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/dfe37f19f32845869dee7ce25f4e0db4><p class=pgc-img-caption></p></div><h1 class=ql-align-center>赵与</h1><p>谒金门</p><p>归去去。风急兰舟不住。梦里海棠花下语。醒来无觅处。</p><p>薄幸心情似絮。长是轻分轻聚。待得来时春几许，绿阴三月暮。</p><h1 class=ql-align-center>赵宰</h1><p>声声慢（寿吴宪·四月十三）</p><p>洞宾仙客，诞节明朝，方齐自号今日称觞。为月金丹，希年近也康强。平生铁石肺腑，肯依阿、贪恋朝行。芹溪上，把等闲出处，付与沧浪。</p><p>花竹午桥匆倩，身退静、功名大耐偏长。济世经纶，暂时收敛何妨。黄扉有分须到，况玉皇、久待平章。康时了，万千年、姓字弥香。</p><h1 class=ql-align-center>赵祯</h1><p>合宫歌（皇佑二年飨明堂）</p><p>缵重明。端拱保凝命。广大孝休德，永锡四海有庆。觚坛寓礼正典名。幔室雅奏，彩仗崇制定。五位仿古甚盛。蒿宫光符辰星。高秋嘉时款芎灵。交累圣。上下来顾，寅畏歆纯诚。三阶平。金气肃，转和景。翠葆御双观，异风兑泽布令。脂茶划荡墨索清。远迩响附，动植咸遂性。表里穆悦，庶政醇醲，熙然胥庭。唐舜华封祝，如南山寿永。愿今广怀宁延，昌基扃。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/2d82ee6e9fa64725b69015fc1cbbc0d1><p class=pgc-img-caption></p></div><h1 class=ql-align-center>赵仲御</h1><p>瑶台第一层（上元扈跸）</p><p>嶰管声催。人报道嫦娥步月来。凤灯鸾炬，寒轻帘箔，光泛楼台。万年春未老，更帝乡日月蓬莱。从仙仗，看星河银界，锦绣天街。欢陪。千官万骑，九霄人在五云堆。紫袍光里，星球宛转，花影徘徊。未央宫漏永，散异香、龙阙崔嵬。翠与回。奏仙歌韶吹，宝殿尊罍。</p><h1>赵子发</h1><p>鹧鸪天</p><p>约略应飞白玉盘。明楼渐放满轮寒。天垂万丈清光外，人在三秋爽气间。</p><p>闻叶吹，想风鬟。浮空仿佛女乘鸾。此时不合人间有，尽入嵩山静夜看。</p><p>洞仙歌</p><p>荒山明月，下有云来去。深夜纤毫静可数。问古今底事，留此空光，修月户、犹是当年玉斧。</p><p>思君持羽扇，来伴微吟，水珮风环饮松露。待勾漏丹成，约与轻飞，人间世、不知归处。更长啸、余声振林谿，见乱红惊飞，半岩花雨。</p><p>桃源忆故人</p><p>芳菲已有东风露。寒着轻罗未去。午夜鸾车鹤驭。散入千莲步。</p><p>粉香度曲嬉游女。草草相逢无据。肠断泪零无数。洒作花梢雨。</p><p>浣溪沙</p><p>疏荫摇摇趁岸移。惊鸥点点过帆飞。船分水打嫩沙回。</p><p>断梦不知人去处，卷帘还有燕来时。日斜风紧转湾西。</p><p>南歌子</p><p>天末疑无路，波翻欲御风。此身忽在玉壶中。醉倒不知、南北与西东。</p><p>猎猎遥鸣草、飕飕静打篷。与君回棹碧云浓。不是思归、只为酒船空。</p><p>南歌子</p><p>人有纫兰佩，云无出岫心。扁舟来入碧涛深。坐见楚咻、儿女变齐音。</p><p>但醉双瓶玉，从渠六印金。此时何处可幽寻。风定津头、白日照平林。</p><p>点绛唇</p><p>野岸孤舟，断桥明月穿流水。雁声嘹呖。双落行人泪。</p><p>去岁吾家，曾插黄花醉。今那是。杖藜西指。看即成千里。</p><p>虞美人</p><p>飞云流水来无信。花发年年恨。小桃如脸柳如眉。记得那人模样、旧家时。</p><p>楼高映步拖金缕。香湿黄昏雨。如今不见欲凭书。门外水平波暖、一双鱼。</p><p>惜分飞</p><p>数点雨声惊残暑。帘外秋光容与。重换薰炉炷。渐低罗幕香成雾。</p><p>今夜夜凉情几许。莫向屏山取取。却笑阳台女。楚人空□高唐赋。</p><p>阮郎归</p><p>马蹄踏月响空山。梅生烟壑寒。水妃去后泪痕干。天风吹珮兰。</p><p>纫香久，怕花残。与君聊据鞍。一枝欲寄北人看。如今行路难。</p><p>忆王孙</p><p>日长高柳一蝉声。翡翠帘深宝簟清。梦远春云不散情。晓风轻。玉楝花飞宿雨晴。</p><p>杨柳枝</p><p>淅淅西风生暮寒。绣衣单。碧梧叶落藕花残。恨前欢。</p><p>月镂虚棂烟逗竹，梦千山。玉箫清夜忆孤鸾。镇长闲。</p><p>望江南</p><p>新梦断，久立暗伤春。柳下月如花下月，今年人忆去年人。往事梦中身。</p><p>菩萨蛮</p><p>闲庭草色侵阶绿。琐窗午梦人如玉。抛枕出罗帏。风吹金缕衣。</p><p>怨春风雨恶。二月桃花落。雨后纵多睛。花休春不成。</p><p>少年游</p><p>晓山日薄半春阴。烟暖柳拖金。满眼新晴，歌声妆影，悠荡碧云心。</p><p>闲庭客散人归去，疏雨湿罗襟。楼阁蒙蒙，断虹明处，十里暮云深。</p><p>采桑子</p><p>春蚕昨夜眠方起，闲了罗机。共采柔枝。桑柘阴阴三月时。</p><p>揹人佯笑移金钏，惆怅花期。故故留迟。独自归来雨满衣。</p><p>浪淘沙</p><p>约素小腰身。不奈伤春。疏梅影下晚妆新。袅袅娉娉何样似，一缕轻云。</p><p>歌巧动朱唇。字字娇嗔。桃花深处一通津。怅望瑶台清夜月，还送归轮。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/cc7d426adf334b628b2529cb0ec87ecb><p class=pgc-img-caption></p></div><h1 class=ql-align-center>赵子崧</h1><p>菩萨蛮（四时四首·春）</p><p>锦如花色春残饮。饮残春色花如锦。楼上正人愁。愁人正上楼。</p><p>晏天横阵雁。雁阵横天晏。思远寄情词。词情寄远思。</p><p>菩萨蛮（夏）</p><p>雨荷惊起双飞鹭。鹭飞双起惊荷雨。浓醉一轩风。风轩一醉浓。</p><p>午阴清散暑。暑散清阴午。斜日转窗纱。纱窗转日斜。</p><p>菩萨蛮（秋）</p><p>断鸿归处飞云乱。乱云飞处归鸿断。风弄叶翻红。红翻叶弄风。</p><p>柳残凋院后。后院凋残柳。楼外水云秋。秋云水外楼。</p><p>菩萨蛮（冬）</p><p>月天遥照寒窗雪。雪窗寒照遥天月。门掩欲黄昏。昏黄欲掩门。</p><p>锦鹓双并枕。枕并双鹓锦。雪鬓整纤琼。琼纤整鬓云。</p><h1 class=ql-align-center>真德秀</h1><p>蝶恋花</p><p>两岸月桥花半吐。红透肌香，暗把游人误。尽道武陵溪上路。不知迷入江南去。</p><p>先自冰霜真态度。何事枝头，点点胭脂污。莫是东君嫌淡素。问花花又娇无语。</p><h1 class=ql-align-center>甄良友</h1><p>满庭芳</p><p>杲杲重光，遥山耸翠，九天秋气高明。露团仙掌，初月挂前星。帝念吾君父子，亲传授、光启中兴。生储后，是为三圣，一道以相承。升平。当此际，黄花照座，丹桂充庭。对两宫喜色，百辟欢声。好是橙黄橘绿，宣猷殿、酒碧香清。重重庆，尧仁舜孝，亲见禹功成。</p><p>感皇恩（钱参政）</p><p>华表鹤重来，嘉禾合穗。天命真人救斯世。故仙子来佐，中兴之际。这回真是个，风云会。</p><p>天水庆源，钱塘潮势。主圣臣贤千岁。半钩月小，一剪梅花香细。太平无事也，休辞醉。</p><p>水调歌头</p><p>直节傲山雪，偃画咏松风。天香真色来报，春信月明中。六七日分景纬，五百年间英气，相值产维崧。君子中庸也，天下有胡公。</p><p>把州麾，将漕计，简渊衷。淳熙新政，往风虎，趁云龙。底用玉卮卜寿，看取天然难老，高竹与长松。更有红梅实，调鼎告成功。</p><p>菩萨蛮祝寿</p><p>希夷本是儒先祖。云仍来自神仙所。前日一阳生。德星今夜明。</p><p>灵椿殊未老。仙桂双双好。好是百花魁。年年称寿杯。</p><p>蝶恋花</p><p>照水绮霞明木杪。彩翼双栖，未觉桐阴少。正是一年秋光好。世间重赌香山老。</p><p>祝寿人如群玉绕。满酌金莲，愿永谐歌笑。仙客莫疑来下早。洞中日月天昏晓。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/84d2d66120624ab0a1261212bcf61b4d><p class=pgc-img-caption></p></div><h1 class=ql-align-center>甄龙友</h1><p>水调歌头</p><p>西风新叶坠，南国九秋初。周天三百六十五度、片云无。上有迢迢河汉，下有滔滔江水，横载洞庭湖。一叶放流去，人在浑仪图。满虚空，张宝盖，缀明珠。玻璃为地，游戏乾象驾坤舆。烂醉蓬莱方丈，遍入华严法界，试问夜何如。北斗转魁柄，东海欲飞乌。</p><p>南乡子（寿木状元）</p><p>十月小阳春。放榜梅花作状元。重庆礼成三日后，生贤。第一龙飞不偶然。劝酒自弹弦。更着班衣寿老仙。见说海坛沙涨也，明年。此夜休嗔我近前。</p><p>贺新郎</p><p>思远楼前路。望平堤、十里湖光，画船无数。绿盖盈盈红粉面，叶底荷花解语。斗巧结、同心双缕。尚有经年离别恨，一丝丝、总是相思处。相见也，又重午。清江旧事传荆楚。叹人情、千载如新，尚沉菰黍。且尽尊前今日醉，谁肯独醒吊古。泛几盏、菖蒲绿醑。两两龙舟争竞渡，奈珠帘、暮卷西山雨。看未足，怎归去。</p><p>霜天晓角</p><p>峨眉仙客。四海文章伯。来向东坡游戏，人间世、着不得。去国谁爱惜。在天何处觅。但见尊前人唱，前赤壁、后赤壁。</p><h1 class=ql-align-center>郑达可</h1><p>满庭芳</p><p>肥绽梅红，嫩翻荷绿，微凉时起青苹。人间福艾，都属老人星。累建高牙大纛，循良治、是处彬彬。棠阴里，丰碑纪德，仁爱浃生民。</p><p>纶巾。风物里，一筇徒倚，傲睨寰瀛。况清朝黄发，尤急咨询。第恐商山芝客，岂容便、蝉蜕功名。他时看，腰横玉带，朱紫列云仍。</p><p>念奴娇</p><p>嫩凉如水，正一天风露，秋容如沐。明日中秋今夜月，千里清辉光足。周室姬公，唐家元轨，来享人间福。老人星瑞，光芒南照檐曲。</p><p>行看裂土分茅，朱颜青鬓，好称腰横玉。便挽银河斟北斗，倾作千钟醽醁。子舍荣华，孙枝赫奕，茂盛同松竹。尊前欢笑，竞将椿算为祝。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/51532fba2cc84539b13684d9b955f6bb><p class=pgc-img-caption></p></div><h1 class=ql-align-center>郑斗焕</h1><p>新荷叶</p><p>乳鸭池塘，晴波漾绿鳞鳞。宿藕根香，夏来生意还新。蚨钱小、钿花贴翠，相间萍星。一番雨过，一番暗展圆青。</p><p>鱼戏龟游，看来犹未胜情。因忆年时，垂钓曾约轻盈。玉人何处，关情是、半卷芳心。帘风一棹，鸳鸯催起歌声。</p><h1 class=ql-align-center>郑刚中</h1><p>一剪梅</p><p>汉粉重番内样妆。新染冰肌，浅浅莺黄。广寒宫迥阻归期，襟袖空余黯淡香。</p><p>江路迢迢楚塞长。梦里题诗欲寄将。觉来斜月又沉西，一点檀心，半染微霜。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/db84efd775cb43c5a38fe4edc478652a><p class=pgc-img-caption></p></div><h1 class=ql-align-center>郑仅</h1><p>调笑转踏</p><p>上助清欢。女伴相将，调笑入队。</p><p>春楼有女字罗敷。二十未满十五余。金钚约腕携笼去，攀枝摘叶城南隅。使君春思如飞絮。五马徘徊芳草路。东风吹鬓不可亲，日晚蚕饥欲归去。</p><p>归去。携笼女。南阳柔桑三月暮。使君春思如飞絮。五马徘徊频驻。蚕饥日晚空留顾。笑指秦楼归去。</p><p>石城女子名莫愁。家住石城西渡头。拾翠每寻芳草路，采莲时过绿苹洲。五陵豪客青楼上。醉倒金壶待清唱。风高江阔白浪飞，争催艇子操双桨。</p><p>双桨。小舟荡。唤取莫愁迎叠浪。五陵豪客青楼上。不道风高江广。千金难买倾城样。那听绕梁清唱。</p><p>绣户朱帘翠幕张。主人置酒宴华堂。相如年少多才调，消得文君暗断肠。断肠初认琴心挑。么弦暗写相思调。从来万曲不关心，此度伤心何草草。</p><p>草草。最年少。绣户银屏人窈窕。瑶琴暗写相思调。一曲关心多少。临邛客舍成都道。苦恨相逢不早。</p><p>湲湲流水武陵溪。洞里春长日月迟。红英满地无人扫，此度刘郎去后迷。行行渐入清流浅。香风引到神仙馆。琼浆一饮觉身轻，玉砌云房瑞烟暖。</p><p>烟暖。武陵晚。洞里春长花烂熳。红英满地溪流浅。渐听云中鸡犬。刘郎迷路香风远。误到蓬莱仙馆。</p><p>少年锦带佩吴钩。铁马追风塞草秋。凭仗匣中三尺剑，扫平骄虏取封侯。红颜少妇桃花脸。笑倚银屏施宝靥。明眸妙齿起相迎，青楼独占阳春艳。</p><p>春艳。桃花脸。笑倚银屏施宝靥。良人少有平戎胆。归路光生弓剑。青楼春永香帏掩。独把韶华都占。</p><p>翠盖银鞍冯子都。寻芳调笑酒家胡。吴姬十五夭桃色，巧笑春风当酒垆。玉壶丝络临朱户。结就罗裙表情素。红裙不惜裂香罗，区区私爱徒相慕。</p><p>相慕。酒家女。巧笑明眸年十五。当垆春永寻芳去。门外落花飞絮。银鞍白马金吾子。多谢结裙情素。</p><p>楼上青帘映绿杨。江波千里对微茫。潮平越贾催船发，酒熟吴姬唤客尝。吴姬绰约开金盏。的的娇波流美盼。秋风一曲采菱歌，行云不度人肠断。</p><p>肠断。浙江岸。楼上青帘新酒软。吴姬绰约开金盏。的的娇波流盼。采菱歌罢行云散。望断侬家心眼。</p><p>花阴转午漏频移。宝鸭飘帘绣幕垂。眉山敛黛云堆髻，醉倚春风不自持。偷眼刘郎年最少。云情雨态知多少。花前月下恼人肠，不独钱塘有苏小。</p><p>苏小。最娇妙。几度尊前曾调笑。云情雨态知多少。悔恨相逢不早。刘郎襟韵正年少。风月今宵偏好。</p><p>金翘斜亸淡梳妆。绰约天葩自在芳。几番欲奏阳关曲，泪湿春风眼尾长。落花飞絮青门道。浓愁不散连芳草。骖鸾乘鹤上蓬莱，应笑行云空梦悄。</p><p>梦悄。翠屏晓。帐里薰炉残蜡照。赏心乐事能多少。忍听阳关声调。明朝门外长安道。怅望王孙芳草。</p><p>绰约妍姿号太真。肌肤冰雪怯轻尘。霞衣乍举红摇影，按出霓裳曲最新。舞钗斜亸乌云发。一点春心幽恨切。蓬莱虽说浪风轻，翻恨明皇此时节。</p><p>时节。白银阙。洞里春晴百和𦶟。兰心底事多悲切。消尽一团冰雪。明皇恩爱云山绝。谁道蓬莱安悦。</p><p>江上新晴暮霭飞。碧芦红蓼夕阳微。富贵不牵渔父目，尘劳难染钓人衣。白鸟孤飞烟柳杪。采莲越女清歌妙。腕呈金钏掉鸣榔，惊起鸳鸯归调笑。</p><p>调笑。楚江渺。粉面修眉花斗好。擎荷折柳争相调。惊起鸳鸯多少。渔歌齐唱催残照。一叶归舟轻小。</p><p>千里潮平小渡边。帘歌白纻絮飞天。苏苏不怕梅风软，空遣春心着意怜。燕钗玉股横青发。怨托琵琶恨难说。拟将幽恨诉新愁，新愁未尽弦声切。</p><p>声切。恨难说。千里潮平春浪阔。梅风不解相思结。忍送落花飞雪。多才一去芳音绝。更对珠帘新月。</p><p>放队</p><p>新词宛转递相传。振袖倾鬟风露前。月落乌啼云雨散，游童陌上拾花钿。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/3550d2d0002c4cc187247d5693438a1f><p class=pgc-img-caption></p></div><h1 class=ql-align-center>郑觉齐</h1><p>扬州慢</p><p>弄玉轻盈，飞琼淡泞，袜尘步下迷楼。试新妆才了，炷沈水香球。记晓剪、春冰驰送，金瓶露湿，缇骑新流。甚天中月色，被风吹梦南州。</p><p>尊前相见，似羞人、踪迹萍浮。问弄雪飘枝，无双亭上，何日重游。我欲缠腰骑鹤，烟霄远、旧事悠悠。但凭阑无语，烟花三月春愁。</p><p>念奴娇</p><p>卷帘酒醒，怕无言、慵理残妆啼粉。记绾同心双绣带，珠箔青楼花满。琢玉传情，断金订约，总是愁根本。谁知薄幸，肯于长处寻短。</p><p>旧日掌上芙蓉，新来成刺，变却风流眼。自信华年风度在，未怕香红春晚。恩不相酬，怨难重合，往事冰澌泮。分明诀绝，股钗还我一半。</p><p>谒金门</p><p>秋夜永。叶叶梧桐霜冷。皓月窥人深院静。孤鸿窗外影。</p><p>情是相思深井。恩是相思修绠。别后信音浑不定。银瓶何处引。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/e31a6a36068b49048188a8a5ed2acbd8><p class=pgc-img-caption></p></div><h1 class=ql-align-center>郑楷</h1><p>诉衷情</p><p>酒旗摇曳柳花天。莺语软于棉。碎绿未盈芳沼，倒影蘸秋千。</p><p>奁玉燕，套金蝉。负华年。试问归期，是酴醿后，是牡丹前。</p><h1 class=ql-align-center>郑梦协</h1><p>八声甘州</p><p>大江流日夜，客心愁、不禁晚来风。把英雄□气，兴衰余事，吹散无踪。但有山围故国，依旧夕阳中。直北神州路，几点飞鸿。</p><p>欲问周郎赤壁，叹沙沉断戟，烟锁艨艟。听波声如语，空乱荻花丛。甚云间、平安信少，到黄昏、偏映落霞红。莼鲈美，扁舟归去，相伴渔翁。</p><h1 class=ql-align-center>郑清之</h1><p>念奴娇（菊）</p><p>楚天霜晓，看老来秋圃，寒花犹在。金阙栽培端正色，全胜东篱风采。雅韵清虚，幽香淡泊，惟有陶家爱。同他尘世，落红愁处如海。</p><p>多少风雨飘摇，夫君何素，晚节应难改。休道三闾曾旧识，轻把木兰相对。延桂同盟，索梅为友，不复娇春态。年年秋后，笑观芳草萧艾。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/98bc07ba46604c33b7b907c4b86a06f0><p class=pgc-img-caption></p></div><h1 class=ql-align-center>郑少微</h1><p>鹧鸪天</p><p>谁折南枝傍小丛。佳人丰色与梅同。有花无叶真潇酒，不问胭脂借淡红。</p><p>应未许，嫁春风。天教雪月伴玲珑。池塘疏影伤幽独，何似横斜酒盏中。</p><p>思越人（集句）</p><p>欲把长绳系日难。纷纷从此见花残。休将世事兼身事，须看人间比梦间。</p><p>红烛继，艳歌阑。等闲留客却成欢。劝君更尽一杯酒，赢得浮生半日闲。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/1ac16cc8bb8f48c9842a7d1e7980af3b><p class=pgc-img-caption></p></div><h1 class=ql-align-center>郑元秀</h1><p>水调歌头</p><p>园林夸富贵，红绿簇枝头。阳和毓秀，气劘屈贾压曹刘。翰墨场中独步，洒落胸中万卷，横截百川流。邈视青云侣，俯首看瀛洲。</p><p>到如今，萦扃务，尚淹留。庙堂应得好语，早晚觐宸旒。从此立登要路，便可羽仪台阁，指日凤池游。岁岁蟠桃会，椿算八千秋。</p><p>瑞鹤仙</p><p>飞花闲院落。渐燕觜泥融，蜂髯香薄。风光未全恶。有出林青杏，殿春红药。东皇旧约。把余芳、一时留着。等君侯维岳佳辰，惜景为供春酌。</p><p>新乐。谁番清韵，非石非金，金城弦索。如闻荐鹗，青云外，有飞削。双凫容与，摩天东上，稳步鸾台凤阁。管平泉，尺锦归时，发犹未鹤。</p><p>贺新郎（寿刘秘书）</p><p>垛翠云蓬远。日鸟高、炎官直午，暑风微扇。二六尧蓂开秀荚，跨海冰轮待满。怪院落，笙箫如剪。太乙然藜天际下，度卯金仙子，生华旦。依日月，近云汉。</p><p>经时持橐明光殿。问江乡年来有几，只君方见。入座夫人难老甚，炯炯金霞照眼。笑指点，琼舟权劝。愿得调元勋业就，为红泉石磴轻轩冕。归共作，赤松伴。</p><p>贺新郎（寿中书舍人）</p><p>突屼金仙屋。素秋沈、长空霁雨，万山如浴。惊破元戎呼小队，来看飞泉喷玉。正晚谷，清镜圆熟。还是紫微初度至，对禅关，自奏长生曲。留杖屦，倚松竹。</p><p>汉中念远眉休蹙。问擎天拄地个，事只今谁独。看领召环回鹢首，笑把江神要束。任碾破，澄波新绿。去了中兴台辅叶，挂貂蝉莫受风埃触。归绿野，种瑶簌。</p><p>满江红</p><p>季琯灰融，盛寒里、梅香乍放。元道是酿成和气，间生名将。马革裹尸男子志，虎头食肉通侯相。更胸中、十万拥奇兵，人皆仰。</p><p>腰金印，垂玉帐。忠胆锐，雄心壮。倚辕门几望，北州驰想。且倒长江为寿酒，却翻银浦千寻浪。算时来、一笑洗胡尘，迎天仗。</p><p>满江红</p><p>老子生朝，萧然坐离骚窟宅。更莫诧、才雄屈宋，诗高刘白。不向凤凰池上住，不逃鹦鹉洲边迹。谩一官、如水过称呼，诸侯客。</p><p>平生志，水投石。首已皓，心犹灵。算陆沉雄奋，总非人力。广武成名惟孺子，高阳适意须欢伯。睨醉乡、一笑抚青萍，乾坤窄。</p><p>满江红</p><p>老火西流，风露洗、银湾一色。还又近、半秋天气，月将成魄。玉燕来时清梦觉，书麟游处飞仙谪。问东南、一尉着斯人，如何得。</p><p>君不学，吴门卒。君不问，长安狄。且持杯半揖，楚江㶉𫛶。东府西台看历遍，归来绿野盟泉石。却从容、三万六千朝，追元白。</p><p>满江红（寿太守）</p><p>小驻碧油，公两载、重临初度。满全楚，袭人和气，拍天歌舞。波涌荆江流不断，地连巫峡山无数。指此山、此水诵公恩，难忘处。</p><p>民有恨，来何暮。民有愿，归无遽。各相携卧断，衮衣归路。只恐九重劳梦寐，不容十国私霖雨。看便飞、丹诏日边来，朝天去。</p><p>醉蓬莱</p><p>记征鸿归候，梦燕来时，雪清梅瘦。寒日迎长，觉微宽宫漏。翼轸分辉，斗牛呈瑞，间气维钟秀。江左风流，夷吾家世，尘源深厚。况是新闻，日边增秩，诰墨方妍，玉符将剖。五马西还，看鸳鸿为偶。我有新词，不论龟鹤，会祝公眉寿。南浦长春，西山不老，年华同久。</p><p>念奴娇</p><p>菊黄萸紫，近重阳、天气秋光如洗。怀燕占熊，还又应、崧岳生申时节。玉女擎香，金仙持送，锦里欢声彻。照人风度，满怀俱是冰雪。</p><p>那更千里江城，政成人化，比春生秋杀。双凤云间御诏墨，将下十行新札。黄阁亨衢，碧油重幕，稳复清毡物。策勋归去，蟠桃犹许三窃。</p><p>念奴娇</p><p>山光堂下，恰催花雨过，韶华将半。蝶舞回风莺度曲，暖响笙箫庭院。泥轼仙翁，当时此夕，正梦投怀燕。紫髯黄发，到今如此清健。</p><p>岂但风月平分，海沂千里，流得欢声遍。屈宋江山，还助说，莫惜金荷频卷。问寿何如，凤池三到，却放壶天晚。赤松应待，挂冠归伴萧散。</p><p>玉楼春</p><p>生申时节书云月。惊怪玉梅开不彻。犯寒那得一枝春，要与邦君供胜绝。</p><p>可轩有个词清切。解送双凫朝降阙。一声声祝一千年，试倩雪儿歌几阕。</p><p>贺新郎</p><p>晓色收梅雨。玉衡高、寒杓插午，月生银浦。一片祥光横碧落，幻出新晴院宇。拥阆苑、擎香天女。簇引飞仙来瑞世，向鸟衣巷陌，生文度。人物似，古怀祖。</p><p>履声合上尧阶去。问如何低回计幕，蜀山深处。金字催还知有日，且听尊前妙语。更领略、双成歌舞。愿借流三峡水，与君侯尽作流霞注。觞百举，寿千数。</p><p>渔家傲</p><p>橘绿橙黄霜落候。小春天气宜晴书。一片祥光横宇宙。仙乐奏。千官共祝南山寿。</p><p>湛露恩波浓似酒。□堂宴罢嵩呼后。压帽宫花红欲溜。还拜手。瞻天望圣徘徊久。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/2b646527dc464bef8674cafc6233c4a6><p class=pgc-img-caption></p></div><p>祝英台近</p><p>绛河清，丹阙晓。云路烛龙照。鹤发仙翁，笞凤下天眇。莹然璞玉襟怀，层冰风表。镇长住、人间三岛。</p><p>怎知道。不用九转丹砂，灵椿自难老。骥子麟儿、勋业付渠了。已持红药开时，赤松游处，寿觞对、壶天倾倒。</p><p>胜胜慢</p><p>荣喉娇脆，燕体轻盈，争翻妙舞新声。元是君侯生日，爽气澄清。天应人为献寿，春着意、花也留情。恣豪饮，似流觞曲水，前度兰亭。</p><p>况遇湖山官满，无一事、身心分外安宁。买个归舟，随鸥趁鹭长征，看西真桃熟，南极星明。</p><p>临江仙</p><p>江上小春来几许，湘桃已发微妍。开云今夕降飞仙。花神回暖律，天女炷祥烟。</p><p>见说士元方展骥，低回共应尘缘。人间更住一千年。却骑丹凤去，归到五云边。</p><p>临江仙</p><p>秋色三分才过二，江城又近重阳。翠蓂双荚为谁芳。梅仙生此日，神物自呈祥。</p><p>陶菊半黄萸斗紫，一时来共飞觞。祝君腾踏比奇章。玉枝元不许，眉寿与天长。</p><p>临江仙</p><p>解事西风真可意，秋声不到尧蓂。尚余荚十分清。知君当此际，清梦应长庚。</p><p>道骨仙风元不老，天开鹤算龟龄。更看宝带换红鞓。拂衣辞筦库，谈笑取功名。</p><p>蝶恋花</p><p>问讯梅花开也未。孕雪香，春在寒梢尾。试与折来供一醉。寿乡容与生春意。</p><p>律转黄钟霜小霁。月姊乘鸾，伴我浮尘世。结取年年今日誓。梅花影里看仙桂。</p><p>贺新郎</p><p>三月桃花浪。涌荆红、浮光散彩，倚空千丈。杨柳阴中长堤路，一片笙歌暖响。春待晚、气清天亮。闻道君侯生此日，具虎头、飞食封侯相。风度远，襟怀爽。</p><p>宝杯为我倾家酿。醉乡深，何妨更尽，吸川鲸量。富贵时来应自有，岂在随人俯仰。且共把、眉头开放。但得仙风长不老，又安知、不做东南将。勋业付，云台上。</p><p>瑞鹧鸪</p><p>江梅还是嫁东风。夜半春心一点融。知道个人生此日，暗香浮雪荐金钟。</p><p>阳春一曲无他愿，长愿梅花似玉容。教见夫荣并子贵，与梅同过百年冬。</p><p>清平乐</p><p>西风猎猎，秋到双蓂荚。天女擎香开寿□，寿酒浮花蘸甲。</p><p>眉间一点轻黄，归帆已载斜阳。去矣留中好住，尧天日月偏长。</p><p>沁园春</p><p>金虎鸣秋，玉龙斯月，天气正凉。应梦熊时候，叶丹苔碧，栖鸾亭馆，橘绿橙黄。人在兰台公子上，更身寄风流屈宋乡。登赏处，记含情纾思，曾赋高唐。</p><p>春明旧家不远，算蝉嫣袭庆，都付仇香。况鹍弦初续，和生角徵，鹗书频下，名厕循良。但得西风吹峡水，尽倒卷波澜添寿觞。功业事，有朱颜领略，未许称量。</p><p>满江红</p><p>腊近嘉平，谁教放、梅梢弄雪。更为问、霜前甘泽，应何时节。十荚尧蓂开翠羽，一番潘貌蒸红颊。是武夷、六六洞王中，生贤哲。</p><p>头未雪，心犹铁。柔不茹，刚难折。个功名怀抱，试看摅发。渌水中间辞地角，绛霄高处朝天阙。管痴儿、事了挂冠归，方华发。</p><p>满江红</p><p>居士生朝，元来是、湖山胜日。长共荐、霜前篱落，半黄橙橘。酒压浮蛆新旨酽，香浮瑞兽祥烟密。更小蛮、清唱入时宜，声飘逸。</p><p>湖海量，冰霜质。年未老，身犹屈。记平生操履，几曾亏失。季野阳秋虽有自，伯仁崆峒原无物。待着君、添个老人星，人间出。</p><p>满江红</p><p>解语宫商，为谁奏、长生一曲。见说道、宓堂深处，宝香芬馥。月里飞仙云际下，乘鸾来伴凫仙宿。约年年、生日醉冰笋，簪梅玉。</p><p>花与貌，争清淑。云共发，斗新绿。尽壶觞为寿，苦无他说。有子有孙真老大，无嗔无妒家和睦。更鸾花、剩着几番封，平生足。</p><p>贺新郎</p><p>逗晓晴烟敛。过书云、祥开五日，漏添宫线。葭莞飞灰微度暖，眷着梅梢尚浅。怪深院、笙箫如剪。非雾非烟浮月观，应麟书，吐处豪英产。迟绣斧，启华宴。</p><p>楚腰舞彻霓裳遍。拥金船，柔纤莹玉，十分争劝。醉入无何休莫问，日下长安非远。况一点、眉黄新见。掩鼻功名须办了，赋归来、却访乔松伴。应未许，雪枝汗。</p><p>贺新郎</p><p>急雨收庚暑。倚三峰、祥光万丈，晓窥临汝。金石台边人语闹，惊怪麟书夜吐。又却是、重生申甫。笔底婆澜翻瀚海，更风流，不减王文度。冰共雪，是标矩。</p><p>双凫有底人间住。为萍江，一齐洗尽，吏奸民蠹。见说王堂新有诏，趣近尧天尺五。看紫闼黄扉平步。我有新翻长寿曲，愿淮波、衮衮长东注。波未竭，寿无数。</p><p>鹧鸪天</p><p>挺挺君家有祖风。任余庆尚无穷。钓鳌莫问当年事，汗马须收第一功。</p><p>何日是，梦维熊。麦光摇翠浪花红。一尊敬为祈难老，要作人间矍铄翁。</p><p>鹧鸪天</p><p>落落南班间世英。风流人物汉更生。当时良月垂孤处，天女惊香下广庭。</p><p>鲸作量，兕为觥。尽倾家酿祝修龄。校雠天禄须君辈，藜杖看陪太乙皇。</p><p>鹧鸪天</p><p>瑞霭朝迷紫极宫。梅香轻度琐窗风。关西都护生时节，来吐芳心献寿钟。</p><p>头未白，频先红。臂强方解挽雕功。银符玉帐轻毡在，稳着功名继乃翁。</p><p>菩萨蛮</p><p>小春撋就双桃靥。伴他二六尧蓂荚。红绿若为新。个时生玉人。</p><p>玉人持酒笑。笑与仙翁道。从此百年中。莺花几度封。</p><p>虞美人</p><p>瑶台夜冷清霜泣。听得双成语。有人乘月下云端。吹彻凤箫来此、伴栖鸾。</p><p>尊前有个新番曲。不唱蟠桃熟。一杯聊驻玉精神。长与雪梅争韵、更争春。</p><p>虞美人</p><p>吕城春色知何处。试听流莺语。江头别有小壶天，唤起一番花柳、弄芳妍。</p><p>主人元是虬髯种。胸次吞云梦。一尊何翅祝长年。看取金枝从此、更联。</p><p>虞美人</p><p>菊花不等重阳到。昨夜都开了。问知仙子是生辰。彩翠浮金来供、玉壶春。</p><p>周郎莫计文君寿。头白须相守。从今更数百年期。月底云间同跨、彩鸾归。</p><p>虞美人</p><p>蓂飞八叶书云后。此日孙枝秀。爱他风味似吾人。都是笔头能篆、又能文。</p><p>青青两鬓年方壮。儿女俱成长。要添福寿与荣华。教取一庭兰玉、共成家。</p><p>虞美人</p><p>疏梅淡月年年好。景思今年早。迎长时节近佳辰。看取衮衣华发、尽麒麟。</p><p>酒中倒卧南山绿。起舞人如玉。风流椿树可怜生。长与柳枝桃叶、共青青。</p><p>念始娇（寿暨干）</p><p>挽红留翠，为东皇、那住二分春色。燕舞回风莺度曲，晴昼光生瑶席。天女擎香，长庚入梦，还有飞仙谪。方瞳方颊，玉壶清浸胸臆。</p><p>休问辟谷延年，介君眉寿，自有阴功□。膝下鹓雏俱擢秀，争奋摩天云翼。白雪声中，黄流影里，且放琼舟侧。醉乡深处，兴来时拊金伏。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p3.pstatp.com/large/pgc-image/c56e489a91c8454c9e0b69c44c8c8d8a><p class=pgc-img-caption></p></div><h1 class=ql-align-center>郑庶</h1><p>水调歌头</p><p>千古钓台下，老尽去来人。倚空绝壁，朝暮秀色只如春。高挂瀑泉千尺，洗到云根山骨，无处着风尘。秋尽玉壶冷，别是一乾坤。</p><p>问当日，中兴将，汉功臣。云台何在，寂寞谁复记丹青。争似先生标致，长共清风明月，不减旧精神。无限兴亡意，舒卷在丝纶。</p><h1 class=ql-align-center>郑闻</h1><p>瑞鹤仙（赠官妓周韵）</p><p>醉归来，不悟人间天上，云雨难寻旧迹。但余香、暗着罗衾，怎生忘得。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p1.pstatp.com/large/pgc-image/a96e7157a54c4e30b02a157b6b739ab4><p class=pgc-img-caption></p></div><h1>郑文妻</h1><p>忆秦娥</p><p>花深深。一钩罗袜行花阴。行花阴。闲将柳带，细结同心。</p><p>日边消息空沈沈。画眉楼上愁登临。愁登临。海棠开后，望到如今。</p><div class=pgc-img><img alt="《全宋词 2771卷》（2686—2710卷）赵以夫 赵与洽赵与 赵宰 赵祯" onerror=errorimg.call(this); src=http://p9.pstatp.com/large/pgc-image/c872321fe9e9402ca989a53810619fba><p class=pgc-img-caption></p></div></div></div><div class="post-meta meta-tags"><ul class=clearfix><li><a>'全宋词','2771','2686'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>