<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>重阳节丨史上最全重阳节诗词82首（值得收藏） | 极客快訊</title><meta property="og:title" content="重阳节丨史上最全重阳节诗词82首（值得收藏） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/d97895142c1e4c678d5fdd2a3ff7d950"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/f0a0cf90.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/f0a0cf90.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/f0a0cf90.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/f0a0cf90.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/f0a0cf90.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/f0a0cf90.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/f0a0cf90.html><link rel=canonical href=https://geekbank.cf/tw/%e6%b8%b8%e6%88%8f/f0a0cf90.html><meta property="article:published_time" content="2020-10-29T21:12:51+08:00"><meta property="article:modified_time" content="2020-10-29T21:12:51+08:00"><meta name=Keywords content><meta name=description content="重阳节丨史上最全重阳节诗词82首（值得收藏）"><meta name=author content="极客快訊"><meta property="og:url" content="/cn/%E6%B8%B8%E6%88%8F/f0a0cf90.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>重阳节丨史上最全重阳节诗词82首（值得收藏）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/d97895142c1e4c678d5fdd2a3ff7d950><p class=pgc-img-caption></p></div><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p9.pstatp.com/large/pgc-image/bd468f4727f14a998b1f514a6e7d5813><p class=pgc-img-caption></p></div><p><strong>趁着重阳佳节，就让我们伴着秋风菊香，行走在诗词的山峰里，品味不一样的重阳。</strong></p><p><strong>1、《采桑子 重阳》</strong></p><p>毛泽东</p><p>人生易老天难老，岁岁重阳，</p><p>今又重阳，战地黄花分外香。</p><p>一年一度秋风劲，不似春光，</p><p>胜似春光，寥廓江天万里霜。</p><p><strong>2、《九月九日忆山东兄弟》</strong></p><p>【唐】王维</p><p>独在异乡为异客，每逢佳节倍思亲。</p><p>遥知兄弟登高处，遍插茱萸少一人。</p><p><strong>3、《九日齐山登高》</strong></p><p>【唐】杜牧</p><p>江涵秋影雁初飞，与客携壶上翠微。</p><p>尘世难逢开口笑，菊花须插满头归。</p><p>但将酩酊酬佳节，不作登临恨落晖。</p><p>古往今来只如此，牛山何必独沾衣。</p><p><strong>4、《九月十日即事》</strong></p><p>【唐】李白</p><p>昨日登高罢，今朝再举觞。</p><p>菊花何太苦，遭此两重阳。</p><p><strong>5、《九月九日玄武山旅眺》</strong></p><p>【唐】卢照邻</p><p>九月九日眺山川，归心归望积风烟。</p><p>他乡共酌金花酒，万里同悲鸿雁天。</p><p><strong>6、《蜀中九日》</strong></p><p>【唐】王勃</p><p>九月九日望乡台，他席他乡送客杯。</p><p>人情已厌南中苦，鸿雁那从北地来。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/63456cc4c6e04658bfc27793f397855a><p class=pgc-img-caption></p></div><p><strong>7、《九日作》</strong></p><p>【唐】王缙</p><p>莫将边地比京都，八月严霜草已枯。</p><p>今日登高樽酒里，不知能有菊花无。</p><p><strong>8、《九日》</strong></p><p>【唐】杨衡</p><p>黄花紫菊傍篱落，摘菊泛酒爱芳新。</p><p>不堪今日望乡意，强插茱萸随众人。</p><p><strong>9、《奉和九日幸临渭亭登高得枝字》</strong></p><p>【唐】韦安石</p><p>重九开秋节，得一动宸仪。</p><p>金风飘菊蕊，玉露泣萸枝。</p><p>睿览八纮外，天文七曜披。</p><p>临深应在即，居高岂忘危。</p><p><strong>10、《醉花荫》</strong></p><p>【宋】李清照</p><p>薄雾浓云愁永昼，瑞脑销金兽。</p><p>佳节又重阳，玉枕纱橱，半夜凉初透。</p><p>东篱把酒黄昏后，有暗香盈袖。</p><p>莫道不销魂，帘卷西风，人比黄花瘦！</p><p><strong>11、《于长安归还扬州九月九日行薇山亭赋韵》</strong></p><p>【南朝】江总</p><p>心逐南云逝，形随北雁来。</p><p>故乡篱下菊，今日几花开？</p><p><strong>12、《沉醉东风 重九》</strong></p><p>【元】关汉卿</p><p>题红叶清流御沟，赏黄花人醉歌楼。</p><p>天长雁影稀，月落山容瘦。</p><p>冷清清暮秋时候，衰柳寒蝉一片愁，</p><p>谁肯教白衣送酒。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p9.pstatp.com/large/pgc-image/ed45a45305774b36a1cdb6f2dcdf0dbd><p class=pgc-img-caption></p></div><p><strong>13、《九日》</strong></p><p>【明】文森</p><p>三载重阳菊，开时不在家。</p><p>何期今日酒，忽对故园花。</p><p>野旷云连树，天寒雁聚沙。</p><p>登临无限意，何处望京华。</p><p><strong>14.《奉和圣制重阳旦日百寮曲江宴示怀》</strong></p><p>【唐】崔元翰</p><p>偶圣睹昌期，受恩惭弱质。</p><p>幸逢良宴会，况是清秋日。</p><p>远岫对壶觞，澄澜映簪绂。</p><p>炮羔备丰膳，集凤调鸣律。</p><p>薄劣厕英豪，欢娱忘衰疾。</p><p>平皋行雁下，曲渚双凫出。</p><p>沙岸菊开花，霜枝果垂实。</p><p>天文见成象，帝念资勤恤。</p><p>探道得玄珠，斋心居特室。</p><p>岂如横汾唱，其事徒骄逸。</p><p><strong>15.《重阳席上赋白菊》</strong></p><p>【唐】白居易</p><p>满园花菊郁金黄，中有孤丛色似霜。</p><p>还似今朝歌酒席，白头翁入少年场。</p><p><strong>16.《李都尉重阳日得苏属国书》</strong></p><p>【唐】白行简</p><p>降虏意何如，穷荒九月初。</p><p>三秋异乡节，一纸故人书。</p><p>对酒情无极，开缄思有余。</p><p>感时空寂寞，怀旧几踌躇。</p><p>雁尽平沙迥，烟销大漠虚。</p><p>登台南望处，掩泪对双鱼。</p><p><strong>17.《同徐侍郎五云溪新庭重阳宴集作》</strong></p><p>【唐】独孤及</p><p>万峰苍翠色，双溪清浅流。</p><p>已符东山趣，况值江南秋。</p><p>白露天地肃，黄花门馆幽。</p><p>山公惜美景，肯为芳樽留。</p><p>五马照池塘，繁弦催献酬。</p><p>临风孟嘉帽，乘兴李膺舟。</p><p>骋望傲千古，当歌遗四愁。</p><p>岂令永和人，独擅山阴游。</p><p><strong>18.《重阳日有作》</strong></p><p>【唐】杜荀鹤</p><p>一为重阳上古台，乱时谁见菊花开。</p><p>偷挦白发真堪笑，牢锁黄金实可哀。</p><p>是个少年皆老去，争知荒冢不荣来。</p><p>大家拍手高声唱，日未沈山且莫回。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p3.pstatp.com/large/pgc-image/8e2c4ecc4bd74f3c87b2d26beba5ce49><p class=pgc-img-caption></p></div><p><strong>19.《重阳》</strong></p><p>【唐】高适</p><p>节物惊心两鬓华，东篱空绕未开花。</p><p>百年将半仕三已，五亩就荒天一涯。</p><p>岂有白衣来剥啄，一从乌帽自欹斜。</p><p>真成独坐空搔首，门柳萧萧噪暮鸦。</p><p><strong>20.《重阳日酬李观》</strong></p><p>【唐】皇甫冉</p><p>不见白衣来送酒，但令黄菊自开花。</p><p>愁看日晚良辰过，步步行寻陶令家。</p><p><strong>21.《答泉州薛播使君重阳日赠酒》</strong></p><p>【唐】李嘉佑</p><p>欲强登高无力去，篱边黄菊为谁开。</p><p>共知不是浔阳郡，那得王弘送酒来。</p><p><strong>22.《重阳日上渚宫杨尚书》</strong></p><p>【唐】李群玉</p><p>落帽台边菊半黄，行人惆怅对重阳。</p><p>荆州一见桓宣武，为趁悲秋入帝乡。</p><p><strong>23.《重阳日赐宴曲江亭，赋六韵诗用清字》</strong></p><p>【唐】李适</p><p>早衣对庭燎，躬化勤意诚。</p><p>时此万机暇，适与佳节并。</p><p>曲池洁寒流，芳菊舒金英。</p><p>乾坤爽气满，台殿秋光清。</p><p>朝野庆年丰，高会多欢声。</p><p>永怀无荒戒，良士同斯情。</p><p><strong>24.《重阳日即事》</strong></p><p>【唐】李适</p><p>令节晓澄霁，四郊烟霭空。</p><p>天清白露洁，菊散黄金丛。</p><p>寡德荷天贶，顺时休百工。</p><p>岂怀歌钟乐，思为君臣同。</p><p>至化在亭育，相成资始终。</p><p>未知康衢咏，所仰惟年丰。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/5412584a025d44c692a35ef2e021bae7><p class=pgc-img-caption></p></div><p><strong>25.《重阳日中外同欢，以诗言志，因示群官》</strong></p><p>【唐】李适</p><p>炎节在重九，物华新雨余。</p><p>清秋黄叶下，菊散金潭初。</p><p>万实行就稔，百工欣所如。</p><p>欢心畅遐迩，殊俗同车书。</p><p>至化自敦睦，佳辰宜宴胥。</p><p>锵锵间丝生，济济罗簪裾。</p><p>此乐匪足耽，此诚期永孚。</p><p><strong>26.《重阳夜集兰陵居与宣上人联句》</strong></p><p>【唐】李益</p><p>蟋蟀催寒服，茱萸滴露房。</p><p>酒巡明烛刻，篱菊暗寻芳。[李益]</p><p>新月和秋露，繁星混夜霜。</p><p>登高今夕事，九九是天长。[广宣]</p><p><strong>27.《奉陪裴相公重阳日游安乐池亭》</strong></p><p>【唐】李郢</p><p>绛霄轻霭翊三台，稽阮襟怀管乐才。</p><p>莲沼昔为王俭府，菊篱今作孟嘉杯。</p><p>宁知北阙元勋在，却引东山旧客来。</p><p>自笑吐茵还酩酊，日斜空从绛衣回。</p><p><strong>28.《重阳日寄浙东诸从事》</strong></p><p>【唐】李郢</p><p>野人多病门长掩，荒圃重阳菊自开。</p><p>愁里又闻清笛怨，望中难见白衣来。</p><p>元瑜正及从军乐，宁戚谁怜叩角哀。</p><p>红旆纷纷碧江暮，知君醉下望乡台。</p><p><strong>29.《重阳感怀》</strong></p><p>【唐】刘兼</p><p>重阳不忍上高楼，寒菊年年照暮秋。</p><p>万叠故山云总隔，两行乡泪血和流。</p><p>黄茅莽莽连边郡，红叶纷纷落钓舟。</p><p>归计未成年渐老，茱萸羞戴雪霜头。</p><p>载花乘酒上高山，四望秋空八极宽。</p><p>蜀国江山存不得，刘家豚犬取何难。</p><p>张仪旧壁苍苔厚，葛亮荒祠古木寒。</p><p>独对斜阳更惆怅，锦江东注似波澜。</p><p><strong>30.《重阳日寄上饶李明府》</strong></p><p>【唐】刘商</p><p>重阳秋雁未衔芦，始觉他乡节候殊。</p><p>旅馆但知闻蟋蟀，邮童不解献茱萸。</p><p>陶潜何处登高醉，倦客停桡一事无。</p><p>来岁公田多种黍，莫教黄菊笑杨朱。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/39998479493b447a97350c07c3066b16><p class=pgc-img-caption></p></div><p><strong>31.《重阳东观席上赠侍郎张固》</strong></p><p>【唐】卢顺之</p><p>渡江旌旆动鱼龙，令节开筵上碧峰。</p><p>翡翠巢低岩桂小，茱萸房湿露香浓。</p><p>白云郊外无尘事，黄菊筵中尽醉容。</p><p>好是谢公高兴处，夕阳归骑出疏松。</p><p><strong>32.《奉和圣制重阳日即事》</strong></p><p>【唐】武元衡</p><p>玉烛降寒露，我皇歌古风。</p><p>重阳德泽展，万国欢娱同。</p><p>绮陌拥行骑，香尘凝晓空。</p><p>神都自蔼蔼，佳气助葱葱。</p><p>律吕阴阳畅，景光天地通。</p><p>徒然被鸿霈，无以报玄功。</p><p><strong>33.《奉和圣制重阳日即事六韵》</strong></p><p>【唐】权德舆</p><p>嘉节在阳数，至欢朝野同。</p><p>恩随千钟洽，庆属五稼丰。</p><p>时菊洗露华，秋池涵霁空。</p><p>金丝响仙乐，剑舄罗宗公。</p><p>天道光下济，睿词敷大中。</p><p>多惭击壤曲，何以答尧聪。</p><p><strong>34.《丁巳重阳》</strong></p><p>【唐】司空图</p><p>重阳未到已登临，探得黄花且独斟。</p><p>客舍喜逢连日雨，家山似响隔河砧。</p><p>乱来已失耕桑计，病后休论济活心。</p><p>自贺逢时能自弃，归鞭唯拍马鞯吟。</p><p><strong>35.《旅中重阳》</strong></p><p>【唐】司空图</p><p>乘时争路只危身，经乱登高有几人。</p><p>今岁节唯南至在，旧交坟向北邙新。</p><p>当歌共惜初筵乐，且健无辞后会频。</p><p>莫道中冬犹有闰，蟾声才尽即青春。</p><p><strong>36.《喜王驾小仪重阳相访》</strong></p><p>【唐】司空图</p><p>白菊初开卧内明，闻君相访病身轻。</p><p>樽前且拨伤心事，溪上还随觅句行。</p><p>幽鹤傍人疑旧识，残蝉向日噪新晴。</p><p>拟将寂寞同留住，且劝康时立大名。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/2b308070178243e8b35020a34ac38707><p class=pgc-img-caption></p></div><p><strong>37.《浙上重阳》</strong></p><p>【唐】司空图</p><p>登高唯北望，菊助可□明。</p><p>离恨初逢节，贫居只喜晴。</p><p>好文时可见，学稼老无成。</p><p>莫叹关山阻，何当不阻兵。</p><p><strong>38.《重阳》</strong></p><p>【唐】司空图</p><p>菊开犹阻雨，蝶意切于人。</p><p>亦应知暮节，不比惜残春。</p><p><strong>39.《重阳山居》</strong></p><p>【唐】司空图</p><p>此身逃难入乡关，八度重阳在旧山。</p><p>篱菊乱来成烂熳，家僮常得解登攀。</p><p>年随历日三分尽，醉伴浮生一片闲。</p><p>满目秋光还似镜，殷勤为我照衰颜。</p><p><strong>40.《重阳山居》</strong></p><p>【唐】司空图</p><p>诗人自古恨难穷，暮节登临且喜同。</p><p>四望交亲兵乱后，一川风物笛声中。</p><p>菊残深处回幽蝶，陂动晴光下早鸿。</p><p>明日更期来此醉，不堪寂寞对衰翁。</p><p><strong>41.《重阳四首》</strong></p><p>【唐】司空图</p><p>檐前减燕菊添芳，燕尽庭前菊又荒。</p><p>老大比他年少少，每逢佳节更悲凉。</p><p>雨寒莫待菊花催，须怕晴空暖并开。</p><p>开却一枝开却尽，且随幽蝶更徘徊。</p><p>青娥懒唱无衣换，黄菊新开乞酒难。</p><p>长有长亭惆怅事，隔河更得对凭栏。</p><p>白发怕寒梳更懒，黄花晴日照初开。</p><p>篱头应是蝶相报，已被邻家携酒来。</p><p><strong>42.《重阳阻雨》</strong></p><p>【唐】司空图</p><p>重阳阻雨独衔杯，移得山家菊未开。</p><p>犹胜登高闲望断，孤烟残照马嘶回。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p3.pstatp.com/large/pgc-image/0c0b067e0bad434bb2548fc0d7f5e2ee><p class=pgc-img-caption></p></div><p><strong>43.《婺州水馆重阳日作》</strong></p><p>【唐】韦庄</p><p>异国逢佳节，凭高独若吟。</p><p>一杯今日醉，万里故园心。</p><p>水馆红兰合，山城紫菊深。</p><p>白衣虽不至，鸥鸟自相寻。</p><p><strong>44.《重阳日荆州作》</strong></p><p>【唐】吴融</p><p>万里投荒已自哀，高秋寓目更徘徊。</p><p>浊醪任冷难辞醉，黄菊因暄却未开。</p><p>上国莫归戎马乱，故人何在塞鸿来。</p><p>惊时感事俱无奈，不待残阳下楚台。</p><p><strong>45.《重阳阻雨》</strong></p><p>【唐】鱼玄机</p><p>满庭黄菊篱边拆，两朵芙蓉镜里开。</p><p>落帽台前风雨阻，不知何处醉金杯。</p><p><strong>46.《重阳宴集同用寒字》</strong></p><p>【唐】张登</p><p>锡宴逢佳节，穷荒亦共欢。</p><p>恩深百日泽，雨借九秋寒。</p><p>望气人谣洽，临风客以难。</p><p>座移山色在，杯尽菊香残。</p><p>欲识投醪遍，应从落帽看。</p><p>还宵须命烛，举首谢三官。</p><p><strong>47.《重阳日至峡道》</strong></p><p>【唐】张籍</p><p>无限青山行已尽，回看忽觉远离家。</p><p>逢高欲饮重阳酒，山菊今朝未有花。</p><p><strong>48.《重阳夜旅怀》</strong></p><p>【唐】郑谷</p><p>强插黄花三两枝，还图一醉浸愁眉。</p><p>半床斜月醉醒后，惆怅多于未醉时。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p3.pstatp.com/large/pgc-image/2b1fbaea858d41a6860d9e6f1c170cc3><p class=pgc-img-caption></p></div><p><strong>49.《重阳》</strong></p><p>【唐】赵嘏</p><p>节逢重九海门外，家在五湖烟水东。</p><p>还向秋山觅诗句，伴僧吟对菊花风。</p><p><strong>50.《重阳日即事》</strong></p><p>【唐】赵嘏</p><p>病酒坚辞绮席春，菊花空伴水边身。</p><p>由来举止非闲雅，不是龙山落帽人。</p><p><strong>51.《重阳日寄韦舍人》</strong></p><p>【唐】赵嘏</p><p>节过重阳菊委尘，江边病起杖扶身。</p><p>不知此日龙山会，谁是风流落帽人。</p><p><strong>52.《重阳日示舍弟》</strong></p><p>【唐】赵嘏</p><p>多少乡心入酒杯，野塘今日菊花开。</p><p>新霜何处雁初下，故国穷秋首正回。</p><p>渐老向人空感激，一生驱马傍尘埃。</p><p>侯门无路提携尔，虚共扁舟万里来。</p><p><strong>53.《旅中过重阳》</strong></p><p>【唐】朱庆余</p><p>一岁重阳至，羁游在异乡。</p><p>登高思旧友，满目是穷荒。</p><p>草际飞云片，天涯落雁行。</p><p>故山篱畔菊，今日为谁黄。</p><p><strong>54.《重阳日陪韦卿宴》</strong></p><p>【唐】朱湾</p><p>何必龙山好，南亭赏不暌。</p><p>清规陈侯事，雅兴谢公题。</p><p>入座青峰近，当轩远树齐。</p><p>仙家自有月，莫叹夕阳西。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p3.pstatp.com/large/pgc-image/b97284d7e8054c3dbf67cffe1781adee><p class=pgc-img-caption></p></div><p><strong>55.《奉和九月九日登慈恩寺浮图应制》</strong></p><p>【唐】樊忱</p><p>净境重阳节，仙游万乘来。</p><p>插萸登鹫岭，把菊坐蜂台。</p><p>十地祥云合，三天瑞景开。</p><p>秋风词更远，窃抃乐康哉。</p><p><strong>56.《九日登巴台》</strong></p><p>【唐】白居易</p><p>黍香酒初熟，菊暖花未开。</p><p>闲听竹枝曲，浅酌茱萸杯。</p><p>去年重阳日，漂泊湓城隈。</p><p>今岁重阳日，萧条巴子台。</p><p>旅鬓寻已白，乡书久不来。</p><p>临觞一搔首，座客亦徘徊。</p><p><strong>57.《九日题涂溪》</strong></p><p>【唐】白居易</p><p>蕃草席铺枫叶岸，《竹枝》歌送菊花杯。</p><p>明年尚作南宾守，或可重阳更一来。</p><p><strong>58.《九日醉吟》</strong></p><p>【唐】白居易</p><p>有恨头还白，无情菊自黄。</p><p>一为州司马，三见岁重阳。</p><p>剑匣尘埃满，笼禽日月长。</p><p>身从渔父笑，门任雀罗张。</p><p>问疾因留客，听吟偶置觞。</p><p>叹时论倚伏，怀旧数存亡。</p><p>奈老应无计，治愁或有方。</p><p>无过学王绩，唯以醉为乡。</p><p><strong>59.《闰九月九日独饮》</strong></p><p>【唐】白居易</p><p>黄花丛畔绿尊前，犹有些些旧管弦。</p><p>偶遇闰秋重九日，东篱独酌一陶然。</p><p>自从九月持斋戒，不醉重阳十五年。</p><p><strong>60.《九日与友人登高》</strong></p><p>【唐】鲍溶</p><p>云木疏黄秋满川，茱萸风里一尊前。</p><p>几回为客逢佳节，曾见何人再少年。</p><p>霜报征衣冷针指，雁惊幽梦泪婵娟。</p><p>古来醉乐皆难得，留取穷通付上天。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/60c68a7e128a46408f8506a890d60c95><p class=pgc-img-caption></p></div><p><strong>61.《奉陪封大夫九日登高》</strong></p><p>【唐】岑参</p><p>九日黄花酒，登高会昔闻。</p><p>霜威逐亚相，杀气傍中军。</p><p>横笛惊征雁，娇歌落塞云。</p><p>边头幸无事，醉舞荷吾君。</p><p><strong>62.《九月九日》</strong></p><p>【唐】崔国辅</p><p>江边枫落菊花黄，少长登高一望乡。</p><p>九日陶家虽载酒，三年楚客已沾裳。</p><p><strong>63.《九月九日李苏州东楼宴》</strong></p><p>【唐】独孤及</p><p>是菊花开日，当君乘兴秋。</p><p>风前孟嘉帽，月下庾公楼。</p><p>酒解留征客，歌能破别愁。</p><p>醉归无以赠，只奉万年酬。</p><p><strong>64.《同徐侍郎五云溪新庭重阳宴集作》</strong></p><p>【唐】独孤及</p><p>万峰苍翠色，双溪清浅流。</p><p>已符东山趣，况值江南秋。</p><p>白露天地肃，黄花门馆幽。</p><p>山公惜美景，肯为芳樽留。</p><p>五马照池塘，繁弦催献酬。</p><p>临风孟嘉帽，乘兴李膺舟。</p><p>骋望傲千古，当歌遗四愁。</p><p>岂令永和人，独擅山阴游。</p><p><strong>65.《重九日宴江阴》</strong></p><p>【唐】杜审言</p><p>蟋蟀期归晚，茱萸节候新。</p><p>降霜青女月，送酒白衣人。</p><p>高兴要长寿，卑栖隔近臣。</p><p>龙沙即此地，旧俗坐为邻。</p><p><strong>66.《奉和九月九日登慈恩寺浮图应制》</strong></p><p>【唐】李乂</p><p>涌塔临玄地，高层瞰紫微。</p><p>鸣銮陪帝出，攀橑翊天飞。</p><p>庆洽重阳寿，文含列象辉。</p><p>小臣叨载笔，欣此倾巍巍。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p9.pstatp.com/large/pgc-image/fe7ab470151442eb96357f86fdb9d3ba><p class=pgc-img-caption></p></div><p><strong>67.《九月九日》</strong></p><p>【唐】李治</p><p>端居临玉扆，初律启金商。</p><p>凤阙澄秋色，龙闱引夕凉。</p><p>野净山气敛，林疏风露长。</p><p>砌兰亏半影，岩桂发全香。</p><p>满盖荷凋翠，圆花菊散黄。</p><p>挥鞭争电烈，飞羽乱星光。</p><p>柳空穿石碎，弦虚侧月张。</p><p>怯猿啼落岫，惊雁断分行。</p><p>斜轮低夕景，归旆拥通庄。</p><p><strong>68.《九日登山》</strong></p><p>【唐】李白</p><p>渊明归去来，不与世相逐。</p><p>为无杯中物，遂偶本州牧。</p><p>因招白衣人，笑酌黄花菊。</p><p>我来不得意，虚过重阳时。</p><p>题舆何俊发，遂结城南期。</p><p>筑土按响山，俯临宛水湄。</p><p>胡人叫玉笛，越女弹霜丝。</p><p>自作英王胄，斯乐不可窥。</p><p>赤鲤涌琴高，白龟道冯夷。</p><p>灵仙如仿佛，奠酹遥相知。</p><p>古来登高人，今复几人在。</p><p>沧洲违宿诺，明日犹可待。</p><p>连山似惊波，合沓出溟海。</p><p>扬袂挥四座，酩酊安所知。</p><p>齐歌送清扬，起舞乱参差。</p><p>宾随落叶散，帽逐秋风吹。</p><p>别后登此台，愿言长相思。</p><p><strong>69.《九月九日刘十八东堂集》</strong></p><p>【唐】李颀</p><p>风俗尚九日，此情安可忘。</p><p>菊花辟恶酒，汤饼茱萸香。</p><p>云入授衣假，风吹闲宇凉。</p><p>主人尽欢意，林景昼微茫。</p><p>清切晚砧动，东西归鸟行。</p><p>淹留怅为别，日醉秋云光。</p><p><strong>70.《九日登高》</strong></p><p>【唐】刘禹锡</p><p>世路山河险，君门烟雾深。</p><p>年年上高处，未省不伤心。</p><p><strong>71.《重九日广陵道中》</strong></p><p>【唐】罗隐</p><p>秋山抱病何处登，前时韦曲今广陵。</p><p>广陵大醉不解闷，韦曲旧游堪拊膺。</p><p>佳节纵饶随分过，流年无奈得人憎。</p><p>却驱羸马向前去，牢落路岐非所能。</p><p><strong>72.《九日落星山登高》</strong></p><p>【唐】徐铉</p><p>秋暮天高稻穟成，落星山上会诸宾。</p><p>黄花泛酒依流俗，白发满头思古人。</p><p>岩影晚看云出岫，湖光遥见客垂纶。</p><p>风烟不改年长度，终待林泉老此身。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p1.pstatp.com/large/pgc-image/8462fb319f6e4d5ba1d973958e3c688a><p class=pgc-img-caption></p></div><p><strong>73.《九日雨中》</strong></p><p>【唐】徐铉</p><p>茱萸房重雨霏微，去国逢秋此恨稀。</p><p>目极暂登台上望，心遥长向梦中归。</p><p>荃蘪路远愁霜早，兄弟乡遥羡雁飞。</p><p>唯有多情一枝菊，满杯颜色自依依。</p><p><strong>74.《庚午岁九日作》</strong></p><p>【唐】齐己</p><p>门底秋苔嫩似蓝，此中消息兴何堪。</p><p>乱离偷过九月九，头尾算来三十三。</p><p>云影半晴开梦泽，菊花微暖傍江潭。</p><p>故人今日在不在，胡雁背风飞向南。</p><p><strong>75.《九日登玉山》</strong></p><p>【唐】钱起</p><p>霞景青山上，谁知此胜游。</p><p>龙沙传往事，菊酒对今秋。</p><p>步石随云起，题诗向水流。</p><p>忘归更有处，松下片云幽。</p><p><strong>76.《九日闲居寄登高数子》</strong></p><p>【唐】钱起</p><p>初服栖穷巷，重阳忆旧游。</p><p>门闲谢病日，心醉授衣秋。</p><p>酒尽寒花笑，庭空暝雀愁。</p><p>今朝落帽客，几处管弦留。</p><p><strong>77.《九日登玄武山旅眺》</strong></p><p>【唐】邵大震</p><p>九月九日望遥空，秋水秋天生夕风。</p><p>寒雁一向南去远，游人几度菊花丛。</p><p><strong>78.《奉和九月九日登慈恩寺浮屠应制》</strong></p><p>【唐】宋之问</p><p>凤刹侵云半，虹旌倚日边。</p><p>散花多宝塔，张乐布金田。</p><p>时菊芳仙酝，秋兰动睿篇。</p><p>香街稍欲晚，清跸扈归天。</p><div class=pgc-img><img alt=重阳节丨史上最全重阳节诗词82首（值得收藏） onerror=errorimg.call(this); src=https://p3.pstatp.com/large/pgc-image/f331f0acef4f41a49a3180eb889469a6><p class=pgc-img-caption></p></div><p><strong>79.《九月九日望蜀台》</strong></p><p>【唐】苏颋</p><p>蜀王望蜀旧台前，九日分明见一川。</p><p>北料乡关方自此，南辞城郭复依然。</p><p>青松系马攒岩畔，黄菊留人籍道边。</p><p>自昔登临湮灭尽，独闻忠孝两能传。</p><p><strong>80.《九月九日赠崔使君善为》</strong></p><p>【唐】王绩</p><p>野人迷节候，端坐隔尘埃。</p><p>忽见黄花吐，方知素节回。</p><p>映岩千段发，临浦万株开。</p><p>香气徒盈把，无人送酒来。</p><p><strong>81.《九日进茱萸山诗五首》</strong></p><p>【唐】张说</p><p>家居洛阳下，举目见嵩山。</p><p>刻作茱萸节，情生造化间。</p><p>黄花宜泛酒，青岳好登高。</p><p>稽首明廷内，心为天下劳。</p><p>菊酒携山客，萸囊系牧童。</p><p>路疑随大隗，心似问鸿蒙。</p><p>九日重阳数，三秋万实成。</p><p>时来谒轩后，罢去坐蓬瀛。</p><p>晚节欢重九，高山上五千。</p><p>醉中知遇圣，梦里见寻仙。</p><p><strong>82.《九日登高》</strong></p><p>【唐】王昌龄</p><p>青山远近带皇州，霁景重阳上北楼。</p><p>雨歇亭皋仙菊润，霜飞天苑御梨秋。</p><p>茱萸插鬓花宜寿，翡翠横钗舞作愁。</p><p>漫说陶潜篱下醉，何曾得见此风流。</p></div></div><div class="post-meta meta-tags"><ul class=clearfix><li><a>'重阳节','诗词','82'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E6%B8%B8%E6%88%8F/f8c9b9dd.html alt=史上最全重阳节诗词82首 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1539771350059047dd46203 style=border-radius:25px></a>
<a href=../../cn/%E6%B8%B8%E6%88%8F/f8c9b9dd.html title=史上最全重阳节诗词82首>史上最全重阳节诗词82首</a></li><hr><li><a href=../../cn/%E6%B8%B8%E6%88%8F/46cf89c4.html alt=史上最全重阳节诗词82首（收藏） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153977823733824c5ff14e4 style=border-radius:25px></a>
<a href=../../cn/%E6%B8%B8%E6%88%8F/46cf89c4.html title=史上最全重阳节诗词82首（收藏）>史上最全重阳节诗词82首（收藏）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>