<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《古诗词精选10000篇大全集》2100—2200篇 歌扇萦风，吹散一春愁 | 极客快訊</title><meta property="og:title" content="《古诗词精选10000篇大全集》2100—2200篇 歌扇萦风，吹散一春愁 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/9e5855d35b2e4919a4e28b83af625f38"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/f3b4b88.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/f3b4b88.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/f3b4b88.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/f3b4b88.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/f3b4b88.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/f3b4b88.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/f3b4b88.html><link rel=canonical href=https://geekbank.cf/tw/%e6%b8%b8%e6%88%8f/f3b4b88.html><meta property="article:published_time" content="2020-10-29T20:45:58+08:00"><meta property="article:modified_time" content="2020-10-29T20:45:58+08:00"><meta name=Keywords content><meta name=description content="《古诗词精选10000篇大全集》2100—2200篇 歌扇萦风，吹散一春愁"><meta name=author content="极客快訊"><meta property="og:url" content="/cn/%E6%B8%B8%E6%88%8F/f3b4b88.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《古诗词精选10000篇大全集》2100—2200篇 歌扇萦风，吹散一春愁</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><p><br></p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p1.pstatp.com/large/pgc-image/9e5855d35b2e4919a4e28b83af625f38><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>鹧鸪天·祖国沉沦感不禁</h1><p>清代：秋瑾</p><p>祖国沉沦感不禁，闲来海外觅知音。金瓯已缺总须补，为国牺牲敢惜身！</p><p>嗟险阻，叹飘零。关山万里作雄行。休言女子非英物，夜夜龙泉壁上鸣。</p><h1>蝶恋花·十二楼前生碧草</h1><p>清代：邵瑞彭</p><p>十二楼前生碧草。珠箔当门，团扇迎风小。赵瑟秦筝弹未了，洞房一夜乌啼晓。</p><p>忍把千金酬一笑？毕竟相思，不似相逢好。锦字无凭南雁杳，美人家在长干道。</p><h1>巴女谣</h1><p>唐代：于鹄</p><p>巴女骑牛唱竹枝，藕丝菱叶傍江时。</p><p>不愁日暮还家错，记得芭蕉出槿篱。</p><h1>蜀道难</h1><p>唐代：张文琮</p><p>梁山镇地险，积石阻云端。深谷下寥廓，层岩上郁盘。</p><p>飞梁架绝岭，栈道接危峦。揽辔独长息，方知斯路难。</p><h1>悼亡诗三首</h1><p>魏晋：潘安</p><p>荏苒冬春谢，寒暑忽流易。</p><p>之子归穷泉，重壤永幽隔。</p><p>私怀谁克从，淹留亦何益。</p><p>僶俛恭朝命，回心反初役。</p><p>望庐思其人，入室想所历。</p><p>帏屏无髣髴，翰墨有余迹。</p><p>流芳未及歇，遗挂犹在壁。</p><p>怅恍如或存，回惶忡惊惕。</p><p>如彼翰林鸟，双栖一朝只。</p><p>如彼游川鱼，比目中路析。</p><p>春风缘隙来，晨霤承檐滴。</p><p>寝息何时忘，沉忧日盈积。</p><p>庶几有时衰，庄缶犹可击。</p><p>皎皎窗中月，照我室南端。</p><p>清商应秋至，溽暑随节阑。</p><p>凛凛凉风升，始觉夏衾单。</p><p>岂曰无重纩，谁与同岁寒。</p><p>岁寒无与同，朗月何胧胧。</p><p>展转盻枕席，长簟竟床空。</p><p>床空委清尘，室虚来悲风。</p><p>独无李氏灵，髣髴覩尔容。</p><p>抚衿长叹息，不觉涕沾胸。</p><p>沾胸安能已，悲怀从中起。</p><p>寝兴目存形，遗音犹在耳。</p><p>上惭东门吴，下愧蒙庄子。</p><p>赋诗欲言志，此志难具纪。</p><p>命也可奈何，长戚自令鄙。</p><p>曜灵运天机，四节代迁逝。</p><p>凄凄朝露凝，烈烈夕风厉。</p><p>奈何悼淑俪，仪容永潜翳。</p><p>念此如昨日，谁知已卒岁。</p><p>改服从朝政，哀心寄私制。</p><p>茵帱张故房，朔望临尔祭。</p><p>尔祭讵几时，朔望忽复尽。</p><p>衾裳一毁撤，千载不复引。</p><p>亹亹朞月周，戚戚弥相愍。</p><p>悲怀感物来，泣涕应情陨。</p><p>驾言陟东阜，望坟思纡轸。</p><p>徘徊墟墓间，欲去复不忍。</p><p>徘徊不忍去，徙倚步踟蹰。</p><p>落叶委埏侧，枯荄带坟隅。</p><p>孤魂独茕茕，安知灵与无。</p><p>投心遵朝命，挥涕强就车。</p><p>谁谓帝宫远，路极悲有余。</p><h1>醉垂鞭·双蝶绣罗裙</h1><p>宋代：张先</p><p>双蝶绣罗裙。东池宴。初相见。朱粉不深匀。闲花淡淡春。</p><p>细看诸处好。人人道。柳腰身。昨日乱山昏。来时衣上云。</p><h1>喜韩少府见访</h1><p>唐代：胡令能</p><p>忽闻梅福来相访，笑着荷衣出草堂。</p><p>儿童不惯见车马，走入芦花深处藏。</p><h1>水调歌头·我饮不须劝</h1><p>宋代：辛弃疾</p><p>淳熙丁酉，自江陵移帅隆兴，到官之三月被召，司马监、赵卿、王漕饯别。司马赋《水调歌头》，席间次韵。时王公明枢密薨，坐客终夕为兴门户之叹，故前章及之。</p><p>我饮不须劝，正怕酒樽空。别离亦复何恨？此别恨匆匆。头上貂蝉贵客，苑外麒麟高冢，人世竟谁雄？一笑出门去，千里落花风。</p><p>孙刘辈，能使我，不为公。余发种种如是，此事付渠侬。但觉平生湖海，除了醉吟风月，此外百无功。毫发皆帝力，更乞鉴湖东。</p><h1>绝句</h1><p>唐代：吕岩</p><p>捉得金晶固命基，日魂东畔月华西。</p><p>于中炼就长生药，服了还同天地齐。</p><p>莫怪瑶池消息稀，只缘尘事隔天机。</p><p>若人寻得水中火，有一黄童上太微。</p><p>混元海底隐生伦，内有黄童玉帝名。</p><p>白虎神符潜姹女，灵元镇在七元君。</p><p>三亩丹田无种种，种时须藉赤龙耕。</p><p>曾将此种教人种，不解铅池道不生。</p><p>闪灼虎龙神剑飞，好凭身事莫相违。</p><p>传时须在乾坤力，便透三清入紫微。</p><p>不用梯媒向外求，还丹只在体中收。</p><p>莫言大道人难得，自是功夫不到头。</p><p>饮酒须教一百杯，东浮西泛自梯媒。</p><p>日精自与月华合，有个明珠走上来。</p><p>不负三光不负人，不欺神道不欺贫。</p><p>有人问我修行法，只种心田养此身。</p><p>时人若拟去瀛洲，先过巍巍十八楼。</p><p>自有电雷声震动，一池金水向东流。</p><p>瓶子如金玉子黄，上升下降续神光。</p><p>三元一会经年净，这个天中日月长。</p><p>学道须教彻骨贫，囊中只有五三文。</p><p>有人问我修行法，遥指天边日月轮。</p><p>我自忘心神自悦，跨水穿云来相谒。</p><p>不问黄芽肘后方，妙道通微怎生说。</p><p>肘传丹篆千年术，口诵黄庭两卷经。</p><p>鹤观古坛松影里，悄无人迹户长扃。</p><p>独上高峰望八都，黑云散后月还孤。</p><p>茫茫宇宙人无数，几个男儿是丈夫。</p><p>天下都游半日功，不须跨凤与乘龙。</p><p>偶因博戏飞神剑，摧却终南第一峰。</p><p>朝游北越暮苍梧，袖里青蛇胆气粗。</p><p>三入岳阳人不识，朗吟飞过洞庭湖。</p><p>趯倒葫芦掉却琴，倒行直上卧牛岑。</p><p>水飞石上迸如雪，立地看天坐地吟。</p><p>吾家本住在天齐，零落白云锁石梯。</p><p>来往八千消半日，依前归路不曾迷。</p><p>莲峰道士高且洁，不下莲宫经岁月。</p><p>星辰夜礼玉簪寒，龙虎晓开金鼎热。</p><p>东山东畔忽相逢，握手丁宁语似钟。</p><p>剑术已成君把去，有蛟龙处斩蛟龙。</p><p>朝泛苍梧暮却还，洞中日月我为天。</p><p>匣中宝剑时时吼，不遇同人誓不传。</p><p>偎岩拍手葫芦舞，过岭穿云拄杖飞。</p><p>来往八千须半日，金州南畔有松扉。</p><p>养得儿形似我形，我身枯悴子光精。</p><p>生生世世常如此，争似留神养自身。</p><p>精养灵根气养神，此真之外更无真。</p><p>神仙不肯分明说，迷了千千万万人。</p><p>不事王侯不种田，日高犹自抱琴眠。</p><p>起来旋点黄金买，不使人间作业钱。</p><p>天涯海角人求我，行到天涯不见人。</p><p>忠孝义慈行方便，不须求我自然真。</p><p>莫道幽人一事无，闲中尽有静工夫。</p><p>闭门清昼读书罢，扫地焚香到日晡。</p><p>先生先生貌狞恶，拔剑当空气云错。</p><p>连喝三回急急去，欻然空里人头落。</p><p>剑起星奔万里诛，风雷时逐雨声粗。</p><p>人头携处非人在，何事高吟过五湖。</p><p>粗眉卓竖语如雷，闻说不平便放杯。</p><p>仗剑当空千里去，一更别我二更回。</p><p>先生先生莫外求，道要人传剑要收。</p><p>今日相逢江海畔，一杯村酒劝君休。</p><p>庞眉斗竖恶精神，万里腾空一踊身。</p><p>背上匣中三尺剑，为天且示不平人。</p><h1>菩萨蛮·梅雪</h1><p>宋代：周邦彦</p><p>银河宛转三千曲。浴凫飞鹭澄波绿。何处是归舟。夕阳江上楼。</p><p>天憎梅浪发。故下封枝雪。深院卷帘看。应怜江上寒。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p1.pstatp.com/large/pgc-image/77521014fed04fb6a628ae3c4e73fa18><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>转调满庭芳·芳草池塘</h1><p>宋代：李清照</p><p>芳草池塘，绿阴庭院，晚晴寒透窗纱。玉钩金锁，管是客来唦。寂寞尊前席上，唯愁海角天涯。能留否？酴釄落尽，犹赖有梨花。</p><p>当年曾胜赏，生香薰袖，活火分茶。极目犹龙骄马，流水轻车。不怕风狂雨骤，恰才称，煮酒笺花。如今也，不成怀抱，得似旧时那？</p><h1>春日田园杂兴</h1><p>宋代：范成大</p><p>柳花深巷午鸡声，桑叶尖新绿未成。坐睡觉来无一事，满窗晴日看蚕生。</p><p>土膏欲动雨频催，万草千花一饷开；舍后荒畦犹绿秀，邻家鞭笋过墙来。</p><p>高田二麦接山青，傍水低田绿未耕；桃奇满村春似锦，踏歌椎鼓过清明。</p><p>老盆初熟杜茅柴，携向田头祭社来。巫媪莫嫌滋味薄，旗亭官酒更多灰。</p><p>社下烧钱鼓似雷，日斜扶得醉翁回。青枝满地花狼藉，知是儿孙斗草来。</p><p>骑吹东来里巷喧，行春车马闹如烟。系牛莫系门前路，移系门西系碡边。</p><p>寒食花枝插满头，蒨裙青袂几扁舟。一年一度游山寺，不上灵岩即虎丘。</p><p>郭里人家拜扫回，新开醪酒荐青梅。日长路好城门近，借我茅亭暖一杯。</p><p>步屧寻春有好怀，雨余蹄道水如杯。随人黄犬搀前去，走到溪边忽自回。</p><p>种园得果廑赏劳，不奈儿童鸟雀搔。已插棘针樊笋径，更铺渔纲盖樱桃。</p><p>吉日初开种稻包，南山雷动雨连宵。今年不欠秧田水，新涨看看拍小桥。</p><p>桑下春蔬绿满畦，菘心青嫩芥苔肥。溪头洗择店头卖，日暮裹盐沽酒归。</p><h1>鹑之奔奔</h1><p>先秦：佚名</p><p>鹑之奔奔，鹊之彊彊。人之无良，我以为兄！</p><p>鹊之彊彊，鹑之奔奔。人之无良，我以为君！</p><h1>边词</h1><p>唐代：张敬忠</p><p>五原春色旧来迟，二月垂杨未挂丝。 (旧来迟 一作：归来迟)</p><p>即今河畔冰开日，正是长安花落时。</p><h1>采桑子·画船载酒西湖好</h1><p>宋代：欧阳修</p><p>画船载酒西湖好，急管繁弦，玉盏催传，稳泛平波任醉眠。</p><p>行云却在行舟下，空水澄鲜，俯仰留连，疑是湖中别有天。</p><h1>蟋蟀</h1><p>先秦：佚名</p><p>蟋蟀在堂，岁聿其莫。今我不乐，日月其除。无已大康，职思其居。好乐无荒，良士瞿瞿。</p><p>蟋蟀在堂，岁聿其逝。今我不乐，日月其迈。无已大康，职思其外。好乐无荒，良士蹶蹶。</p><p>蟋蟀在堂，役车其休。今我不乐，日月其慆。无以大康。职思其忧。好乐无荒，良士休休。</p><h1>清溪行 / 宣州清溪</h1><p>唐代：李白</p><p>清溪清我心，水色异诸水。</p><p>借问新安江，见底何如此。</p><p>人行明镜中，鸟度屏风里。</p><p>向晚猩猩啼，空悲远游子。</p><h1>定风波·暮春漫兴</h1><p>宋代：辛弃疾</p><p>少日春怀似酒浓，插花走马醉千钟。老去逢春如病酒，唯有，茶瓯香篆小帘栊。</p><p>卷尽残花风未定，休恨，花开元自要春风。试问春归谁得见？飞燕，来时相遇夕阳中。</p><h1>今日良宴会</h1><p>两汉：佚名</p><p>今日良宴会，欢乐难具陈。</p><p>弹筝奋逸响，新声妙入神。</p><p>令德唱高言，识曲听其真。</p><p>齐心同所愿，含意俱未申。</p><p>人生寄一世，奄忽若飙尘。</p><p>何不策高足，先据要路津。</p><p>无为守穷贱，坎坷长苦辛。</p><h1>昭君怨·送别</h1><p>宋代：苏轼</p><p>谁作桓伊三弄，惊破绿窗幽梦？新月与愁烟，满江天。</p><p>欲去又还不去，明日落花飞絮。飞絮送行舟，水东流。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/dfic-imagehandler/d58002c6-f577-4af7-a1e0-67ce64bdaeea><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>送李副使赴碛西官军</h1><p>唐代：岑参</p><p>火山六月应更热，赤亭道口行人绝。</p><p>知君惯度祁连城，岂能愁见轮台月。</p><p>脱鞍暂入酒家垆，送君万里西击胡。</p><p>功名祗向马上取，真是英雄一丈夫。</p><h1>塞上曲</h1><p>唐代：李白</p><p>大汉无中策，匈奴犯渭桥。五原秋草绿，胡马一何骄。</p><p>命将征西极，横行阴山侧。燕支落汉家，妇女无华色。</p><p>转战渡黄河，休兵乐事多。萧条清万里，瀚海寂无波。</p><h1>秋夜长</h1><p>唐代：王勃</p><p>秋夜长，殊未央，月明白露澄清光，层城绮阁遥相望。</p><p>遥相望，川无梁，北风受节南雁翔，崇兰委质时菊芳。</p><p>鸣环曳履出长廊，为君秋夜捣衣裳。</p><p>纤罗对凤凰，丹绮双鸳鸯，调砧乱杵思自伤。</p><p>思自伤，征夫万里戍他乡。鹤关音信断，龙门道路长。</p><p>君在天一方，寒衣徒自香。</p><h1>秋思</h1><p>唐代：李白</p><p>春阳如昨日，碧树鸣黄鹂。</p><p>芜然蕙草暮，飒尔凉风吹。</p><p>天秋木叶下，月冷莎鸡悲。</p><p>坐愁群芳歇，白露凋华滋。</p><h1>江城子</h1><p>宋代：苏轼</p><p>墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新𥬠。</p><p>美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。</p><h1>齐桓公伐楚盟屈完</h1><p>先秦：左丘明</p><p>齐侯与蔡姬乘舟于囿，荡公。公惧变色；禁之，不可。公怒，归之，未之绝也。蔡人嫁之。</p><p>四年春，齐侯以诸侯之师侵蔡，蔡溃，遂伐楚。楚子使与师言曰：“君处北海，寡人处南海，唯是风马牛不相及也。不虞君之涉吾地也，何故？”管仲对曰：“昔召康公命我先君太公曰：‘五侯九伯，女实征之，以夹辅周室。’赐我先君履：东至于海，西至于河，南至於穆陵，北至于无棣。尔贡包茅不入，王祭不共，无以缩酒，寡人是征；昭王南征而不复，寡人是问。”对曰：“贡之不入，寡君之罪也，敢不共给？昭王之不复，君其问诸水滨。”(征 通 征)</p><p>师进，次于陉。</p><p>夏，楚子使屈完如师。师退，次于召陵。齐侯陈诸侯之师，与屈完乘而观之。齐侯曰：“岂不榖()是为？ 先君之好是继，与不榖同好，何如？”对曰：“君惠徼福于敝邑之社稷，辱收寡君，寡君之愿也。”齐侯曰：“以此众战，谁能御之！以此攻城，何城不克！”对曰：“君若以德绥诸侯，谁敢不服？ 君若以力，楚国方城以为城，汉水以为池，虽众，无所用之！”</p><p>屈完及诸侯盟。</p><h1>梅花</h1><p>唐代：韩偓</p><p>梅花不肯傍春光，自向深冬着艳阳。龙笛远吹胡地月，</p><p>燕钗初试汉宫妆。风虽强暴翻添思，雪欲侵凌更助香。</p><p>应笑暂时桃李树，盗天和气作年芳。</p><h1>思旧赋</h1><p>魏晋：向秀</p><p>余与嵇康、吕安居止接近，其人并有不羁之才。然嵇志远而疏，吕心旷而放，其后各以事见法。嵇博综技艺，于丝竹特妙。临当就命，顾视日影，索琴而弹之。余逝将西迈，经其旧庐。于时日薄虞渊，寒冰凄然。邻人有吹笛者，发音寥亮。追思曩昔游宴之好，感音而叹，故作赋云：</p><p>将命适于远京兮，遂旋反而北徂。</p><p>济黄河以泛舟兮，经山阳之旧居。</p><p>瞻旷野之萧条兮，息余驾乎城隅。</p><p>践二子之遗迹兮，历穷巷之空庐。</p><p>叹黍离之愍周兮，悲麦秀于殷墟。</p><p>惟古昔以怀今兮，心徘徊以踌躇。</p><p>栋宇存而弗毁兮，形神逝其焉如。</p><p>昔李斯之受罪兮，叹黄犬而长吟。</p><p>悼嵇生之永辞兮，顾日影而弹琴。</p><p>托运遇于领会兮，寄余命于寸阴。</p><p>听鸣笛之慷慨兮，妙声绝而复寻。</p><p>停驾言其将迈兮，遂援翰而写心。</p><h1>唐风·扬之水</h1><p>先秦：佚名</p><p>扬之水，白石凿凿。素衣朱襮，从子于沃。既见君子，云何不乐？</p><p>扬之水，白石皓皓。素衣朱绣，从子于鹄。既见君子，云何其忧？</p><p>扬之水，白石粼粼。我闻有命，不敢以告人。</p><h1>题稚川山水</h1><p>唐代：戴叔伦</p><p>松下茅亭五月凉，汀沙云树晚苍苍。</p><p>行人无限秋风思，隔水青山似故乡。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/pgc-image/8e819d556f824917a4523f7c0c10b30d><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>雨</h1><p>唐代：杜牧</p><p>连云接塞添迢递，洒幕侵灯送寂寥。</p><p>一夜不眠孤客耳，主人窗外有芭蕉。</p><h1>卖花声·题岳阳楼</h1><p>宋代：张舜民</p><p>木叶下君山。空水漫漫。十分斟酒敛芳颜。不是渭城西去客，休唱阳关。</p><p>醉袖抚危栏。天淡云闲。何人此路得生还。回首夕阳红尽处，应是长安。</p><h1>美人对月</h1><p>明代：唐寅</p><p>斜髻娇娥夜卧迟，梨花风静鸟栖枝。</p><p>难将心事和人说，说与青天明月知。</p><h1>蟾宫曲·怀古</h1><p>元代：查德卿</p><p>问从来谁是英雄？一个农夫，一个渔翁。晦迹南阳，栖身东海，一举成功。八阵图名成卧龙，六韬书功在飞熊。霸业成空，遗恨无穷。蜀道寒云，渭水秋风。</p><h1>春晚</h1><p>宋代：左纬</p><p>池上柳依依，柳边人掩扉。</p><p>蝶随花片落，燕拂水纹飞。</p><p>试数交游看，方惊笑语稀。</p><p>一年春又尽，倚杖对斜晖。</p><h1>古风·其十九</h1><p>唐代：李白</p><p>西上莲花山，迢迢见明星。(西上 一作：西岳)</p><p>素手把芙蓉，虚步蹑太清。</p><p>霓裳曳广带，飘拂升天行。</p><p>邀我登云台，高揖卫叔卿。</p><p>恍恍与之去，驾鸿凌紫冥。</p><p>俯视洛阳川，茫茫走胡兵。</p><p>流血涂野草，豺狼尽冠缨。</p><h1>晚次乐乡县</h1><p>唐代：陈子昂</p><p>故乡杳无际，日暮且孤征。</p><p>川原迷旧国，道路入边城。</p><p>野戍荒烟断，深山古木平。</p><p>如何此时恨，噭噭夜猿鸣。</p><h1>始闻秋风</h1><p>唐代：刘禹锡</p><p>昔看黄菊与君别，今听玄蝉我却回。</p><p>五夜飕飗枕前觉，一年颜状镜中来。</p><p>马思边草拳毛动，雕眄青云睡眼开。</p><p>天地肃清堪四望，为君扶病上高台。</p><h1>菩萨蛮·金陵赏心亭为叶丞相赋</h1><p>宋代：辛弃疾</p><p>青山欲共高人语。联翩万马来无数。烟雨却低回。望来终不来。</p><p>人言头上发。总向愁中白。拍手笑沙鸥。一身都是愁。</p><h1>忆秦娥</h1><p>宋代：汪元量</p><p>马萧萧。燕支山中风飘飘。风飘飘。黄昏寒雨，直是无憀。玉人何处教吹箫。十年不见心如焦。心如焦。彩笺难寄，水远山遥。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p1.pstatp.com/large/pgc-image/06f7534232db4d11a6943893a90238a0><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>去者日以疏</h1><p>两汉：佚名</p><p>去者日以疏，来者日以亲。</p><p>出郭门直视，但见丘与坟。</p><p>古墓犁为田，松柏摧为薪。</p><p>白杨多悲风，萧萧愁杀人。</p><p>思还故里闾，欲归道无因。</p><h1>题画</h1><p>明代：沈周</p><p>碧水丹山映杖藜，夕阳犹在小桥西。</p><p>微吟不道惊溪鸟，飞入乱云深处啼。</p><h1>女冠子·元夕</h1><p>宋代：蒋捷</p><p>蕙花香也。雪晴池馆如画。春风飞到，宝钗楼上，一片笙箫，琉璃光射。而今灯漫挂。不是暗尘明月，那时元夜。况年来、心懒意怯，羞与蛾儿争耍。</p><p>江城人悄初更打。问繁华谁解，再向天公借。剔残红灺。但梦里隐隐，钿车罗帕。吴笺银粉砑。待把旧家风景，写成闲话。笑绿鬟邻女，倚窗犹唱，夕阳西下。</p><h1>和张仆射塞下曲·其一</h1><p>唐代：卢纶</p><p>鹫翎金仆姑，燕尾绣蝥弧。</p><p>独立扬新令，千营共一呼。</p><h1>寻胡隐君</h1><p>明代：高启</p><p>渡水复渡水，看花还看花。</p><p>春风江上路，不觉到君家。</p><h1>书幽芳亭记</h1><p>宋代：黄庭坚</p><p>士之才德盖一国，则曰国士；女之色盖一国，则曰国色；兰之香盖一国，则曰国香。自古人知贵兰，不待楚之逐臣而后贵之也。兰甚似乎君子，生于深山薄丛之中，不为无人而不芳；雪霜凌厉而见杀，来岁不改其性也。是所谓“遁世无闷，不见是而无闷”者也。兰虽含香体洁，平居与萧艾不殊。清风过之，其香蔼然，在室满室，在堂满堂，所谓含章以时发者也。</p><p>然兰蕙之才德不同，世罕能别之。予放浪江湖之日久，乃尽知其族。盖兰似君子，蕙似士大夫，大概山林中十蕙而一兰也。《离骚》曰：“予既滋兰之九畹，又树蕙之百亩。”是以知不独今，楚人贱蕙而贵兰久矣。兰蕙丛出，莳以砂石则茂，沃以汤茗则芳，是所同也。至其发花，一干一花而香有余者兰，一干五七花而香不足者蕙。蕙虽不若兰，其视椒则远矣，世论以为国香矣。乃曰“当门不得不锄”，山林之士，所以往而不返者耶！</p><h1>狡童</h1><p>先秦：佚名</p><p>彼狡童兮，不与我言兮。维子之故，使我不能餐兮。</p><p>彼狡童兮，不与我食兮。维子之故，使我不能息兮。</p><h1>大雅·文王</h1><p>先秦：佚名</p><p>文王在上，于昭于天。周虽旧邦，其命维新。有周不显，帝命不时。文王陟降，在帝左右。</p><p>亹亹文王，令闻不已。陈锡哉周，侯文王孙子。文王孙子，本支百世，凡周之士，不显亦世。</p><p>世之不显，厥犹翼翼。思皇多士，生此王国。王国克生，维周之桢；济济多士，文王以宁。</p><p>穆穆文王，于缉熙敬止。假哉天命，有商孙子。商之孙子，其丽不亿。上帝既命，侯于周服。</p><p>侯服于周，天命靡常。殷士肤敏，祼将于京。厥作祼将，常服黼冔。王之荩臣，无念尔祖。</p><p>无念尔祖，聿修厥德。永言配命，自求多福。殷之未丧师，克配上帝。宜鉴于殷，骏命不易！</p><p>命之不易，无遏尔躬。宣昭义问，有虞殷自天。上天之载，无声无臭。仪刑文王，万邦作孚。</p><h1>春庄</h1><p>唐代：王勃</p><p>山中兰叶径，城外李桃园。</p><p>岂知人事静，不觉鸟声喧。</p><h1>田家</h1><p>唐代：聂夷中</p><p>父耕原上田，子㔉山下荒。</p><p>六月禾未秀，官家已修仓。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p1.pstatp.com/large/pgc-image/a6abb5a2dc3f41c79d092b83d1c3ec8e><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>上山采蘼芜</h1><p>两汉：佚名</p><p>上山采蘼芜，下山逢故夫。</p><p>长跪问故夫，新人复何如？</p><p>新人虽言好，未若故人姝。</p><p>颜色类相似，手爪不相如。</p><p>新人从门入，故人从合去。</p><p>新人工织缣，故人工织素。</p><p>织缣日一匹，织素五丈余。</p><p>将缣来比素，新人不如故。</p><h1>中秋待月</h1><p>唐代：陆龟蒙</p><p>转缺霜轮上转迟，好风偏似送佳期。帘斜树隔情无限，</p><p>烛暗香残坐不辞。最爱笙调闻北里，渐看星澹失南箕。</p><p>何人为校清凉力，未似初圆欲午时。</p><h1>阮郎归·旧香残粉似当初</h1><p>宋代：晏几道</p><p>旧香残粉似当初。人情恨不如。一春犹有数行书。秋来书更疏。</p><p>衾凤冷，枕鸳孤。愁肠待酒舒。梦魂纵有也成虚。那堪和梦无。</p><h1>满江红·点火樱桃</h1><p>宋代：辛弃疾</p><p>点火樱桃，照一架、荼蘼如雪。春正好，见龙孙穿破，紫苔苍壁。乳燕引雏飞力弱，流莺唤友娇声怯。问春归、不肯带愁归，肠千结。</p><p>层楼望，春山叠；家何在？烟波隔。把古今遗恨，向他谁说？蝴蝶不传千里梦，子规叫断三更月。听声声、枕上劝人归，归难得。</p><h1>幼女词</h1><p>明代：毛铉</p><p>下床着新衣，初学小姑拜。</p><p>低头羞见人，双手结裙带。</p><h1>生查子·春山烟欲收</h1><p>唐代：牛希济</p><p>春山烟欲收，天澹星稀小。残月脸边明，别泪临清晓。</p><p>语已多，情未了，回首犹重道：记得绿罗裙，处处怜芳草。</p><h1>春思二首</h1><p>唐代：贾至</p><p>草色青青柳色黄，桃花历乱李花香。</p><p>东风不为吹愁去，春日偏能惹恨长。</p><p>红粉当垆弱柳垂，金花腊酒解酴醿。</p><p>笙歌日暮能留客，醉杀长安轻薄儿。</p><h1>如梦令</h1><p>宋代：石孝友</p><p>照水粉梅开尽。春残峭寒犹甚。秋气着人衣，斗帐玉儿生晕。那更。那更。帘外月斜风横。</p><h1>天道</h1><p>唐代：冯道</p><p>穷达皆由命，何劳发叹声。</p><p>但知行好事，莫要问前程。</p><p>冬去冰须泮，春来草自生。</p><p>请君观此理，天道甚分明。</p><h1>梧桐影·落日斜</h1><p>唐代：吕岩</p><p>落日斜，秋风冷。今夜故人来不来，教人立尽梧桐影。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/pgc-image/09966898650c446eaf305b14908c7edb><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>清平乐·春风依旧</h1><p>宋代：赵令畤</p><p>春风依旧，着意隋堤柳。搓得鹅儿黄欲就，天气清明时候。</p><p>去年紫陌青门，今宵雨魄云魂。断送一生憔悴，只消几个黄昏？</p><h1>春宫怨</h1><p>唐代：杜荀鹤</p><p>早被婵娟误，欲妆临镜慵。承恩不在貌，教妾若为容。</p><p>风暖鸟声碎，日高花影重。年年越溪女，相忆采芙蓉。</p><h1>天保</h1><p>先秦：佚名</p><p>天保定尔，亦孔之固。俾尔单厚，何福不除？俾尔多益，以莫不庶。</p><p>天保定尔，俾尔戬谷。罄无不宜，受天百禄。降尔遐福，维日不足。</p><p>天保定尔，以莫不兴。如山如阜，如冈如陵，如川之方至，以莫不增。</p><p>吉蠲为饎，是用孝享。禴祠烝尝，于公先王。君曰：卜尔，万寿无疆。</p><p>神之吊矣，诒尔多福。民之质矣，日用饮食。群黎百姓，遍为尔德。</p><p>如月之恒，如日之升。如南山之寿，不骞不崩。如松柏之茂，无不尔或承。</p><h1>自嘲</h1><p>宋代：陆游</p><p>少读诗书陋汉唐，莫年身世寄农桑。</p><p>骑驴两脚欲到地，爱酒一樽常在旁。</p><p>老去形容虽变改，醉来意气尚轩昂。</p><p>太行王屋何由动，堪笑愚公不自量。</p><h1>暂使下都夜发新林至京邑赠西府同僚</h1><p>南北朝：谢朓</p><p>大江流日夜，客心悲未央。</p><p>徒念关山近，终知返路长。</p><p>秋河曙耿耿，寒渚夜苍苍。</p><p>引领见京室，宫雉正相望。</p><p>金波丽𫛛鹊，玉绳低建章。</p><p>驱车鼎门外，思见昭丘阳。</p><p>驰晖不可接，何况隔两乡？</p><p>风云有鸟路，江汉限无梁。</p><p>常恐鹰隼击，时菊委严霜。</p><p>寄言罻罗者，寥廓已高翔。</p><h1>渔家傲·画鼓声中昏又晓</h1><p>宋代：晏殊</p><p>画鼓声中昏又晓。时光只解催人老。求得浅欢风日好。齐揭调。神仙一曲渔家傲。</p><p>绿水悠悠天杳杳。浮生岂得长年少。莫惜醉来开口笑。须信道。人间万事何时了。</p><h1>黄鹤楼记</h1><p>唐代：阎伯理</p><p>州城西南隅，有黄鹤楼者。《图经》云：“费祎登仙，尝驾黄鹤返憩于此，遂以名楼。”事列《神仙》之传，迹存《述异》之志。观其耸构巍峨，高标巃嵸，上倚河汉，下临江流；重檐翼馆，四闼霞敞；坐窥井邑，俯拍云烟：亦荆吴形胜之最也。何必濑乡九柱、东阳八咏，乃可赏观时物、会集灵仙者哉。</p><p>刺使兼侍御史、淮西租庸使、荆岳沔等州都团练使，河南穆公名宁，下车而乱绳皆理，发号而庶政其凝。或逶迤退公，或登车送远，游必于是，宴必于是。极长川之浩浩，见众山之累累。王室载怀，思仲宣之能赋；仙踪可揖，嘉叔伟之芳尘。乃喟然曰：“黄鹤来时，歌城郭之并是；浮云一去，惜人世之俱非。”有命抽毫，纪兹贞石。</p><p>时皇唐永泰元年，岁次大荒落，月孟夏，日庚寅也。</p><h1>春暮西园</h1><p>明代：高启</p><p>绿池芳草满晴波，春色都从雨里过。</p><p>知是人家花落尽，菜畦今日蝶来多。</p><h1>偶然作</h1><p>清代：屈复</p><p>百金买骏马，千金买美人；</p><p>万金买高爵，何处买青春？</p><h1>绝句漫兴九首·其七</h1><p>唐代：杜甫</p><p>糁径杨花铺白毡，点溪荷叶叠青钱。</p><p>笋根雉子无人见，沙上凫雏傍母眠。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/pgc-image/2a211b74a710470aa7bff112f4ad2f1e><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>谢新恩·冉冉秋光留不住</h1><p>五代：李煜</p><p>冉冉秋光留不住，满阶红叶暮。</p><p>又是过重阳，台榭登临处，茱萸香坠。</p><p>紫菊气，飘庭户，晚烟笼细雨。</p><p>雍雍新雁咽寒声，愁恨年年长相似。</p><h1>小雅·出车</h1><p>先秦：佚名</p><p>我出我车，于彼牧矣。自天子所，谓我来矣。召彼仆伕，谓之载矣。王事多难，维其棘矣。</p><p>我出我车，于彼郊矣。设此旐矣，建彼旄矣。彼旟旐斯，胡不旆旆？忧心悄悄，仆伕况瘁。</p><p>王命南仲，往城于方。出车彭彭，旗旐央央。天子命我，城彼朔方。赫赫南仲，𤞤狁于襄。</p><p>昔我往矣，黍稷方华。今我来思，雨雪载途。王事多难，不遑启居。岂不怀归？畏此简书。</p><p>喓喓草虫，趯趯阜螽。未见君子，忧心忡忡。既见君子，我心则降。赫赫南仲，薄伐西戎。</p><p>春日迟迟，卉木萋萋。仓庚喈喈，采蘩祁祁。执讯获丑，薄言还归。赫赫南仲，𤞤狁于夷。</p><h1>咏梧桐</h1><p>清代：郑燮</p><p>高梧百尺夜苍苍，乱扫秋星落晓霜。</p><p>如何不向西州植，倒挂绿毛幺凤皇。</p><h1>远游</h1><p>先秦：屈原</p><p>悲时俗之迫阨兮，愿轻举而远游。</p><p>质菲薄而无因兮，焉托乘而上浮？</p><p>遭沈浊而污秽兮，独郁结其谁语！</p><p>夜耿耿而不寐兮，魂营营而至曙。</p><p>惟天地之无穷兮，哀人生之长勤。</p><p>往者余弗及兮，来者吾不闻。</p><p>步徙倚而遥思兮，怊惝怳而乖怀。</p><p>意荒忽而流荡兮，心愁凄而增悲。</p><p>神倏忽而不反兮，形枯槁而独留。</p><p>内惟省以操端兮，求正气之所由。</p><p>漠虚静以恬愉兮，澹无为而自得。</p><p>闻赤松之清尘兮，愿承风乎遗则。</p><p>贵真人之休德兮，美往世之登仙；</p><p>与化去而不见兮，名声着而日延。</p><p>奇傅说之托辰星兮，羡韩众之得一。</p><p>形穆穆以浸远兮，离人群而遁逸。</p><p>因气变而遂曾举兮，忽神奔而鬼怪。</p><p>时仿佛以遥见兮，精晈晈以往来。</p><p>超氛埃而淑邮兮，终不反其故都。</p><p>免众患而不惧兮，世莫知其所如。</p><p>恐天时之代序兮，耀灵晔而西征。</p><p>微霜降而下沦兮，悼芳草之先蘦。</p><p>聊仿佯而逍遥兮，永历年而无成。</p><p>谁可与玩斯遗芳兮？长向风而舒情。</p><p>高阳邈以远兮，余将焉所程？</p><p>重曰：</p><p>春秋忽其不淹兮，奚久留此故居。</p><p>轩辕不可攀援兮，吾将从王乔而娱戏。</p><p>餐六气而饮沆瀣兮，漱正阳而含朝霞。</p><p>保神明之清澄兮，精气入而麤秽除。</p><p>顺凯风以从游兮，至南巢而壹息。</p><p>见王子而宿之兮，审壹气之和德。</p><p>曰“道可受兮，不可传；</p><p>其小无内兮，其大无垠。</p><p>毋滑而魂兮，彼将自然；</p><p>壹气孔神兮，于中夜存。</p><p>虚以待之存，无为之先；</p><p>庶类以成兮，此德之门。”</p><p>闻至贵而遂徂兮，忽乎吾将行。</p><p>仍羽人于丹丘，留不死之旧乡。</p><p>朝濯发于汤谷兮，夕晞余身兮九阳。</p><p>吸飞泉之微液兮，怀琬琰之华英。</p><p>玉色頩以脕颜兮，精醇粹而始壮。</p><p>质销铄以汋约兮，神要眇以淫放。</p><p>嘉南州之炎德兮，丽桂树之冬荣；</p><p>山萧条而无兽兮，野寂漠其无人。</p><p>载营魄而登霞兮，掩浮云而上征。</p><p>命天阍其开关兮，排阊阖而望予。</p><p>召丰隆使先导兮，问太微之所居。</p><p>集重阳入帝宫兮，造旬始而观清都。</p><p>朝发轫于太仪兮，夕始临乎于微闾。</p><p>屯余车之万乘兮，纷容与而并驰。</p><p>驾八龙之婉婉兮，载云旗之逶蛇。</p><p>建雄虹之采旄兮，五色杂而炫耀。</p><p>服偃蹇以低昂兮，骖连蜷以骄骜。</p><p>骑胶葛以杂乱兮，斑漫衍而方行。</p><p>撰余辔而正策兮，吾将过乎句芒。</p><p>历太皓以右转兮，前飞廉以启路。</p><p>阳杲杲其未光兮，凌天地以径度。</p><p>风伯为余先驱兮，氛埃辟而清凉。</p><p>凤凰翼其承旗兮，遇蓐收乎西皇。</p><p>揽慧星以为旍兮，举斗柄以为麾。</p><p>叛陆离其上下兮，游惊雾之流波。</p><p>时暧曃其曭莽兮，召玄武而奔属。</p><p>后文昌使掌行兮，选署众神以并毂。</p><p>路漫漫其修远兮，徐弭节而高厉。</p><p>左雨师使径侍兮，右雷公以为卫。</p><p>欲度世以忘归兮，意姿睢以抯挢。</p><p>内欣欣而自美兮，聊媮娱以淫乐。</p><p>涉青云以泛滥游兮，忽临睨夫旧乡。</p><p>仆伕怀余心悲兮，边马顾而不行。</p><p>思旧故以想象兮，长太息而掩涕。</p><p>汜容与而遐举兮，聊抑志而自弭。</p><p>指炎神而直驰兮，吾将往乎南疑。</p><p>览方外之荒忽兮，沛罔瀁而自浮。</p><p>祝融戒而跸御兮，腾告鸾鸟迎宓妃。</p><p>张咸池奏承云兮，二女御九韶歌。</p><p>使湘灵鼓瑟兮，令海若舞冯夷。</p><p>玄螭虫象并出进兮，形蟉虬而逶蛇。</p><p>雌蜺便娟以增挠兮，鸾鸟轩翥而翔飞。</p><p>音乐博衍无终极兮，焉乃逝以徘徊。</p><p>舒并节以驰骛兮，逴绝垠乎寒门。</p><p>轶迅风于清源兮，从颛顼乎增冰。</p><p>历玄冥以邪径兮，乘间维以反顾。</p><p>召黔赢而见之兮，为余先乎平路。</p><p>经营四方兮，周流六漠。</p><p>上至列缺兮，降望大壑。</p><p>下峥嵘而无地兮，上寥廓而无天。</p><p>视倏忽而无见兮，听惝恍而无闻。</p><p>超无为以至清兮，与泰初而为邻。</p><h1>咏雪</h1><p>唐代：李世民</p><p>洁野凝晨曜，装墀带夕晖。集条分树玉，拂浪影泉玑。</p><p>色洒妆台粉，花飘绮席衣。入扇萦离匣，点素皎残机。</p><h1>南歌子·凤髻金泥带</h1><p>宋代：欧阳修</p><p>凤髻金泥带，龙纹玉掌梳。走来窗下笑相扶，爱道画眉深浅入时无？</p><p>弄笔偎人久，描花试手初。等闲妨了绣功夫，笑问鸳鸯两字怎生书？</p><h1>送日本国僧敬龙归</h1><p>唐代：韦庄</p><p>扶桑已在渺茫中，家在扶桑东更东。</p><p>此去与师谁共到，一船明月一帆风。</p><h1>箜篌引 / 野田黄雀行</h1><p>魏晋：曹植</p><p>置酒高殿上，亲交从我游。</p><p>中厨办丰膳，烹羊宰肥牛。</p><p>秦筝何慷慨，齐瑟和且柔。</p><p>阳阿奏奇舞，京洛出名讴。</p><p>乐饮过三爵，缓带倾庶羞。</p><p>主称千金寿，宾奉万年酬。</p><p>久要不可忘，薄终义所尤。</p><p>谦谦君子德，磬折欲何求。</p><p>惊风飘白日，光景驰西流。</p><p>盛时不再来，百年忽我遒。</p><p>生存华屋处，零落归山丘。</p><p>先民谁不死，知命复何忧？</p><h1>横塘</h1><p>宋代：范成大</p><p>南浦春来绿一川，石桥朱塔两依然。</p><p>年年送客横塘路，细雨垂杨系画船。</p><h1>牧童逮狼</h1><p>清代：蒲松龄</p><p>两牧童入山至狼穴，穴中有小狼二。谋分捉之，各登一树，相去数十步。少倾，大狼至，入穴失子，意甚仓皇。童于树上扭小狼蹄、耳，故令嗥。大狼闻声仰视，怒奔树下，且号且抓。其一童嗥又在彼树致小狼鸣急。狼闻声四顾，始望见之；乃舍此趋彼，号抓如前状。前树又鸣，又转奔之。口无停声，足无停趾，数十往复，奔渐迟，声渐弱；既而奄奄僵卧，久之不动。童下视之，气已绝矣。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/pgc-image/6ccc195f508f41e383d4f5c5bfa2e667><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>归田赋</h1><p>两汉：张衡</p><p>游都邑以永久，无明略以佐时。徒临川以羡鱼，俟河清乎未期。感蔡子之慷慨，从唐生以决疑。谅天道之微昧，追渔父以同嬉。超埃尘以遐逝，与世事乎长辞。</p><p>于是仲春令月，时和气清；原隰郁茂，百草滋荣。王雎鼓翼，鸧鹒哀鸣；交颈颉颃，关关嘤嘤。于焉逍遥，聊以娱情。</p><p>尔乃龙吟方泽，虎啸山丘。仰飞纤缴，俯钓长流。触矢而毙，贪饵吞钩。落云间之逸禽，悬渊沉之鲨鰡。</p><p>于时曜灵俄景，继以望舒。极般游之至乐，虽日夕而忘劬。感老氏之遗诫，将回驾乎蓬庐。弹五弦之妙指，咏周、孔之图书。挥翰墨以奋藻，陈三皇之轨模。苟纵心于物外，安知荣辱之所如。</p><h1>相送</h1><p>南北朝：何逊</p><p>客心已百念，孤游重千里。</p><p>江暗雨欲来，浪白风初起。</p><h1>采莲子·船动湖光滟滟秋</h1><p>唐代：皇甫松</p><p>船动湖光滟滟秋，贪看年少信船流。</p><p>无端隔水抛莲子，遥被人知半日羞。</p><h1>腊日</h1><p>唐代：杜甫</p><p>腊日常年暖尚遥，今年腊日冻全消。</p><p>侵陵雪色还萱草，漏泄春光有柳条。</p><p>纵酒欲谋良夜醉，还家初散紫宸朝。</p><p>口脂面药随恩泽，翠管银罂下九霄。</p><h1>考槃</h1><p>先秦：佚名</p><p>考槃在涧，硕人之宽。独寐寤言，永矢弗谖。</p><p>考槃在阿，硕人之薖。独寐寤歌，永矢弗过。</p><p>考槃在陆，硕人之轴。独寐寤宿，永矢弗告。</p><h1>二砺</h1><p>宋代：郑思肖</p><p>愁里高歌梁父吟，犹如金玉戛商音。</p><p>十年勾践亡吴计，七日包胥哭楚心。</p><p>秋送新鸿哀破国，昼行饥虎啮空林。</p><p>胸中有誓深于海，肯使神州竟陆沉？</p><h1>过华清宫</h1><p>唐代：李约</p><p>君王游乐万机轻，一曲霓裳四海兵。</p><p>玉辇升天人已尽，故宫犹有树长生。(犹有 一作：惟有)</p><h1>梅</h1><p>唐代：唐彦谦</p><p>玉人下瑶台，香风动轻素。画角弄江城，鸣珰月中堕。</p><h1>曲玉管·陇首云飞</h1><p>宋代：柳永</p><p>陇首云飞，江边日晚，烟波满目凭阑久。一望关河萧索，千里清秋，忍凝眸？杳杳神京，盈盈仙子，别来锦字终难偶。断雁无凭，冉冉飞下汀洲，思悠悠。</p><p>暗想当初，有多少、幽欢佳会，岂知聚散难期，翻成雨恨云愁？阻追游。每登山临水，惹起平生心事，一场消黯，永日无言，却下层楼。</p><h1>田家</h1><p>宋代：欧阳修</p><p>绿桑高下映平川，赛罢田神笑语喧。</p><p>林外鸣鸠春雨歇，屋头初日杏花繁。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/pgc-image/c058794219ae4765bf85500777d7f4aa><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>九日五首·其一</h1><p>唐代：杜甫</p><p>重阳独酌杯中酒，抱病起登江上台。</p><p>竹叶于人既无分，菊花从此不须开。</p><p>殊方日落玄猿哭，旧国霜前白雁来。</p><p>弟妹萧条各何在，干戈衰谢两相催！</p><h1>临江仙·柳外轻雷池上雨</h1><p>宋代：欧阳修</p><p>柳外轻雷池上雨，雨声滴碎荷声。小楼西角断虹明。阑干倚处，待得月华生。</p><p>燕子飞来窥画栋，玉钩垂下帘旌。凉波不动簟纹平。水精双枕，傍有堕钗横。</p><h1>湖口望庐山瀑布泉 / 湖口望庐山瀑布水</h1><p>唐代：张九龄</p><p>万丈红泉落，迢迢半紫氛。</p><p>奔流下杂树，洒落出重云。</p><p>日照虹霓似，天清风雨闻。</p><p>灵山多秀色，空水共氤氲。</p><h1>登庐山五老峰</h1><p>唐代：李白</p><p>庐山东南五老峰，青天削出金芙蓉。</p><p>九江秀色可揽结，吾将此地巢云松。</p><h1>哀江头</h1><p>唐代：杜甫</p><p>少陵野老吞声哭，春日潜行曲江曲。</p><p>江头宫殿锁千门，细柳新蒲为谁绿？</p><p>忆昔霓旌下南苑，苑中万物生颜色。</p><p>昭阳殿里第一人，同辇随君侍君侧。</p><p>辇前才人带弓箭，白马嚼啮黄金勒。</p><p>翻身向天仰射云，一笑正坠双飞翼。</p><p>明眸皓齿今何在？血污游魂归不得。</p><p>清渭东流剑阁深，去住彼此无消息。</p><p>人生有情泪沾臆，江水江花岂终极！</p><p>黄昏胡骑尘满城，欲往城南望城北。</p><p>乐府、伤怀、写水、唐诗三百首、爱国</p><h1>宿石邑山中</h1><p>唐代：韩翃</p><p>浮云不共此山齐，山霭苍苍望转迷。</p><p>晓月暂飞高树里，秋河隔在数峰西。</p><h1>南乡子·妙手写徽真</h1><p>宋代：秦观</p><p>妙手写徽真，水剪双眸点绛唇。疑是昔年窥宋玉，东邻，只露墙头一半身。</p><p>往事已酸辛，谁记当年翠黛颦？尽道有些堪恨处，无情，任是无情也动人。</p><h1>曾参烹彘</h1><p>先秦：韩非</p><p>曾子之妻之市，其子随之而泣。其母曰：“女还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。</p><p>（选自《韩非子．外储说左上》）</p><h1>拟挽歌辞三首</h1><p>魏晋：陶渊明</p><p>有生必有死，早终非命促。</p><p>昨暮同为人，今旦在鬼录。</p><p>魂气散何之，枯形寄空木。</p><p>娇儿索父啼，良友抚我哭。</p><p>得失不复知，是非安能觉！</p><p>千秋万岁后，谁知荣与辱？</p><p>但恨在世时，饮酒不得足。</p><p>在昔无酒饮，今但湛空觞。</p><p>春醪生浮蚁，何时更能尝！</p><p>肴案盈我前，亲旧哭我旁。</p><p>欲语口无音，欲视眼无光。</p><p>昔在高堂寝，今宿荒草乡；</p><p>一朝出门去，归来夜未央。</p><p>荒草何茫茫，白杨亦萧萧。</p><p>严霜九月中，送我出远郊。</p><p>四面无人居，高坟正嶣峣。</p><p>马为仰天鸣，风为自萧条。</p><p>幽室一已闭，千年不复朝。</p><p>千年不复朝，贤达无奈何。</p><p>向来相送人，各自还其家。</p><p>亲戚或余悲，他人亦已歌。</p><p>死去何所道，托体同山阿。</p><h1>车遥遥篇</h1><p>宋代：范成大</p><p>车遥遥，马憧憧。</p><p>君游东山东复东，安得奋飞逐西风。</p><p>愿我如星君如月，夜夜流光相皎洁。</p><p>月暂晦，星常明。</p><p>留明待月复，三五共盈盈。</p><div class=pgc-img><img alt="《古诗词精选10000篇大全集》2100—2200篇 歌扇萦风，吹散一春愁" onerror=errorimg.call(this); src=http://p3.pstatp.com/large/pgc-image/76dd1ab290574276b3a829e976c90a2d><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p></div><div class="post-meta meta-tags"><ul class=clearfix><li><a>'春愁','古诗词','精选'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>