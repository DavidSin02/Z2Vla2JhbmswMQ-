<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>三月春光——最美桃花诗词 | 极客快訊</title><meta property="og:title" content="三月春光——最美桃花诗词 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/1b38c2be83634e5ea12116ab1bcc75d6"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/f671a7a1.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/f671a7a1.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/f671a7a1.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/f671a7a1.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/f671a7a1.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/f671a7a1.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/f671a7a1.html><link rel=canonical href=https://geekbank.cf/tw/%e6%b8%b8%e6%88%8f/f671a7a1.html><meta property="article:published_time" content="2020-10-29T21:13:31+08:00"><meta property="article:modified_time" content="2020-10-29T21:13:31+08:00"><meta name=Keywords content><meta name=description content="三月春光——最美桃花诗词"><meta name=author content="极客快訊"><meta property="og:url" content="/cn/%E6%B8%B8%E6%88%8F/f671a7a1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>三月春光——最美桃花诗词</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><div class=pgc-img><img alt=三月春光——最美桃花诗词 onerror=errorimg.call(this); src=https://p1.pstatp.com/large/pgc-image/1b38c2be83634e5ea12116ab1bcc75d6><p class=pgc-img-caption></p></div><p>●先秦魏晋</p><p>1、桃夭【春秋】佚名《诗经·国风·周南》</p><p><strong>桃之夭夭，灼灼其华</strong>。之子于归，宜其室家。</p><p>桃之夭夭，有蕡其实。之子于归，宜其家室。</p><p>桃之夭夭，其叶蓁蓁。之子于归，宜其家人。</p><p>2、杂诗七首·其四【三国魏】曹植</p><p><strong>南国有佳人，容华若桃李</strong>。朝游江北岸，夕宿潇湘沚。</p><p>时俗薄朱颜，谁为发皓齿？俯仰岁将暮，荣耀难久恃。</p><p>3、归园田居·其一【东晋】陶渊明</p><p>少无适俗韵，性本爱丘山。误落尘网中，一去三十年。</p><p>羁鸟恋旧林，池鱼思故渊。开荒南野际，守拙归园田。</p><p>方宅十余亩，草屋八九间。<strong>榆柳荫后檐，桃李罗堂前</strong>。</p><p>暧暧远人村，依依墟里烟。狗吠深巷中，鸡鸣桑树颠。</p><p>户庭无尘杂，虚室有余闲。久在樊笼里，复得返自然。</p><div class=pgc-img><img alt=三月春光——最美桃花诗词 onerror=errorimg.call(this); src=https://p1.pstatp.com/large/pgc-image/01e5981cbdca41d5bff8a7e618d60bb4><p class=pgc-img-caption></p></div><p>●唐代</p><p>1、宴词【唐】王之涣</p><p>长堤春水绿悠悠，畎入漳河一道流。<strong>莫听声声催去棹，桃溪浅处不胜舟</strong>。</p><p>2、寒食还陆浑别业【唐】宋之问</p><p>洛阳城里花如雪，陆浑山中今始发。旦别河桥杨柳风，夕卧伊川桃李月。</p><p><strong>伊川桃李正芳新，寒食山中酒复春</strong>。野老不知尧舜力，酣歌一曲太平人。</p><p>3、代悲白头翁/白头吟/有所思【唐】刘希夷</p><p><strong>洛阳城东桃李花，飞来飞去落谁家</strong>？洛阳女儿惜颜色，坐见落花长叹息。</p><p>今年花落颜色改，明年花开复谁在？已见松柏摧为薪，更闻桑田变成海。</p><p>古人无复洛城东，今人还对落花风。<strong>年年岁岁花相似，岁岁年年人不同</strong>。</p><p>寄言全盛红颜子，应怜半死白头翁。此翁白头真可怜，伊昔红颜美少年。</p><p>公子王孙芳树下，清歌妙舞落花前。光禄池台文锦绣，将军楼阁画神仙。</p><p>一朝卧病无相识，三春行乐在谁边？宛转蛾眉能几时？须臾鹤发乱如丝。</p><p>但看古来歌舞地，唯有黄昏鸟雀悲。</p><p>4、清明日宴梅道士房/宴梅道士山房【唐】孟浩然</p><p>林卧愁春尽，开轩览物华。忽逢青鸟使，邀入赤松家。</p><p><strong>丹灶初开火，仙桃正落花</strong>。童颜若可驻，何惜醉流霞。</p><p>5、春宫曲【唐】王昌龄</p><p><strong>昨夜风开露井桃，未央前殿月轮高</strong>。平阳歌舞新承宠，帘外春寒赐锦袍。</p><p>6、田园乐七首·其六【唐】王维</p><p><strong>桃红复含宿雨，柳绿更带朝烟</strong>。花落家童未扫，莺啼山客犹眠。</p><p>辋川别业【唐】王维</p><p>不到东山向一年，归来才及种春田。<strong>雨中草色绿堪染，水上桃花红欲然</strong>。</p><p>优娄比丘经论学，伛偻丈人乡里贤。披衣倒屣且相见，相欢语笑衡门前。</p><p>7、山中问答【唐】李白</p><p>问余何意栖碧山，笑而不答心自闲。<strong>桃花流水窅然去，别有天地非人间</strong>。</p><p>访戴天山道士不遇【唐】李白</p><p><strong>犬吠水声中，桃花带雨浓</strong>。树深时见鹿，溪午不闻钟。</p><p>野竹分青霭，飞泉挂碧峰。无人知所去，愁倚两三松。</p><p>8、江畔独步寻花·其五【唐】杜甫</p><p>黄师塔前江水东，春光懒困倚微风。<strong>桃花一簇开无主，可爱深红爱浅红</strong>。</p><p>绝句漫兴九首·其五【唐】杜甫</p><p>肠断春江欲尽头，杖藜徐步立芳洲。颠狂柳絮随风去，轻薄桃花逐水流。</p><p>9、春思二首·其一【唐】贾至</p><p><strong>草色青青柳色黄，桃花历乱李花香</strong>。东风不为吹愁去，春日偏能惹恨长。</p><p>10、崦里桃花篇【唐】顾况</p><p><strong>崦里桃花逢女冠，林间杏叶落仙坛</strong>。老人方授上清箓，夜听步虚山月寒。</p><p>11、渔歌子【唐】张志和</p><p><strong>西塞山前白鹭飞，桃花流水鳜鱼肥</strong>。青箬笠，绿蓑衣，斜风细雨不须归。</p><p>12、听邻家吹笙【唐】郎士元</p><p>凤吹声如隔彩霞，不知墙外是谁家。<strong>重门深锁无寻处，疑有碧桃千树花</strong>。</p><p>13、复偶见【唐】韩翃</p><p><strong>桃花脸薄难藏泪，柳叶眉长易觉愁</strong>。密迹未成当面笑，几回抬眼又低头</p><p>14、题百叶桃花【唐】韩愈</p><p>百叶双桃晚更红，窥窗映竹见玲珑。应知侍史归天上，故伴仙郎宿禁中。</p><p>15、元和十年自朗州至京戏赠看花诸君子【唐】刘禹锡</p><p>紫陌红尘拂面来，无人不道看花回。<strong>玄都观里桃千树，尽是刘郎去后栽</strong>。</p><p>再游玄都观【唐】刘禹锡</p><p><strong>百亩庭中半是苔，桃花净尽菜花开</strong>。种桃道士归何处，前度刘郎今又来。</p><p>竹枝词九首·其九【唐】刘禹锡</p><p><strong>山上层层桃李花，云间烟火是人家</strong>。银钏金钗来负水，长刀短笠去烧畲。</p><p>竹枝词·山桃红花满上头【唐】刘禹锡</p><p><strong>山桃红花满上头，蜀江春水拍山流</strong>。花红易衰似郎意，水流无限似侬愁。</p><p>16、大林寺桃花【唐】白居易</p><p><strong>人间四月芳菲尽，山寺桃花始盛开</strong>。长恨春归无觅处，不知转入此中来。</p><p>寄题忠州小楼桃花【唐白居易</p><p>再游巫峡知何日，总是秦人说向谁。<strong>长忆小楼风月夜，红栏干上两三枝</strong>。</p><p>17、离思五首·其二【唐】元稹</p><p><strong>山泉散漫绕阶流，万树桃花映小楼</strong>。闲读道书慵未起，水晶帘下看梳头。</p><p>18、送沈亚之歌·并序【唐】李贺</p><p>文人沈亚之，元和七年以书不中第，返归于吴江。吾悲其行，无钱酒以劳，又感沈之勤请，乃歌一解以送之。</p><p><strong>吴兴才人怨春风，桃花满陌千里红</strong>。紫丝竹断骢马小，家住钱塘东复东。</p><p>白藤交穿织书笈，短策齐裁如梵夹。雄光宝矿献春卿，烟底蓦波乘一叶。</p><p>春卿拾材白日下，掷置黄金解龙马。携笈归江重入门，劳劳谁是怜君者。</p><p>吾闻壮夫重心骨，古人三走无摧捽。请君待旦事长鞭，他日还辕及秋律。</p><p>19、题都城南庄【唐】崔护</p><p><strong>去年今日此门中，人面桃花相映红</strong>。人面不知何处去，桃花依旧笑春风。</p><p>20、桃花溪【唐】张旭</p><p>隐隐飞桥隔野烟，石矶西畔问渔船。<strong>桃花尽日随流水，洞在清溪何处边</strong>。</p><p>21、桃花【唐】周朴</p><p><strong>桃花春色暖先开，明媚谁人不看来</strong>。可惜狂风吹落后，殷红片片点莓苔。</p><p>22、紫薇花【唐】杜牧</p><p>晓迎秋露一枝新，不占园中最上春。<strong>桃李无言又何在，向风偏笑艳阳人</strong>。</p><p>23、菩萨蛮·洛阳城里春光好【唐】韦庄</p><p>洛阳城里春光好，洛阳才子他乡老。柳暗魏王堤，此时心转迷。</p><p><strong>桃花春水渌，水上鸳鸯浴</strong>。凝恨对残晖，忆君君不知。</p><p>24、金谷桃花【唐】许浑</p><p>花在舞楼空，年年依旧红。泪光停晓露，愁态倚春风。</p><p>开处妾先死，落时君亦终。东流两三片，应在夜泉中。</p><p>25、千朵秾芳【唐】白敏中</p><p>千朵秾芳倚树斜，一枝枝缀乱云霞。凭君莫厌临风看，占断春光是此花。</p><p>26、山舍南溪小桃花【唐】李九龄</p><p><strong>一树繁英夺眼红，开时先合占东风</strong>。可怜地僻无人赏，抛掷深山乱木中。</p><p>27、桃花【唐】齐己</p><p><strong>千株含露态，何处照人红</strong>。风暖仙源里，春和水国中。</p><p>流莺应见落，舞蝶未知空。拟欲求图画，枝枝带竹丛。</p><p>28、桃花【唐】吴融</p><p><strong>满树和娇烂漫红，万枝丹彩灼春融</strong>。何当结作千年实，将示人间造化工。</p><p>29、绯桃花【唐】李咸用</p><p><strong>茫茫天意为谁留，深染夭桃备胜游</strong>。未醉已知醒后忆，欲开先为落时愁。</p><p>痴蛾乱扑灯难灭，跃鲤傍惊电不收。何事梨花空似雪，也称春色是悠悠。</p><p>30、春晴【唐】王驾</p><p><strong>雨前初见花间蕊，雨后全无叶底花</strong>。蜂蝶纷纷过墙去，却疑春色在邻家。</p><p>31、渔父·浪花有意千里雪【南唐】李煜</p><p><strong>浪花有意千里雪，桃花无言一队春</strong>。一壶酒，一竿身，快活如侬有几人。</p><div class=pgc-img><img alt=三月春光——最美桃花诗词 onerror=errorimg.call(this); src=https://p1.pstatp.com/large/pgc-image/5d288e1b23d4488389e09b0813b69831><p class=pgc-img-caption></p></div><p>●两宋</p><p>1、春居杂兴【北宋】王禹偁</p><p><strong>两株桃杏映篱斜，妆点商州副使家</strong>。何事春风容不得？和莺吹折数枝花。</p><p>2、城南【北宋】曾巩</p><p>雨过横塘水满堤，乱山高下路东西。<strong>一番桃李花开尽，惟有青青草色齐</strong>。</p><p>3、和江邻几学士桃花【北宋】欧阳修</p><p>草上红多枝上稀，芳条绿萼忆来时。见桃着子始归后，谁道仙花开落迟。</p><p>4、惠崇春江晚（晓）景二首【北宋】苏轼</p><p><strong>竹外桃花三两枝，春江水暖鸭先知</strong>。蒌蒿满地芦芽短，正是河豚欲上时。</p><p>减字木兰花·立春【北宋】苏轼</p><p>春牛春杖。无限春风来海上。<strong>便与春工。染得桃红似肉红</strong>。</p><p>春幡春胜。一阵春风吹酒醒。不似天涯。卷起杨花似雪花。</p><p>5、寄黄几复【北宋】黄庭坚</p><p>我居北海君南海，寄雁传书谢不能。<strong>桃李春风一杯酒，江湖夜雨十年灯</strong>。</p><p>持家但有四立壁，治病不蕲三折肱。想见读书头已白，隔溪猿哭瘴溪藤。</p><p>诉衷情·小桃灼灼柳𩭹𩭹【北宋】黄庭坚</p><p><strong>小桃灼灼柳𩭹𩭹，春色满江南</strong>。雨晴风暖烟淡，天气正醺酣。</p><p>山泼黛，水挼蓝，翠相搀。歌楼酒旆，故故招人，权典青衫。</p><p>水调歌头·游览【北宋】黄庭坚</p><p>瑶草一何碧，春入武陵溪。<strong>溪上桃花无数，花上有黄鹂</strong>。我欲穿花寻路，直入白云深处，浩气展虹霓。只恐花深里，红露湿人衣。</p><p>坐玉石，欹玉枕。拂金徽。谪仙何处，无人伴我白螺杯。我为灵芝仙草，不为朱唇丹脸，长啸亦何为。醉舞下山去，明月逐人归。</p><p>6、点绛唇·桃源【北宋】秦观</p><p>醉漾轻舟，信流引到花深处。尘缘相误。无计花间住。</p><p>烟水茫茫，千里斜阳暮。<strong>山无数。乱红如雨。不记来时路</strong>。</p><p>行香子·树绕村庄【北宋】秦观</p><p>树绕村庄。水满陂塘。倚东风、豪兴徜徉。小园几许，收尽春光。<strong>有桃花红，李花白，菜花黄。</strong></p><p>远远围墙。隐隐茅堂。飏青旗、流水桥傍。偶然乘兴，步过东冈。正莺儿啼，燕儿舞，蝶儿忙。</p><p>望海潮·洛阳怀古【北宋】秦观</p><p>梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。<strong>柳下桃蹊，乱分春色到人家</strong>。</p><p>西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。</p><p>7、鹧鸪天·彩袖殷勤捧玉钟【北宋】晏几道</p><p>彩袖殷勤捧玉钟。当年拚却醉颜红。<strong>舞低杨柳楼心月，歌尽桃花扇底风</strong>。</p><p>从别后，忆相逢。几回魂梦与君同。今宵剩把银釭照，犹恐相逢是梦中。</p><p>8、春日【北宋】晁冲之</p><p>阴阴溪曲绿交加，小雨翻萍上浅沙。<strong>鹅鸭不知春去尽，争随流水趁桃花</strong>。</p><p>9、春游湖【北宋】徐俯</p><p><strong>双飞燕子几时回？夹岸桃花蘸水开</strong>。春雨断桥人不度，小舟撑出柳阴来。</p><p>10、春日【北宋】汪藻</p><p>一春略无十日晴，处处浮云将雨行。野田春水碧于镜，人影渡傍鸥不惊。</p><p><strong>桃花嫣然出篱笑，似开未开最有情</strong>。茅茨烟暝客衣湿，破梦午鸡啼一声。</p><p>11、绝句【北宋】吴涛</p><p><strong>游子春衫已试单，桃花飞尽野梅酸</strong>。任来一夜蛙声歇，又作东风十日寒。</p><p>12、楚天遥过清江引·有意送春归【北宋】如晦</p><p>有意送春归，无计留春住。毕竟年年用着来，何似休归去。</p><p>目断楚天遥，不见春归路。<strong>风急桃花也似愁，点点飞红雨</strong>。</p><div class=pgc-img><img alt=三月春光——最美桃花诗词 onerror=errorimg.call(this); src=https://p3.pstatp.com/large/pgc-image/054e8a6db858495ea513943a005d69b5><p class=pgc-img-caption></p></div><p>13、淮村兵后【南宋】戴复古</p><p><strong>小桃无主自开花，烟草茫茫带晓鸦</strong>。几处败垣围故井，向来一一是人家。</p><p>14、生查子·独游雨岩【南宋】辛弃疾</p><p>溪边照影行，天在清溪底。天上有行云，人在行云里。</p><p>高歌谁和余，空谷清音起。<strong>非鬼亦非仙，一曲桃花水</strong>。</p><p>鹧鸪天·陌上柔桑破嫩芽【南宋】辛弃疾</p><p>陌上柔条初破芽。东邻蚕种已生些。平冈细草鸣黄犊，斜日寒林点暮鸦。</p><p>山远近，路横斜。青旗沽酒有人家。<strong>城中桃李愁风雨，春在溪头荠菜花</strong>。</p><p>15、一剪梅·舟过吴江【南宋】蒋捷</p><p>一片春愁待酒浇。江上舟摇。楼上帘招。秋娘度与泰娘娇。风又飘飘。雨又萧萧。</p><p>何日归家洗客袍。银字笙调。心字香烧。<strong>流光容易把人抛。红了樱桃。绿了芭蕉。</strong></p><p>16、庆全庵桃花【南宋】谢枋得</p><p><strong>寻得桃源好避秦，桃红又是一年春</strong>。花飞莫遣随流水，怕有渔郎来问津。</p><p>17、桃花【南宋】黄静斋</p><p>雨后桃花作片飞，风前柳絮点人衣。春归不用怨风雨，无雨无风春亦归。</p><p>18、十月见桃【南宋】赵葵</p><p>匼匝新园一径通，荷经霜书野塘空。桃花错认东风暖，却兴芙蓉斩小红。</p><p>19、东城【宋末元初】赵孟𫖯</p><p><strong>野店桃花红粉姿，陌头杨柳绿烟丝</strong>。不因送客东城去，过却春光总不知。</p><p>20、人月圆·重冈已隔红尘断【宋末元初】元好问</p><p>重冈已隔红尘断，村落更年丰。移居要就，窗中远岫，舍后长松。十年种木，一年种谷，都付儿童。老夫惟有，醒来明月，醉后清风。</p><p><strong>玄都观里桃千树，花落水空流</strong>。凭君莫问，清泾浊渭，去马来牛。谢公扶病，羊昙挥涕，一醉都休。古今几度，生存华屋，零落山丘。</p><div class=pgc-img><img alt=三月春光——最美桃花诗词 onerror=errorimg.call(this); src=https://p1.pstatp.com/large/pgc-image/64544c64fdeb45ca96d45260a9ec6bec><p class=pgc-img-caption></p></div><p>●元明清</p><p>1、阳春曲·春景【元】胡祗遹</p><p>几枝红雪墙头杏，数点青山屋上屏，一春能得几晴明。三月景，宜醉不宜醒。</p><p>残花酝酿蜂儿蜜，细雨调和燕子泥，绿窗春睡觉来迟。谁唤起？窗外晓莺啼。</p><p><strong>一帘红雨桃花谢，十里清阴柳影斜，洛阳花酒一时别</strong>。春去也，闲煞旧蜂蝶。</p><p>2、十二月过尧民歌·别情【元】王实甫</p><p>自别后遥山隐隐，更那堪远水粼粼。<strong>见杨柳飞绵滚滚，对桃花醉脸醺醺</strong>。透内阁香风阵阵，掩重门暮雨纷纷。怕黄昏忽地又黄昏，不销魂怎地不销魂。新啼痕压旧啼痕，断肠人忆断肠人。今春，香肌瘦几分，搂带宽三寸。</p><p>3、白梅【元】王冕</p><p><strong>冰雪林中着此身，不同桃李混芳尘</strong>。忽然一夜清香发，散作乾坤万里春。</p><p>4、浣溪沙·山滴岚光水拍堤【元】姜彧</p><p>山滴岚光水拍堤，草香沙暖净无泥。只疑误入武林溪。</p><p><strong>两岸桃花烘日出，四围高柳到天垂</strong>。一尊心事百年期。</p><p>5、蝶恋花·春江暖涨桃花水【元】顾德辉</p><p>陈浩然招游观音山，宴张氏楼。徐姬楚兰佐酒，以琵琶度曲。郯云台为之心醉。口占戏之。</p><p><strong>春江暖涨桃花水。画舫珠帘，载酒东风里</strong>。四面青山青似洗，白云不断山中起。</p><p>过眼韶华浑有几。玉手佳人，笑把琶琶理。枉杀云台标内史，断肠只合江州死。</p><div class=pgc-img><img alt=三月春光——最美桃花诗词 onerror=errorimg.call(this); src=https://p1.pstatp.com/large/pgc-image/394c21fca86449e5a9399c699e4a083d><p class=pgc-img-caption></p></div><p>6、兰溪棹歌【明】汪广洋（注：非戴叔伦）</p><p>凉月如眉挂柳湾，越中山色镜中看。<strong>兰溪三日桃花雨，半夜鲤鱼来上滩</strong>。</p><p>7、桃花庵歌【明】唐寅</p><p><strong>桃花坞里桃花庵，桃花庵下桃花仙；桃花仙人种桃树，又摘桃花卖酒钱</strong>。</p><p>酒醒只在花前坐，酒醉还来花下眠；半醒半醉日复日，花落花开年复年。</p><p>但愿老死花酒间，不愿鞠躬车马前；车尘马足富者趣，酒盏花枝贫者缘。</p><p>若将富贵比贫贱，一在平地一在天；若将贫贱比车马，他得驱驰我得闲。</p><p>别人笑我太疯癫，我笑他人看不穿；不见五陵豪杰墓，无花无酒锄作田。</p><p>8、桃萼歌【明】丰坊</p><p><strong>东风一夜吹桃萼，桃花吹开又吹落</strong>。开时不记春有情，落时偏道风声恶。</p><p>东风吹树无日休，自是桃花太轻薄。</p><div class=pgc-img><img alt=三月春光——最美桃花诗词 onerror=errorimg.call(this); src=https://p3.pstatp.com/large/pgc-image/8d08eb521de7463c85f2765bb3f0e8fe><p class=pgc-img-caption></p></div><p>9、闲咏二绝【清】黄图安</p><p>落花天气半晴阴，好去寻芳傍碧林。是物含情知爱惜，莺声声里唤春深。</p><p><strong>桃花水到报平渠，喜动新流见跃鱼</strong>。一枕羲皇午梦后，数行小试右军书。</p><p>10、鸳鸯湖棹歌·一百首选二【清】朱彝尊</p><p>西水驿前津鼓声，原田角角野鸡鸣。<strong>苔心菜甲桃花里，未到天明棹入城</strong>。</p><p>屋上鸠鸣谷雨开，横塘游女荡船回。<strong>桃花落后蚕齐浴，竹笋抽时燕便来</strong>。</p><p>11、菩萨蛮·新寒中酒敲窗雨【清】纳兰性德</p><p>新寒中酒敲窗雨，残香细袅秋情绪。才道莫伤神，青衫湿一痕。</p><p>无聊成独卧，弹指韶光过。<strong>记得别伊时，桃花柳万丝</strong>。</p><p>12、点绛唇·春眺【清】凌廷堪</p><p>青粉墙西，紫骢嘶过垂杨道。<strong>画楼春早，一树桃花笑</strong>。</p><p>前梦迷离，人远波声小。年时到，越溪云杳，风雨连天草。</p><div class=pgc-img><img alt=三月春光——最美桃花诗词 onerror=errorimg.call(this); src=https://p1.pstatp.com/large/pgc-image/11a2e2047e9f437aade995af5683392f><p class=pgc-img-caption></p></div><p>13、棠棣之花【现代】郭沫若</p><p><strong>春桃一片花如海，千树万树迎风开</strong>。花从树上纷纷下，人从花底双双来。</p><div class=pgc-img><img alt=三月春光——最美桃花诗词 onerror=errorimg.call(this); src=https://p3.pstatp.com/large/pgc-image/a4c3f34d1d8e4933aab7fb84314f5a6a><p class=pgc-img-caption></p></div></div></div><div class="post-meta meta-tags"><ul class=clearfix><li><a>'诗词','春光','最美'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>