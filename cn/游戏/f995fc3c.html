<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>古籍‖《全汉文》卷三十三 | 极客快訊</title><meta property="og:title" content="古籍‖《全汉文》卷三十三 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/e061c9474cb14a06bf5711ef50a0847f"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/f995fc3c.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/f995fc3c.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/f995fc3c.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/f995fc3c.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/f995fc3c.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/f995fc3c.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/f995fc3c.html><link rel=canonical href=https://geekbank.cf/tw/%e6%b8%b8%e6%88%8f/f995fc3c.html><meta property="article:published_time" content="2020-11-14T20:54:58+08:00"><meta property="article:modified_time" content="2020-11-14T20:54:58+08:00"><meta name=Keywords content><meta name=description content="古籍‖《全汉文》卷三十三"><meta name=author content="极客快訊"><meta property="og:url" content="/cn/%E6%B8%B8%E6%88%8F/f995fc3c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>古籍‖《全汉文》卷三十三</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><h1>全汉文.卷三十三</h1><p>◎萧望之</p><p>望之字长倩，东海兰陵人，居茂陵，昭帝末以射策甲科为郎，署小苑东门候，免归为郡吏。始元中除御史大夫属。地节中察廉为大行治礼丞，拜谒者，迁谏大夫、丞相司直，出为平原太守。元康初征为少府，寻为左冯翊。神爵初迁大鸿胪，寻代丙吉为御史大夫。五凤初，贬为太子太傅。黄龙初拜前将军，受遗。元帝初兼光禄勋，为弘恭、石显所陷，免为庶人。寻赐爵关内侯，覆被收，饮鸩自杀。</p><p>◇上书请选谏官陛下哀愍百姓，恐德化之不究，悉出谏官以补郡吏，所谓忧其末而忘其本者也。朝无争臣则不知过，国无达士则不闻善。愿陛下选明经术，温故知新，通于几微谋虑之士以为内臣，与参政事。诸侯闻之，则知国家纳谏忧政，亡有阙遗。若此不怠，成康之道，其庶几乎！外郡不治，岂足忧哉？（《汉书·萧望之传》：望之为平原太守，上疏，书闻，征入守少府。）</p><p>◇建白宜罢中书宦官</p><p>尚书百官之本，国家枢机，宜以通明公正处之。武帝游宴后庭，故用宦者，非古制也。宜罢中书宦官，应古不近刑人。（《汉书·石显传》：初元中，前将军萧望之及光禄大夫周堪、宗正刘更生皆给事中，望之领尚书事，知显专权邪辟，建白以为。）◇劾奏赵广汉</p><p>广汉摧辱大臣，欲以劫持奉公，逆节伤化，不道。（《汉书·赵广汉传》：广汉自将吏卒入丞相府，召其夫人，跪庭下受辞，收奴婢十余人去，责以杀婢事。丞相魏相上书自陈，司直萧望之劾奏。）</p><p>◇奏驳耿寿昌增海租及近籴计故御史属徐宫，家在东莱，言往年加海租，鱼不出。长老皆言：武帝时，县官尝自渔，海鱼不出。后复予民，鱼乃出。夫阴阳之感，物类相应，万事尽然。今寿昌欲近籴漕关内之谷，筑仓治船，费直二万万余，有动众之功，恐生旱气，民被其灾，寿昌习于商功分铢之事，其深计远虑，诚未足任，宜且如故。（《汉书·食货志》：大司农中丞耿寿昌五凤中奏籴三辅等郡谷，以省关东漕卒；又白增海租三倍，御史大夫萧望之奏云云，上不听。）◇奏言三公非其人</p><p>百姓或乏困，盗贼未止，二千石多材下不任职。三公非其人，则三光为之不明。今首岁日月少光，咎在臣等。（《汉书·萧望之传》：丞相丙吉年老，上重焉，望之又奏言云云。上以望之意轻丞相，乃下侍中等诘问望之。）</p><p>◇冯奉世封爵议奉世奉使有指，而擅矫制违命，发诸国兵，虽有功效，不可以为后法。即封奉世，开后奉使者利，以奉世为比，争逐发兵，要功万里之外，为国家生事于夷狄。渐不可长，奉世不宜受封。（《汉书·冯奉世传》：奉世以卫侯持节送大宛诸国客至伊修城，以节谕告诸国王，因发其兵，进击莎车。莎车王自杀，传首长安，上甚说，下议封奉世。少府萧望之独以云云。上善望之议。）</p><p>◇驳张敞入谷赎罪议</p><p>民函阴阳之气，有仁义欲利之心，在教化之所助。尧在上，不能去民欲利之心，而能令其欲利不胜其好义也；虽桀在上，不能去民好义之心，而能令其好义不胜其欲利也。故尧、桀之分，在于义利而已，道民不可不慎也。今欲令民量粟以赎罪，如此则富者得生，贫者独死，是贫富异刑而法不一也。人情，贫穷，父兄囚执，闻出财得以生活，为人子弟者将不顾死亡之患，败乱之行，以赴财利，求救亲戚。一人得生，十人以丧，如此，伯夷之行坏，公绰之名灭。政教壹倾，虽有周召之佐，恐不能复。古者藏财于民，（「财」字从《汉纪》补。）不足则取，有余则予。《诗》曰「爰及矜人，哀此鳏寡」，上惠下也。又曰「雨我公田，遂及我私」，下急上也。今有西边之役，民失作业，虽户赋口敛以赡其困乏，古之通义，百姓莫以为非。以死救生，恐未可也。陛下布德施教，教化既成，尧舜亡以加也。今议开利路以伤既成之化，臣窃痛之。（《汉书·萧望之传》：京兆尹张敞书，愿令诸有罪得以差入谷此八郡赎罪，事下有司，望之与少府李强议。又见荀悦《汉纪》，又见《艺文类聚》五十四。）◇对两府难问入谷赎罪议</p><p>先帝圣德，贤良在位，作宪垂法，为无穷之规，永惟边竟之不赡，故《金布令甲》曰：「边郡数被兵，离饥寒，夭绝天年，父子相失，令天下共给其费」，固为军旅卒暴之事也。闻天汉四年，常使死罪人入五十万钱减死罪一等，豪强吏民请夺假贷至为盗贼以赎罪。其后奸邪横暴，群盗并起，至攻城邑，杀郡守，充满山谷，吏不能禁，明诏遣绣衣使者以兴兵击之，诛者过半，然后衰止。愚以为此使死罪赎之败也，故曰不便。（《汉书·萧望之传》）◇乌孙元贵靡尚少主议</p><p>乌孙绝域，信其美言，万里结婚，非长策也。（《汉书·萧望之传》，又《西域传》下作：乌孙绝域、变故难保、不可许。）</p><p>乌孙持两端，亡坚约，其效可见，前少主在乌孙四十余年，恩爱不亲密，边境未以安，此以事之验也。今少主以元贵靡不得立而还，信无负于四夷，此中国之大福也。少主不止，繇役将兴，其原起此。（《汉书·萧望之传》，又见《西域传》下，小异。）</p><p>◇对诏问因乱灭匈奴议《春秋》晋士丐帅师侵齐，闻齐侯卒，引师而还，君子大其不伐丧，以为恩足以服孝子，谊足以动诸侯。前单于慕化乡善称弟，遣使请求和亲，海内欣然，夷狄莫不闻。未终奉约，不幸为贼臣所杀，今而伐之，是乘乱而幸灾也，彼必奔走远遁。不以义动兵，恐劳而无功。宜遣使者吊问，辅其微弱，救其灾患，四夷闻之，咸贵中国之仁义。如遂蒙恩得复其位，必称臣服从，此德之盛也。（《汉书·萧望之传》：五凤中，匈奴大乱，议者多曰：「匈奴为害日久，可因其坏乱，举兵灭之。」诏遣问望之计策，望之对云云，上从其议。）◇单于朝仪议单于非正朔所加，故称敌国，宜待以不臣之礼，位在诸侯王上。外夷稽首称藩，中国让而不臣，此则羁縻之谊，谦亨之福也。《书》曰：「戎狄荒服」，言其来荒忽亡常。如使匈奴后嗣卒有鸟窜鼠伏，阙于朝享，不为畔臣。信让行乎蛮貉，福祚流于亡穷，万世之长策也。（《汉书·萧望之传》）</p><p>戎狄荒服，言其来服荒忽无常，时至时去，宜待以客礼。让而不臣，如其后嗣，遂逃窜伏，使于中国不为叛臣。（《汉书·匈奴传赞》。案此约文与本传少异，故并录之。）</p><p>◇雨雹对</p><p>《春秋》昭公三年大雨雹，是时季氏专权，卒逐昭公。乡使鲁君察于天变，宜亡此害。今陛下以圣德居位，思政求贤，尧舜之用心也。然而善祥未臻，阴阳不和，是大臣任政，一姓擅势之所致也。附枝大者贼本心，私家盛者公室危。唯明主躬万机，选同姓，举贤材，以为腹心，与参政谋，令公卿大臣朝见奏事，明陈其职，以考功能。如是，则庶事理，公道立，奸邪塞，私权废矣。（《汉书·萧望之传》：地节三年夏，京师雨雹。望之因是上疏，愿陈灾异，下少府宋畸问状，望之对以为。）◎萧育</p><p>育字次君，望之子。宣帝时为太子庶子。元帝即位为郎，病免，后为御史，除大将军功曹，迁谒者。使匈奴副校尉，后为茂陵令，拜司隶校尉，免。复为中郎将，使匈奴，历冀州、青州两部刺史，长水校尉，泰山太守，大鸿胪，右扶风，免。哀帝时拜南郡太守，病去官，起为光禄大夫、执金吾。</p><p>◇奏封事荐冯野王</p><p>野王行能高妙，内足与图身，外足以虑化。窃惜野王怀国之宝，而不得陪朝廷与朝者并。野王前以王舅出，以贤复入，明国家乐进贤也。（《汉书·冯奉世附传》：朔方刺史萧育奏封事荐言。案：朔方即冀州。又案：王章荐冯野王封事，末三语与此同。）</p><p>◎金安上</p><p>安上，字子侯，宅侯日单弟伦之子。宣帝时为侍中，赐爵关内侯，进封都成侯，迁建章卫尉，谥曰敬侯。</p><p>◇上书言昌邑王贺</p><p>贺天之所弃，陛下至仁，复封为列侯。贺嚣顽放废之人，不宜得奉宗庙朝聘之礼。（《汉书·武五子昌邑王传》：侍中卫尉金安上上书言，奏可。）</p><p>◎柯</p><p>柯，史不着其姓，宣帝时为扬州刺史。◇奏昌邑王贺罪</p><p>贺与故太守卒史孙万世交通，万世问贺：「前见废时，何不坚守毋出宫，斩大将军，而听人夺玺绶乎？」贺曰：「然。失之。」万世又以贺且王豫章，不久为列侯。贺曰：「且然，非所宜言。」（汉书·武五子昌邑王传》：元康三年，封贺为海昏侯。后数年，扬州刺史柯奏云云，制曰：「削户三千。」）</p><p>◎廖</p><p>廖，史不着其姓，宣帝时为豫章太守。◇奏绝昌邑王后</p><p>舜封象于有鼻，死不为置后，以为暴乱之人不宜为太祖。海昏侯贺死，上当为后者子充国；充国死，复上弟奉亲；奉亲复死，是天绝之也。陛下圣仁，于贺甚厚，虽舜于象无以加也。宜以礼绝贺，以奉天意。愿下有司议。（《汉书·武五子传》：贺薨，豫章太守廖奏言。）</p><p>◎郑吉</p><p>吉，会稽山阴人。初为郎，地节中以侍郎田渠黎破车师，迁卫司马，护鄯善以西南道。神爵中降日逐并护车师以西北道，于是始置都护西域骑都尉，封安远侯，卒，谥曰缪侯。</p><p>◇上书请益车师田卒</p><p>车师去渠黎千余里，间以河山，北近匈奴，汉兵在渠黎者势不能相救，愿益田卒。（《汉书·西域传》下）</p><p>◎辛武贤</p><p>武贤，狄道人。元康中为酒泉太守。神爵初拜破羌将军，羌军还归酒泉，后复为破羌将军。</p><p>◇奏击罕开</p><p>郡兵皆屯备南山，北边空虚，势不可久。或曰至秋冬乃进兵，此虏在竟外之册。今虏朝夕为寇，土地寒苦，汉马不能冬，屯兵在武威、张掖、酒泉万骑以上，皆多羸瘦。可益马食，以七月上旬赍三十日粮，分兵并张掖、酒泉合击罕、开在鲜水上者。虏以畜产为命，今皆离散，兵即分出，虽不能尽诛，夺其畜产，虏其妻子，复引兵还，冬复击之，大兵仍出，虏必震坏。（《汉书·赵充国传》：酒泉太守辛武贤奏言，天子下其书充国，令与校尉以下知羌事者博议。）</p><p>◎辛庆忌庆忌字子真，武贤子。宣帝时为右校丞，屯乌孙赤谷城，拜侍郎，迁校尉，屯焉耆国，还为谒者。元帝初补金城长史，举茂材，迁郎中，转校尉，迁张掖太守，徙酒泉太守。成帝初征为光禄大夫，迁左曹中郎将，至执金吾，左迁酒泉太守，复征为光禄大夫执金吾，左迁云中太守，征为光禄勋，拜右将军诸吏散骑给事中，徙左将军。元延初卒官。</p><p>◇上书理刘辅</p><p>臣闻明主垂宽容之听，崇谏争之官，广开忠直之路，不罪狂狷之言，然后百僚在位，竭忠尽谋，不惧后患，朝廷无谄谀之士，元首无失道之愆。窃见谏大夫刘辅，前以县令求见，擢为谏大夫，此其言必有卓诡切至，当圣心者，故得拔至于此。旬日之间，收下秘狱。臣等愚，以为辅幸得托公族之亲，在谏臣之列，新从下土来，未知朝廷体，独触忌讳，不足深过。小罪宜隐忍而已，如有大恶，宜暴治理官，与众共之。昔赵简子杀其大夫鸣犊，孔子临河而还。今天心未豫，灾异屡降，水旱迭臻，方当隆宽广问，褒直尽下之时也。而行惨急之诛于谏争之臣，震惊群下，失忠直心。假令辅不坐直言，所坐不着，天下不可户晓。同姓近臣本以言显，其于治亲养忠之义诚不宜齿囚于掖庭狱。公卿以下，见陛下进用辅亟，而折伤之暴，人有惧心，精锐销Й，莫敢尽节正言，非所以昭有虞之听，广德美之风也。臣等窃深伤之，唯陛下留神省察。（《汉书·刘辅传》：成帝欲立赵婕妤为皇后，辅上书，系掖庭秘狱。左将军辛庆忌、右将军廉褒、禄大夫师丹、太中大夫谷永俱上书。）◎韦玄成玄成字少翁，鲁国邹人，丞相贤之少子。为谏大夫，迁大河都尉，袭爵扶阳侯，拜河南（「表」作河内。）太守。神爵末征为未央卫尉，五凤中迁太常，坐杨恽免。起为淮南王中尉。元帝即位，进少府，迁太子太傅。永光初拜御史大夫，代于定国为丞相。建昭三年卒，谥曰共侯。</p><p>◇劾刘更生</p><p>更生前为九卿，坐与望之、堪谋排车骑将军高、许、史氏侍中者，毁离亲戚，欲退去之，而独专权。为臣不忠，幸不伏诛，复蒙恩征用，不悔前过，而教令人言变事，诬罔不道。（《汉书·楚元王交附传》：更生使外亲上变事，逮系狱，下太韦玄成、谏大夫贡禹与廷尉杂考，劾更生。）</p><p>◇奏发陈咸朱云事</p><p>咸宿卫执法之臣，幸得进见，漏泄所闻，以私语云，为定奏草，欲令自下治，后知云亡命罪人，而与交通，云以故不得上。（《汉书·朱云传》。案：颜师古以上字属下文，误。）</p><p>◇罢郡国庙议臣闻祭，非自外至者也，繇中出，生于心也。故惟圣人为能飨帝，孝子为能飨亲。立庙京师之居，躬亲承事，四海之内各以其职来助祭，尊亲之大义，五帝三王所共，不易之道也。《诗》云：「有来雍雍，至止肃肃，相维辟公，天子穆穆。」《春秋》之义，父不祭于支庶之宅，君不祭于臣仆之家，王不祭于下土诸侯。臣等愚以为宗庙在郡国，宜无修，臣请勿复修。（《汉书·韦贤传》：永光四年，诏先议罢郡国庙，丞相玄成、御史大夫郑弘、太子太傅严彭祖，少府欧阳地余、谏大夫尹更始等七十人皆、曰云云，奏可。）</p><p>◇毁庙议</p><p>《礼》，王者始受命，诸侯始封之君，皆为太祖。以下，五庙而迭毁，毁庙之主，臧乎太祖，五年而再殷祭，言壹壹袷也。袷祭者，毁庙与未毁庙之主皆合食于太祖，父为昭，子为穆，孙复为昭，古之正礼也。《祭义》曰：「王者其祖自出，以其祖配之，而立四庙。」言始受命而王，祭天以其祖配，而不为立庙，亲尽也。立亲庙四，亲亲也。亲尽而迭毁，亲疏之杀，示有终也。周之所以七庙者，以后稷始封，文王、武王受命而王，是以三庙不毁，与亲庙四而七。非有后稷始封，文、武受命之功者，皆当亲尽而毁。成王成二圣之业，制礼作乐，功德茂盛，庙犹不世，以行为谥而已。《礼》，庙在大门之内，不敢远亲也。臣愚以为高帝受命定天下，宜为帝者太祖之庙，世世不毁，承后属尽者宜毁。今宗庙异处，昭穆不序，宜入就太祖庙，而序昭穆如礼。太上皇、孝惠、孝文、孝景庙皆亲尽宜毁，皇考庙亲未尽，如故。（《汉书·韦贤传》：玄成等四十四人奏议。）</p><p>◇毁庙迁主议</p><p>祖宗之庙，世世不毁，继祖以下，五庙而迭毁。今高皇帝为太祖，孝文皇帝为太宗，孝景皇帝为昭，孝武皇帝为穆，孝昭皇帝与孝宣皇帝俱为昭。皇考庙亲未尽。太上、孝惠庙皆亲尽，宜毁。太上庙主宜瘗园，孝惠皇帝为穆主，迁于太祖庙，寝园皆无复修。（《汉书·韦贤传》：明年玄成等奏，奏可。）</p><p>◇复言罢文昭太后寝祠园</p><p>古者制礼，别尊卑贵贱，国君之母非适不得配食，则荐于寝，身没而已。陛下躬至孝，承天心，建祖宗，定迭毁，序昭穆，大礼既定。孝文太后、孝昭太后寝祠园宜如礼勿复修。（《汉书·韦贤传》：明年玄成复言，奏可。）</p><p>◎侍郎章</p><p>章，史不着其姓，宣帝时为侍郎。</p><p>◇上疏言宜德韦玄成让袭爵</p><p>圣王贵以礼让为国，宜优养玄成，勿枉其志，使得自安衡门之下。（《汉书·韦贤传》：玄成当袭爵，以病狂不应召。大鸿胪奏状，玄成友人侍郎章亦上疏言。）</p><p>◎戴长乐</p><p>长乐，神爵初为太仆，五凤坐事免为庶人。</p><p>◇上疏告扬恽罪</p><p>高昌车奔入北掖门，恽语富平侯张延寿曰：「闻前有奔车抵殿门，门关折，马死，而昭帝崩。今复如此，天时，非人力也。」左冯翊韩延寿有罪下狱，恽上书讼延寿。郎中丘常谓恽曰：「闻君侯讼韩冯翊，当得活乎？」恽曰：「事何容易！胫胫者未必全也。我不能自保，真人所谓鼠不容穴衔窭数者也。」又中书谒者令宣持单于使者语，视诸将军、中朝二千石。恽曰：「冒顿单于得汉美食好物，谓之臭恶，单于不来明甚。」恽上观西阁上画人，指桀纣画谓乐昌侯王武曰：「天子过此，一二问其过，可以得师矣。」画人有尧舜禹汤，不称而举桀纣。恽闻匈奴降者道单于见杀，恽曰：「得不肖君，大臣为画善计不用，自令身无处所。若秦时但任小臣，诛杀忠良，竟以灭亡；令亲任大臣，即至今耳。古与今如一丘之貉。」恽妄引亡国，以诽谤当世，无人臣礼。又语长乐曰：「正月以来，天阴不雨，此《春秋》所记，夏侯君所言。行必不至河东矣。」以主上为戏语，允悖逆绝理。（《汉书·杨敞传》）</p><p>◎王生</p><p>生，宣帝时为太子庶子。（案《龚遂传》亦有王生，由勃海议曹入为水衡丞，与此同时，未审即其人否也。）</p><p>◇与盖宽饶书明主知君白公正，不畏强御，故命君以司察之位，擅君以奉使之权，尊官厚禄己施于君矣。君宜夙夜惟思当世之务，奉法宣化，忧劳天下，虽日有益，月有功，犹未足以称职而报恩也。自古之治，三王之术，各有制度。今君不务循职而己，乃欲以太古久远之事匡拂天子，数进不用难听之语，以摩切左右，非所以扬令名全寿命者也。方今用事之人，皆明习法令，言足以饰君之辞，文足以成君之过，君不惟蘧氏之高踪，而慕子胥之末行，用不訾之躯，临不测之险，窃为君痛之。夫君子直而不挺，曲而不诎。《大雅》云：「既明且哲，以保其身。」狂夫之言，圣人择焉。唯裁省览。（《汉书·盖宽饶传》）</p><p>◎盖宽饶宽饶字次公，魏郡人。初为郡文学，以孝廉为郎，举方正，对策高第，迁谏大夫，行郎中户将事，左迁卫司马，拜太中大夫，擢为司隶校尉。神爵二年，以奏事忤旨自杀。</p><p>◇奏封事</p><p>方今圣道浸废，儒术不行，以刑余为周召，以法律为《诗》《书》。</p><p>《韩氏易传》言：「五帝官天下，三王家天下，家以传子，官以传贤，若四时之运，功成者去，不得其人，则不居其位。（《汉书·盖宽饶传》：是时上方用刑法，信任中尚书宦官，宽饶奏封事。）</p><p>◎郑昌</p><p>昌字次卿，泰山刚人。宣帝时为太原涿郡太守，入为谏大夫。</p><p>◇请删定律令疏</p><p>圣主置谏争之臣者，非以崇德，防逸豫之生也；立法明刑者，非以为治，救衰乱之起也。今明主躬垂明听，虽不置廷平，狱将自正；若开后嗣，不若删定律令。律令一定，愚民知所避，奸吏无所弄矣。今不正其本，而置廷平，以理其末也，政衰听怠，则廷平将招权而为乱首矣。（《汉书·刑法志》：宣帝置廷平，时汲郡太守郑昌上疏言，宣帝未及修正。）◇上书理盖宽饶</p><p>臣闻山有猛兽，藜藿为之不采；国有忠臣，奸邪为之不起。司隶校尉宽饶居不求安，食不求饱，进有忧国之心，退有死节之义，上无许、史之属，下无金、张之托，职在司察，直道而行，多仇少与，上书陈国事，有司劾以大辟。臣幸得从大夫之后，官以谏为名，不敢不言。（《汉书·盖宽饶传》：谏大夫郑昌，愍伤宽饶忠直忧国，以言事不当意，而为文吏所诋挫，上书颂宽饶云云，上不听。）</p><p>◇薛广德</p><p>广德字长卿，沛郡相人。神爵中为博士，迁谏大夫。初元末，代贡禹长信少府御史大夫。永光初以病免。</p><p>◇上元帝书谏射猎</p><p>窃见关东困极，人民流离。陛下日撞亡秦之钟，听郑卫之乐，臣诚悼之。今士卒暴露，从官劳倦，愿陛下亟反宫，思与百姓同忧乐，天下幸甚。（《汉书·薛广德传》）</p><p>◎毓延寿</p><p>延寿一姓李，字子惠，南郡人。五凤中为丞相司直，建昭初迁执金吾，历卫尉，拜御史大夫。竟宁初卒。</p><p>◇奏劾萧望之</p><p>侍中谒者良使丞制诏望之，望之再拜已。良与望之言，望之不起，因故下手，而谓御史曰：「良礼不备。」故事丞相病，明日御史大夫辄问病；朝奏事会廷中，差居丞相后，丞相谢，大夫少进，揖。今丞相数病，望之不问病；会廷中，与丞相钧礼。时议事不合意，望之曰：「侯年宁能父我邪！」知御史有令不得擅使，望之多使守史自给车马，之杜陵护视家事。少史冠法冠，为妻先引，又使卖买，私取附益凡十万三千。案望之大臣，通经术，居九卿之右，本朝所仰，至不奉法自修，踞慢不逊让，受所监臧二百五十以上，请逮捕系治。（《汉书·萧望之传》）</p><p>◎孙会宗</p><p>会宗，西河人。五凤中为安定太守，坐杨恽事免官。</p><p>◇与杨恽书</p><p>大臣废退，当阖门惶惧，为可怜之意，不当治产业，通宾客，有称誉。（《汉书·杨敞传》：恽既失爵位，家居治产业，起室宅，以财自娱。岁余，其友人孙会宗与恽书谏戒之。）</p><p>◎欧阳地余</p><p>地余，千乘人，欧阳生七世孙，世受尚书。宣帝时为太子中庶子，后为博士，论石渠。元帝即位，进侍中中大夫。永光初为少府。</p><p>◇戒子我死，官属即送汝财物，慎毋受。汝九卿儒者子孙，以廉洁着，可以自成。（《汉书·儒林传》）◎徐福</p><p>福，茂陵人。宣帝时，以上疏为郎。</p><p>◇上疏言霍氏</p><p>霍氏太盛，陛下即厚爱之，宜以时抑制，无使至亡。（《汉书·霍光传》：茂陵徐生上疏言书三上，辄报闻，其后霍氏诛灭，而告霍氏者皆封。人为徐生上书，上乃赐福帛十匹，后以为郎。）</p><div class=pgc-img><img alt=古籍‖《全汉文》卷三十三 onerror=errorimg.call(this); src=https://p3.pstatp.com/large/pgc-image/e061c9474cb14a06bf5711ef50a0847f></div><p><strong>（图文来源于网络，版权归原作者所有！）</strong></p></div><div class="post-meta meta-tags"><ul class=clearfix><li><a>'全汉文','三十三','古籍'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>