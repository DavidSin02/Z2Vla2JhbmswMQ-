<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋词 2790卷》（755—758卷）冯取洽 赵以夫 郑觉斋 张矩 | 极客快訊</title><meta property="og:title" content="《全宋词 2790卷》（755—758卷）冯取洽 赵以夫 郑觉斋 张矩 - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p9.pstatp.com/large/pgc-image/6ed6936eaece4cb3ada4611c945e848f"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/fed2cf2.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/fed2cf2.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/fed2cf2.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/fed2cf2.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/fed2cf2.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/fed2cf2.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/fed2cf2.html><link rel=canonical href=https://geekbank.cf/tw/%e6%b8%b8%e6%88%8f/fed2cf2.html><meta property="article:published_time" content="2020-10-29T20:46:45+08:00"><meta property="article:modified_time" content="2020-10-29T20:46:45+08:00"><meta name=Keywords content><meta name=description content="《全宋词 2790卷》（755—758卷）冯取洽 赵以夫 郑觉斋 张矩"><meta name=author content="极客快訊"><meta property="og:url" content="/cn/%E6%B8%B8%E6%88%8F/fed2cf2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋词 2790卷》（755—758卷）冯取洽 赵以夫 郑觉斋 张矩</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><h1 class=pgc-h-arrow-right><strong>安庆摸</strong></h1><h1 class=pgc-h-arrow-right><strong>和孙霁窗</strong></h1><h1 class=pgc-h-arrow-right><strong>渺长江、浩无今古，悠悠经几流景。桥家松竹知何在，寂历丹枫如锦。行阵整。想斗舰连艘，谈笑烟灰冷。寒光万顷。算只有当年，暮天霜月，惨澹照山影。</strong></h1><h1 class=pgc-h-arrow-right><strong>元戎队，画角梅花缓引。楼船飞渡波稳。中流击楫酬初志，此去君王高枕。应暗省。使万里尘清，谁逊周公瑾，勋名不泯。看阳蛰潜开，老龙挟雨，渊睡为民醒。</strong></h1><p><strong>词，诗歌的一种。因是合乐的歌词，故又称曲子词、乐府、乐章、长短句、诗余、琴趣等。始于隋，定型于中晚唐，盛于宋。</strong></p><p><strong>《全宋词》由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</strong></p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p9.pstatp.com/large/pgc-image/6ed6936eaece4cb3ada4611c945e848f><p class=pgc-img-caption></p></div><h1 class=pgc-h-arrow-right><strong>宋词总集。</strong></h1><p><strong>宋人词集的编纂，宋代本朝就开始了。</strong></p><p><strong>在北宋，词虽然已经形成了一种独立的文体，但似乎还没有被普遍承认为“正统”文学，所以北宋人的词一般不收入文集。</strong></p><p><strong>宋人词集丛刻﹐宋代有长沙书坊的《百家词》（今佚）、闽刻《琴趣外编》（今存五种）、《六十家词》（今佚）等。</strong></p><p><strong>明末毛晋汲古阁刊《宋名家词》六集六十一家，为宋以后大规模刊刻词集之始，其书流传最广。</strong></p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/890c79697c614a7fb2fabdae523b860d><p class=pgc-img-caption></p></div><p><strong>其后﹐清代侯文灿刻有《十名家词集》﹐秦恩复刻有《词学丛书》。晚清刊刻词集之风更盛﹐规模也更大。王鹏运刻有《四印斋所刻词》及《宋元三十一家词》﹐江标刻有《宋元名家词》﹐吴重熹刻有《山左人词》﹐吴昌绶刻有《双照楼景刊宋元本词》﹐朱祖谋刻有《彊村丛书》﹐陶湘刻有《续刊景宋金元明本词》。1931年﹐赵万里又补诸家丛刻之遗﹐编成《校辑宋金元人词》73卷﹐搜采校订﹐水平超过前人。嗣后周泳先有《唐宋金元词钩沉》﹐较之赵辑﹐又多出不少新的资料。但诸家所刻﹐于孤篇断句概置不录﹐不足以探求一代词作的全貌。</strong></p><p><strong>唐圭璋在综合诸家辑刻的基础上﹐广泛搜采﹐凡宋人文集中所附﹑宋人词选中所选﹑宋人笔记中所载词作﹐俱一并采录﹐更旁求类书﹑方志﹑金石﹑题跋﹑花木谱等诸书中所载之词﹐统汇于一处﹐编为《全宋词》。1940年由商务印书馆在长沙出版线装本。中华人民共和国成立后﹐编者对此书进行重编﹐并经王仲闻订补加工﹐1965年由中华书局重印出版。新版《全宋词》在材料和体例方面较旧版均有很大提高﹕以善本代替从前的底本﹐增补词人 240余家﹐词作1400余首；删去可以考得的唐五代、金元明词人词作；重新考订词人行实和改写小传；在体例上调整旧版以“帝王”﹑“宗室”等分类的编排方式﹐改为按词人年代先后排列。全书共计辑两宋词人1330余家﹐词作约 20000首，引用书目达530余种。近年来﹐编者又续作修订补正﹐写成《订补续记》﹐附于1979年重印本卷末。</strong></p><p><strong>此书收录齐备﹐考订也比较精审﹐改正了不少前人的承谬踵误之处﹐为研究宋词的重要参考书。</strong></p><p><strong>此书新版问世后﹐今人孔凡礼又从明抄本《诗渊》及其他书中辑录遗佚﹐编为《全宋词补辑》﹐收录作家140余人(其中41人﹐已见《全宋词》)﹐词作430余首﹐1981年由中华书局出版。</strong></p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p9.pstatp.com/large/pgc-image/8689e483c98e4f4380d4a8e8836bbb16><p class=pgc-img-caption></p></div><h1 class=pgc-h-arrow-right><strong>目录：</strong></h1><h1 class=pgc-h-arrow-right>卷755冯取洽</h1><h1 class=pgc-h-arrow-right>卷756赵以夫</h1><h1 class=pgc-h-arrow-right>卷757郑觉斋</h1><h1 class=pgc-h-arrow-right>卷758张矩</h1><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/4bcaa2e64858431aab66f3cc071eccce><p class=pgc-img-caption></p></div><h1 class=pgc-h-arrow-right>冯取洽</h1><p>冯取洽</p><p>取洽字熙之，自号双溪拟巢翁，延平（今福建南平）人。有双溪词。</p><p>贺新郎</p><p>寿张宜轩</p><p>九日明朝是。问宜轩何事，今朝众宾交至。长记每年八月八，曾庆饮仙出世。直推到、于今何意。要待千崖秋气爽，向东篱、试探花开未。挝急鼓，舞长袂。</p><p>主人臭味花相似。笑争春、红紫低昂，转头扫地。独占西风摇落候，旋屑黄金点缀。做得个、秋花元帅。旧说东阳流菊水，饮之者、寿过百余岁。泛此酒，劝公醉。</p><p>又</p><p>黄玉林为风月楼作，次韵以谢</p><p>自顾卑栖翼。似沧洲、白鸟悠悠，静依拳石。聊寄一梯云木表，俯视霁虹千尺。乐江上、山间声色。镜样清流环样绕，笑赐湖、一曲夸唐敕。尘外趣，有谁识。</p><p>飞来妙墨痕犹湿。走盘珠流出，不火食人胸膈。三叹阳春知和寡，但觉光生虚室。何处觅、倚歌箫客。他日玉林来得否，待平分、风月供吟笔。添一友，共闲逸。</p><p>又</p><p>次韵江定轩咏菊</p><p>句里思黄九。笑王郎、不奈寒芳，腰围如柳。得似江郎饶雅趣，时揽黄花诳口。吐妙语、与之争秀。闲绕珍丛吟不尽，尽风前、露下栾栾瘦。香自足，岂劳嗅。</p><p>一尊问我能同否。叹双溪、冷落篱边，傲霜犹</p><p>有。浩唱云笺金缕调，兴发小槽珠酒。待唤醒、早春梅友。独恨爱花人易老，漫一年、好景还依旧。东望处，立良久。</p><p>又</p><p>送别定轩</p><p>梦折营门柳。送君归、暂戏斑衣，又拢征袖。到得皇州风景异，只有湖山似旧。把感慨、寓之杯酒。雨抹晴妆西子样，且平章、剩赋诗千首。富与贵，本来有。</p><p>青油幕底筹攻守。拥貔貅、朝气凌云，夜锋冲斗。蜀祲淮氛犹在眼，一扫正须健帚。又何惜、驱驰奔走。快展韬钤资世用，看归来、金印悬双肘。倾玉斝，为亲寿。</p><p>又</p><p>次玉林见寿韵</p><p>那得身无事。问双溪老子，而今万缘空否。正使尘劳偿未了，毕竟难昏灵府。已笑唾、功名如土。五十九年风雨过，算非非、是是何须数。垂老也，信缘度。</p><p>绿阴朱夏回清暑。叹病来、觞怯流霞，扇闲白羽。方念生初增感慨，谁寄乐章新语。知是我、花庵庵主。一别三年惟梦见，定何时、相对倾琼醑。惊世路，有豺虎。</p><p>又</p><p>次玉林感时韵</p><p>知彼须知此。问筹边、攻守规模，云何则是。景色愔愔犹日暮，壮士无由吐气。又安得、将如廉李。燕坐江沱甘自蹙，笑腐儒、枉楦朝家紫。用与舍，徒为耳。</p><p>黄芦白苇迷千里。叹长淮、篱落空疏，仅余残</p><p>垒。读父兵书宁足恃，击楫谁盟江水。有识者、知其庸矣。多少英雄沉草野，岂堂堂、吾国无君子。起诸葛，总戎事。</p><p>又</p><p>花庵老子以游戏自在三昧，寓之乐府。</p><p>溪翁随喜和韵以咏叹之，不知维摩燕坐次，</p><p>可授散花女，俾歌之以侑茗饮否？艾子，汝</p><p>为老人书以寄之</p><p>问讯花庵主。这一宗、拍板门槌，是谁亲付。逢翰墨场聊作戏，那个是真实语。算惟有、青山堪住。玉立林幽真脱洒，又何妨、白石和泉煮。底用判，云游据。</p><p>朝三暮四从渠赋。且随缘、家养园收，自然成趣。此外盘蜗余一室，人我两俱无负。要参到、道心微处。尽做逃禅逃得密，也难遮、拨草来寻路。应为拨，懒残芋。</p><p>又</p><p>追次玉林所赋溪楼燕集韵</p><p>二老交相访。正不妨、勃窣媻姗，舍车而杖。忆在蓉村新雨过，门外春流浩荡。中有个、列仙臞相。把酒论诗饶胜韵，更柳边、花底同心赏。临别句，几回唱。</p><p>忽传风驭来溪上。遣儿曹、策马郊迎，老怀欣畅。争讶金华佳父子，飞下蓬莱昆阆。有四士、追随仙仗。我爱君如何次道，便令人、直欲倾家酿。歌妙曲，郑声放。</p><p>又</p><p>用前韵自寿</p><p>往事休寻访。幸老来、筋力差强，未须扶杖。收脚八风波外立，一片虚空荡荡。悟寿者、本来无相。今日不知何日也，便戊申、重见何须赏。大梦曲，此时唱。</p><p>团栾儿女溪堂上。且一觞、一咏陶然，此情堪</p><p>畅。漫说神仙华屋好，缥缈峤壶蓬阆。这浮幻、也难凭仗。何似薰风来岁岁，蔼一家、和气如春酿。婚嫁了，尽闲放。</p><p>沁园春</p><p>次韵四友吴会卿次子西上</p><p>我爱□君，结屋并山，友松竹梅。有倦游孤剑，暂悬素壁，醉吟行履，时印苍苔。得失不惊，知恬交养，浩浩胸中何壮哉。须知道，似骅骝万里，道路方开。</p><p>相期湖上舒怀。莫放过花枝与酒杯。况上天已办，河东新赋，圜桥乐得，海内英才。矍铄溪翁，据鞍一笑，画饼功名赋倘来。长堤上，正柳花荷气，尽可追陪。</p><p>又</p><p>次玉林惠示韵二月三日，诸少载酒邀往</p><p>遗蜕观桃。半酣，追省昨游，因诵雅词“从</p><p>此一春须一到”之句，竟堕渺茫，为之黯然。</p><p>辄用惠示元日沁园春韵，写此怀思，一酹桃</p><p>花也</p><p>人事好乖，云散风流，暗思去年。记竹舆伊轧，报临村里，筇枝颠倒，忙返溪边。翦韭新炊，寻桃小酌，取次欢谣俱可编。难忘处，是阳春一曲，群唱尊前。</p><p>新晴又放花天。况家酿堪携不用钱。想有人如玉，已过南市，无人伴我，重醉西阡。旧约难凭，新词堪赋，乐事赏心那得全。归来也，命儿将此意，写以朱弦。</p><p>又</p><p>用定轩雨余有感韵写山中之趣</p><p>一雨霈然，六合全清，空无点埃。喜秋容新沐，为谁媚妩，凉蟾留照，正尔徘徊。蜡屐清游，渔蓑淡话，富贵于予何有哉。双溪上，总旧盟鸥鹭，来往无猜。</p><p>烟霞竹石松梅。更无数幽花陆续开。渐黄鸡啄</p><p>黍，肥堪一箸，浮蛆拍瓮，美可三杯。儿解应门，翁方索句，俗客来时莫放来。青山好，尽从今日日，闼不妨排。</p><p>又</p><p>用前韵谢魏菊庄</p><p>举世纷纷，风靡波流，名氛利埃。有幽人嘉遁，长年修洁，寒花作伴，竟日徘徊。餐荐夕英，杯迎朝露，世味何如此味哉。扬扬蝶，尽弄芳来往，我又奚猜。</p><p>双溪约玉林梅。拟真到庄门一扣开。奈衢山风急，勒教回驾，横塘水弱，未许浮杯。恨结停云，神驰落月，白雪风前忽堕来。教儿唱，侑衰翁一醉，无闷堪排。</p><p>又</p><p>和答吕柳希</p><p>问讯柳溪，溪上柳容，胡为带埃。叹阳春陡变，孰为披拂，赏音难遇，谁与徘徊。好在湖山，吾容不辱，寄径垂条岂偶哉。休摇荡，且深根宁极，免俗人猜。</p><p>何妨傍竹依梅。待青眼春回一笑开。尽攀丝弄叶，效颦施黛，笼鞯拂帽，藉荫传杯。未碍飞绵，一高千丈，风力微时稳下来。天难问，便陶门汉苑，一任安排。</p><p>又</p><p>二月二日寿玉林</p><p>禀气之中，具圣之和，生逢令辰。逄三春仲月，方才破二，百年大齐，恰则平分。立玉林深，散花庵小，中有翛然自在身。诗何似，似苏州闲远，庾府清新。</p><p>青鞋布袜乌巾。试勇往蓉溪一问津。有心香一</p><p>瓣，心声一阕，更携阿艾，同寿灵椿。劫劫长存，生生不息，宁极深根秋又春。聊添我，作风流二老，岁岁寻盟。</p><p>又</p><p>赠锦江歌者何琮</p><p>有孤竹君，音节拂云，谥曰洞箫。纵柳郎填就，周郎顾罢，欠伊品藻，律也难调。惭愧何郎。呜呜袅袅，翻入腭唇齿舌喉。谁知道，是郭郎亲授，共贯同条。</p><p>后来一辈枵枵。甚声响都如鹦鹉娇。叹秦青已往，嘉荣何在，念奴骨朽，李八魂消。试向尊前，听君一曲，前辈风流未觉凋。冯郎老，但点头咽唾，拼解金貂。</p><p>水调歌头</p><p>四月四日自寿，用玉林韵，兼效其体</p><p>林叶润而密，莺语老犹娇。懒翁那记生日，兀兀度昏朝。勘破富贫贵贱，参透死生寿夭，至竟本同条。胸次绝疑碍，物外自超遥。</p><p>又何尝，贪七贵，慕三乔。溪山吾所自有，宜钓更堪樵。窃笑傍门小法，休觅驻颜大药，揠长只伤苗。造化大炉耳，愚智一齐销。</p><p>又</p><p>社后三日，诸少邀登北山之颠，把酒展</p><p>眺，异趣同乐，又奚可不可之有，因赋是词</p><p>付何琮，俾歌之以侑一醉。</p><p>雪霁春已半，露重午方暄。一筇挂上高绝，便觉眼前宽。指点数家楼阁，检校一村花柳，绿水接青烟。峦岫竞围绕，风日更清妍。</p><p>闹媒蜂，纷使蝶，菜花繁。少年正尔行乐，谁复顾华颠。自有此丘此阪，那得游人箫鼓，暖响出中天。归步不妨晚，恰则月初弦。</p><p>念奴娇</p><p>次韵玉林寄示</p><p>高堂素壁，漫生绡十幅，图张消暑。不奈火云烧六合，逃也略无逃处。小派秋声，巨籭凉点，吸焱欻来何许。故人词翰，此时飞落蓬户。</p><p>何幸一笑掀髯，停杯浩唱，三叹遗音古。雪碗冰瓯无表里，更贮三危鲜露。咀咽生香，清寒入梦，展转忘宵曙。对床误喜，与君同听风雨。</p><p>金菊对芙蓉</p><p>奉同刘篁栗、魏菊庄、冯竹溪、吕柳溪、</p><p>道士王溪云，赏西渚荷花，醉中走笔用篁栗</p><p>韵庚寅</p><p>宝镜缘空，玉簪点水，荡摇千顷寒光。正江妃月姊，斗理明妆。扶阑一笑开诗眼，少容我、吟讽其旁。一川风露，满怀冰雪，云海弥茫。</p><p>不妨倚醉乘狂。问天公觅取，几曲渔乡。听小楼哀管，偷弄初凉。夜深欢极忘归去，锦江酿透碧筒香。对花无语，花应笑我，不似张郎。</p><p>木兰花慢</p><p>次韵奉酬玉林病中见示</p><p>叹年光婉晚，蒲柳质、易惊秋。况念远怀人，停云幂幂，时雨飕飕。西风堕来雁信，似知予、竟日倚溪楼。报道归调汤剂，不知谁护衣篝。</p><p>悠然富贵不须求。安乐万缘休。但饱饭煎茶，婆娑永日，也胜闲愁。寒花自便寂寞，怕纷纷、蝶引与蜂勾。莫问障从何起，只凭心有天游。</p><p>摸鱼儿</p><p>玉林君为遗蜕山中桃花赋也。花与主人，</p><p>何幸如之，用韵和谢</p><p>叹刘郎、那回轻别，霏霏三落红雨。玄都观里应遗恨，一抹断烟残缕。愁望处。想雾暗云深，忘却来时路。新花旧主。记刻羽流商，裁红翦翠，山径日将暮。</p><p>空枝上，时有幽禽对语。声声如问来否。人生行乐须闻健，衰老念谁免此。吾所与。在溪上深深，锦</p><p>绣千花坞。何时定去。但对酒思君，呼儿为我，频唱小桃句。</p><p>蝶恋花</p><p>和玉林韵</p><p>秋到双溪溪上树。叶叶凉声，未省来何许。尽拓溪楼窗与户。倚阑清夜窥河鼓。</p><p>那得吟朋同此住。独对秋芳，欲寄花无处。杖屦相从曾有语。未来先自愁君去。</p><p>西江月</p><p>太岁日作</p><p>老子齐头六十，新年第一今朝。放开怀抱不须焦。万事付之一笑。</p><p>烟柳效颦翠敛，露桃献笑红妖。已拚行乐到元宵。尚可追随年少。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p9.pstatp.com/large/pgc-image/70c9dfcba89a4c50b18c4f510c2403e8><p class=pgc-img-caption></p></div><h1 class=pgc-h-arrow-right>赵以夫</h1><p>赵以夫</p><p>以夫字用父，号虚斋，福之长乐人。郧国公德钧七世孙，彦括第四子。生于淳熙十六年（1189）。嘉定十年（1217）进士。历知邵武军、漳州，皆有治绩。嘉熙初，为枢密都承旨。二年（1228），拜同知枢密院事，淳祐初罢。寻加资政殿学士、进吏部尚书、兼侍读，诏与刘克庄同纂修国史。宝祐四年（1256）卒，年六十八。有虚斋乐府。</p><p>万年欢</p><p>庆元圣节</p><p>凤历开新，正微和乍转，丽景初晓。五荚蓂舒，光映玉阶瑶草。在在东风语笑。庆此日、虹流电绕。鲸波静，翠涌鳌山，嵩呼声动云表。</p><p>绛节霓旌缥缈。望珠星灿烂，紫微深窈。琬液香浮，露湿蟠桃犹小。叠叠仙韶九奏，知春到、人间多少。蓬莱外，若木扶疏，万年枝上长好。</p><p>大酺</p><p>牡丹</p><p>正绿阴浓，莺声懒，庭院寒轻烟薄。天然花富贵，逞夭红殷紫，叠葩重萼。醉艳酣春，妍姿浥露，翠羽轻明如削。檀心鸦黄嫩，似离情愁绪，万丝交错。更银烛相辉，玉瓶微浸，宛然京洛。</p><p>朝来风雨恶。怕僝僽、低张青油幕。便好倩、佳人插帽，贵客传笺，趁良辰、赏心行乐。四美难并也，须拼醉、莫辞杯勺。被花恼、情无着。长笛何处，一笑江头高阁。极目水云漠漠。</p><p>孤鸾</p><p>梅</p><p>江南春早。问江上寒梅，占春多少。自照疏星冷，只许春风到。幽香不知甚处，但迢迢、满汀烟草。回首谁家竹外，有一枝斜好。</p><p>记当年、曾共花前笑。念玉雪襟期，有谁知道。唤起罗浮梦，正参横月小。凄凉更吹塞管，漫相思、鬓华惊老。待觅西湖半曲，对霜天清晓。</p><p>金盏子</p><p>水仙</p><p>得水能仙，似汉皋遗珮，碧波涵月。蓝玉暖生烟，称缟袂黄冠，素姿芳洁。亭亭独立风前，照冰壶澄彻。当时事，琴心妙处谁传，顿成愁绝。</p><p>六出自天然，更一味清香浑胜雪。西湖秋菊寒泉，似坡老风流，至今人说。殷勤折伴梅边，听玉龙吹裂。丁宁道，百年兄弟，相看晚节。</p><p>天香</p><p>牡丹</p><p>蜀锦移芳，巫云散彩，天孙翦取相寄。金屋看承，玉台凝盼，尚忆旧家风味。生香绝艳，说不尽、天然富贵。脸嫩浑疑看损，肌柔只愁吹起。</p><p>花神为谁着意。把韶华、总归姝丽。可是老来心事，不成春思。却羡宫袍仙子。调曲曲清平似翻水。笑嘱东风，殷勤劝醉。</p><p>探春慢</p><p>立春</p><p>南国收寒，东郊放暖，条风初回台榭。小燕横钗，闹蛾低鬓，根底吴娃妖冶。纤手传生菜，向人道、新春来也。莫须沉醉樽前，这些风景无价。</p><p>长记年年此日，迎着个牛儿，彩鞭羞打。飐飐金幡，星星华发，得似家山闲暇。都把心期事，待问讯、柳边花下。箫鼓声中，温存小楼深夜。</p><p>又</p><p>四明除夜</p><p>屑璐飘寒，镂金献巧，妆成水晶亭榭。飞絮悠扬，散花零乱，绝胜翠娇红冶。粉艳嘻嘻道，尽飞上、使君须也。多情莫笑衰翁，旧时梁苑声价。</p><p>窗外小梅羞涩，倩羯鼓尊前，慢敲轻打。鲸海停波，鹤谯宾月，赢得残年清暇。心事知谁会，但梦绕、越王城下。白玉青丝，且同醉吟春夜。</p><p>又</p><p>四明次黄玉泉</p><p>宝胜宾春，华灯照夜，穷冬浑然如客。炉焰麟红，杯深翡翠，早减三分寒力。一笑团栾处，恰喜得、雪消风息。苔枝数蕊明珠，恍疑香麝初拆。</p><p>懊恨东群无准，甚朝做重阴，暮还晴色。唤燕呼莺，雕花镂叶，机巧可曾休得。静里无穷意，漫看尽、纷纷红白。且听新腔，红牙玉纤低拍。</p><p>龙山会</p><p>南丰登高</p><p>重整登高屐。君玉峰头，万里秋无极。远山青欲滴。新雁过、缥缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。</p><p>风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。醉袖舞西风，任教笑、参差凫舄。但回首、东篱久负，有谁知得。</p><p>又</p><p>去年九日，登南涧无尽阁，野涉赋诗，</p><p>仆与东溪、药窗诸友皆和。今年陪元戎游升</p><p>山，诘朝始克修故事，则向之龙蛇满壁者，</p><p>易以山水矣。拍阑一笑。游兄、几叟分韵得</p><p>苦字，为赋商调龙山会</p><p>九日无风雨。一笑凭高，浩气横秋宇。群峰青可数。寒城小、一水萦洄如缕。西北最关情，漫遥指、东徐南楚。黯销魂，斜阳冉冉，雁声悲苦。</p><p>今朝黄菊依然，重上南楼，草草成欢聚。诗朋休浪赋。旧题处、俯仰已随尘土。莫放酒行疏，清漏短、凉蟾当午。也全胜、白衣未至，独醒凝伫。</p><p>又</p><p>四明重阳泛舟月湖</p><p>佳节明朝九。彩舫凌虚，共醉西风酒。湖光蓝滴透。云浪碎、巧学波纹吹皱。碧落杳无边，但玉削、千峰寒瘦。留连久，秋容似洗，月华如昼。</p><p>回头南楚东徐，暝霭苍烟，处处空刁斗。山公今健否。功名事、付与年时交旧。白发苦欺人，尚堪插、黄花盈首。归去也、东篱好在，觅渊明友。</p><p>芙蓉月</p><p>黄叶舞碧空，临水处、照眼红苞齐吐。柔情媚态，伫立西风如诉。遥想仙家城阙，十万绿衣童女。云缥缈，玉娉婷，隐隐彩鸾飞舞。</p><p>樽前更风度。记天香国色，曾占春暮。依然好在，还伴清霜凉露。一曲阑干敲遍，悄无语。空相顾。残月淡，酒阑时、满城钟鼓。</p><p>夜飞鹊</p><p>七夕和方时父韵</p><p>微云拂斜月，万籁声沉。凉露暗坠桐阴。蛾眉乞得天孙巧，愔愔楼上穿针。佳期鹊相误，到年时此夕，欢浅愁深。人间儿女，说风流、直到如今。</p><p>河汉几曾风浪，因景物牵情，自是人心。长记秋</p><p>庭往事，钿花翦翠，钗股分金。道人无着，正萧然、竹枕𦈌衾。梦回时，天淡星稀，闲弄一曲瑶琴。</p><p>愁蕊香</p><p>木樨</p><p>一夜金风，吹成万粟，枝头点点明黄。扶疏月殿影，雅澹道家装。阿谁倩、天女散浓香。十分薰透霓裳。徘徊处，玉绳低转，人静天凉。</p><p>底事小山幽咏，浑未识清妍，空自情伤。忆佳人、执手诉离湘。招蟾魄、和酒吸秋光。碧云日暮何妨。惆怅久，瑶琴微弄，一曲清商。</p><p>角招</p><p>姜白石制角招、征招二曲，仆赋梅花，</p><p>以角招歌之。盖古乐府有大小梅花，皆角声</p><p>也</p><p>晓风薄。苔枝上、翦成万点冰萼。暗香无处着。立马断魂，晴雪篱落。横溪略彴。恨寄驿、音书辽</p><p>邈。梦绕扬州东阁。风流旧日何郎，想依然林壑。</p><p>离索。引杯自酌。相看冷淡，一笑人如削。水云寒漠漠。底处群仙，飞来霜鹤。芳姿绰约。正月满、瑶台珠箔。徙倚阑干寂寞。尽分付，许多愁，城头角。</p><p>征招</p><p>雪</p><p>玉壶冻裂琅玕折，骎骎逼人衣袂。暖絮张空飞，失前山横翠。欲低还又起。似妆点、满园春意。记忆当时，剡中情味，一溪云水。</p><p>天际。绝行人，高吟处，依稀灞桥邻里。更翦翦梅花，落云阶月地。化工真解事。强勾引、老来诗思。楚天暮，驿使不来，怅曲阑独倚。</p><p>扬州慢</p><p>琼花唯扬州后土殿前一本，此聚八仙大</p><p>率相类，而不同者有三：琼花大而瓣厚，其</p><p>色淡黄，聚八仙花小而瓣薄，其色微青，不</p><p>同者一也。琼花叶柔而莹泽，聚八仙叶粗而</p><p>有芒，不同者二也。琼花蕊与花平，不结子</p><p>而香，聚八仙蕊低于花，结子而不香，不同</p><p>者三也。友人折赠数枝，云移根自鄱阳之洪</p><p>氏。赋而感之，其调曰扬州慢。</p><p>十里春风，二分明月，蕊仙飞下琼楼。看冰花翦翦，拥碎玉成球。想长日、云阶伫立，太真肌骨，飞燕风流。敛群芳、清丽精神，都付扬州。</p><p>雨窗数朵，梦惊回、天际香浮。似阆苑花神，怜人冷落，骑鹤来游。为问竹西风景，长空淡、烟水悠悠。又黄昏羌管，孤城吹起新愁。</p><p>扬州慢</p><p>诸贤咏赏琼花之次日，复得牡丹数枝，</p><p>方兹溪又以词来索和，遂并为二花着语</p><p>梁苑吟新，高阳饮散，玉容寂寞妆楼。故人应念我，折赠水晶球。不须倩、东风说与，吹箫云路，解佩江流。似天涯、邂逅相逢，低问东州。</p><p>为花更醉，细挼香、酒面酥浮。记桥月同看，帘风共笑，仙枕曾游。无奈乍晴还雨，江天暮、飞絮悠悠。莫先教偷取，春归满地清愁。</p><p>惜黄花</p><p>菊</p><p>众芳凋谢。堪爱处、老圃寒花幽野。照眼如画。烂然满地金钱，买断金钱无价。古香逸韵似高人，更野服、黄冠潇晒。向霜夜。冷笑暖春，桃李夭冶。</p><p>襟期问与谁同，记往昔、独自徘徊篱下。采采盈把。此时一段风流，赖得白衣陶写。而今为米负初心，且细摘、轻浮三雅。沉醉也。梦落故园茅舍。</p><p>忆旧游慢</p><p>荷花，泛东湖用方时父韵</p><p>爱东湖六月，十里香风，翡翠铺平。误入红云里，似当年太乙，约我寻盟。叶舟荡漾寒碧，分得一襟冰。渐际晚轻阴，修蒲舞绿，倦柳梳青。</p><p>聘婷。黯无语。想怨女三千，长日宫庭。六六阑干曲，有玉儿才貌，谁与看承。柔情一点无奈，频付酒杯行。到夜静人归，凉蟾自照鸥鹭汀。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/a746c94fe1b740b1bc3398fe58fab0a2><p class=pgc-img-caption></p></div><p>忆旧游慢</p><p>望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。</p><p>亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，余情袅袅烟水汀。</p><p>解语花</p><p>东湖赋莲后五日，双苞呈瑞。昌化史君</p><p>持以见遗，因用时父韵</p><p>红香湿月，翠影停云，罗袜尘生步。并肩私语。知何事、暗遣玉容泣露。闲情最苦。任笑道、争妍似妒。倒银河，秋夜双星，不到佳期误。</p><p>拟把江妃共赋。当时携手，烟水深处。明珠溅雨。凝脂滑、洗出一番铅素。凭谁说与。莫便化、彩鸾飞去。待玉童，双节来迎，为作芙蓉主。</p><p>烛影摇红</p><p>乍冷还暄，小春时候今朝转。三分历日二分休，镜里清霜满。云幕低垂不展。矮窗明、红麟初暖。老来活计，浊酒三杯，黄庭一卷。</p><p>万里关河，朔风吹到边声远。倚楼脉脉数归鸿，谁会愁深浅。最苦山寒日短。但梅花、相看岁晚。何人金屋，巧啭歌莺，慢调筝雁。</p><p>薄媚摘遍</p><p>重九登九仙山和张屴崱韵</p><p>桂香消，梧影瘦，黄菊迷深院。倚西风，看落日，长江东去如练。先生底事，有赋飘然。刚道为田园。独醒何为，持杯自劝。未能免。</p><p>休把茱萸吟玩。但管年年健。千古事、几凭阑。</p><p>吾生早、九十强半。欢娱终日，富贵何时，一笑醉乡宽。倒载归来，回廊月满。</p><p>沁园春</p><p>次刘后村</p><p>秋入书帏，漏箭初长，薰炉未灰。向酒边陶写，韩情杜思，案头料理，汉蠹秦煨。天有高情，世无慧眼，刚道先生是不斋。人都笑，这当行铺席，又不成开。</p><p>忘怀。物外徘徊。与鸥鹭同盟两莫猜。似琉璃匣里，光涵牛斗，凤皇台上，声挟风雷。宝汞一钱，冰衔三字，浮利浮名安在哉。太平也，要泥金镂玉，除是公来。</p><p>又</p><p>自鄞归赋</p><p>客问吾年，吾将老矣，今五十三。似北海先生，过之又过，善财童子，参到无参。官路太行，世情沧</p><p>海，何止嵇康七不堪。归来也，是休官令尹，有发瞿昙。</p><p>千岩。秀色如蓝。新着个楼儿恰对南。看浮云自在，百般态度，长江无际，一碧虚涵。荔子江珧，莼羹鲈鲙，一曲春风酒半酣。凭阑处，正空流皓月，光满寒潭。</p><p>又</p><p>次方时父</p><p>自笑生来，骨相无奇，壬三甲三。觉紫宸班里，都忘故步，维摩室内，添个新参。壮也不如，老之将至，今日将军战岂堪。江湖客，况诗肥贾岛，笔瘦王昙。</p><p>纷纷纡紫拖蓝。送水北山人又水南。喜支离得佚，散材可寿，一丘自足，万象中涵。脍炙功名，膏肓富贵，举世黄粱梦正酣。知谁健，且茹芝商岭，饮菊胡潭。</p><p>贺新郎</p><p>四明送上官尉归吴</p><p>满酌蓬莱酒。最苦是、中年作恶，送人时候。一夜朔风吹石裂，惊得梅花也瘦，更衣袂、严霜寒透。卷起潮头无丈尺，甚扁舟、拍上三江口。明月冷，载归否。</p><p>分携欲折无垂柳。但层楼徙倚，两眉空皱。海阔天高无处问，万事不堪回首。况目断、孤鸿去后。玉样松鲈今正美，想子真、微笑还招手。且为我，饮三斗。</p><p>又</p><p>次刘后村</p><p>葵扇秋来贱。阿谁知、初回轻暑，又教题遍。不是琵琶知音少，无限如簧巧啭。倩说似、长门休怨。莫把蛾眉与人妒，但疏梅、淡月深深院。临宝鉴，欲妆懒。</p><p>少时声价倾梁苑。到中年、也曾落魄，雾收云</p><p>卷。待入汉庭金马去，洒笔长江衮衮。好留取、才名久远。过眼荣华俱尘土，听关睢、盈耳离骚婉。歌不足，为嗟叹。</p><p>又</p><p>送郑怡山归里</p><p>载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万顷琉璃浑镜净，陡风波、汹汹鱼龙舞。谈笑里，遽如许。</p><p>流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。</p><p>又</p><p>芝山堂下，兰开双花，瓣外环，两心中</p><p>并，有同人之义焉。瑞莲、嘉禾，歌颂多</p><p>矣，此独创见，小词纪之</p><p>草色庭前绿。掩重门、国香伴我，画帘幽独。无奈薰风吹绿绮，闲理离骚旧曲。觉鼻观、微闻清馥。可是花神嫌冷淡，碧丛中、炯炯骈双玉。相对久，各欢足。</p><p>冰姿带露如新沐。想当年、夷齐二子，独清孤竹。千古英雄尘土尽，凛凛西山云木。总付与、一樽醽醁。学得汉宫娇姊妹，便承恩、贮向黄金屋。终不似，在空谷。</p><p>又</p><p>夜来月色可人，兰香满室，再用前调</p><p>碾破长空绿。看银蟾、一轮似水，照人清独。缥缈风摇环佩碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。</p><p>楚江万顷疏汤沐。想佳人、依然携手，碧云修竹。葱茜玲珑方寸许，清过千重夏木。速就我、同倾湘醁。追忆兰亭当日事，尽凄凉、也胜卢仝屋。应不到，羡金谷。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/0784fbb393674ca3970e9a1519048b5a><p class=pgc-img-caption></p></div><p>又</p><p>次孙花翁乙酉</p><p>春事浑如客。趁新晴、花骢骄俊，纻衫轻窄。腊瓮初倾光欲动，笑把黄甘旋擘。更喜得、酒朋诗敌。陶写襟怀觞咏里，似风流、王谢当年集。忘尔汝，任争席。</p><p>疏帘画舫梅妆白。看斜肠、波心镜面，照伊颜色。缥缈笙歌天上谱，一刻千金莫惜。谁信道、高楼占得。柳外暝烟人去也，但月钩、冷浸阑干湿。知过了，几寒食。</p><p>汉宫春</p><p>次方时父元夕见寄</p><p>投老归来，记踏青堤上，三度逢君。寒窗冷淡活计，明月空尊。红红白白，又一番、春色撩人。谁信道，闲中天地，园林几见成尘。</p><p>今夕偶无风雨，便满城箫鼓，来往纷纷。鳌山宝灯照夜，罗绮千门。珠帘尽卷，看聘婷、水上行云。应自笑，周郎少日，风流羽扇纶巾。</p><p>暗香</p><p>为毅斋知院赋</p><p>冰花炯炯。记那回占断，春风鳌顶。独抱寒香，得意西湖酒初醒。为问玉堂富贵，争得似、山中深靓。向岁晚，竹翠松苍，闲伴一枝冷。</p><p>南浦，水万顷。想月湿断矶，云弄疏影。粉英落尽。孤鹤长鸣夜方永。将见青青似豆，又迤逦、传黄风景。听报道、催去也，再调玉鼎。</p><p>疏影</p><p>为意一侍郎赋</p><p>晴空漠漠。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶佩琼裾，荐与翠尊冰勺。</p><p>闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。</p><p>尾犯</p><p>重九和刘随如</p><p>长啸蹑高寒，回首万山，空翠零乱。渺渺清秋，与斜阳天远。引光禄、清吟兴动，忆龙山、旧游梦断。夹衣初试，破帽多情，自笑霜蓬短。</p><p>黄花长好在，一俯仰、节物惊换。紫蟹青橙，觅东篱幽伴。感今古、风凄霜冷，想关河、烟昏月淡。举杯相属，殷勤更把茱萸看。</p><p>燕春台</p><p>送徐意一</p><p>绣地残英，画空飞絮，东风又送春归。雨足郊坰，相将翠密成帷。燕莺犹恋芳菲。向枝头、叶底依依。留春不住，绿波渺渺，碧草萋萋。</p><p>锦帆开晓，彩仗迎薰，峰回路转，月淡天低。红云影里，群仙报道班齐。九奏箫韶，算人间、无此埙篪。步新堤。金鼎调羹也，梅子黄时。</p><p>又</p><p>送郑毅斋入观</p><p>锦里春回，玉墀天近，东风稳送雕鞯。祖帐移来，光流万斛金莲。十分香月娟娟。照人间、一点魁躔。此时新事，飞来双凤，催上甘泉。</p><p>寻思京洛，少日芳游，柳遥禁雪，花淡宫烟。鳌山涌翠，通宵脆管繁弦。再见升平，想红云、缥缈群仙。看明年。金殿传柑宴，衮绣貂蝉。</p><p>玉烛新</p><p>和方时父，并怀孙季蕃</p><p>寒宽一雁落。正万里相思，被渠惊觉。春风字字吹香雪，唤起西湖盟约。当时醉处，仿佛记、青楼珠箔。又不是、南国花迟，徘徊酒边慵酌。</p><p>家山月色依然，想竹外横枝，玉明冰薄。而今话昨。空对景、怅望美人天角。清尊淡薄。便翠羽、殷勤难托。休品入、三叠琴心，教人瘦却。</p><p>念奴娇</p><p>寒食次卢野涉，并怀孙季蕃</p><p>重门翠锁，笑侯鲭断绝，又逢寒食。社瓮初开春浩荡，荠蕨漫山谁摘。榆火传新，柳绵吹老，愁绪空千亿。百花过了。游蜂将次成蜜。</p><p>追思共醉西湖，诗朋余几，俯仰成悲恻。月射波心光万丈，犹想当时颜色。黄鹄翩翩，白驹皎皎，莫待山灵勒。金貂蒻笠，问渠还肯相易。</p><p>又</p><p>次朱制参送其行</p><p>尊前一笑，问梅花消息，几枝开遍。咳唾随风人似玉，寒夜春生酒面。故里天遥，殊乡岁晚，忍对骊驹宴。无情潮汐，可能为我留恋。</p><p>目断雪棹烟帆，匆匆轻别，岂是如鸿燕。要趁盘椒供燕喜，舞袖斓斑双旋。屈指重来，扬鞭催去，想在金銮殿。云萍无据，莫辞蘸甲深劝。</p><p>又</p><p>梅花度曲，被多情勾引，枝枝看遍。暗忆孤山今夜月，疏影横斜镜面。萼绿凌风，云英怯冷，未放瑶池宴。人间蜂蝶，也知无计迷恋。</p><p>闻道管领多才，清词好句，泥落空梁燕。好唤蕊珠供彩笔，莫待随风面旋。千岁蟠虬，双栖么凤，咫尺蓬莱殿。湖边春暗，料应日日酬劝。</p><p>风流子</p><p>中秋群贤集于蜗舍，值雨作，和刘随如</p><p>忆昔少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍。清兴谁同。</p><p>今宵欢娱地，千钧笔、模写拟付良工。无奈云沉顾兔，雨挂痴龙。误骚客宿吟，杯仙梦醉，负他佳节，戏我衰翁。华竟孤光长在，</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p3.pstatp.com/large/pgc-image/c3d5a823084946a9a4935a65b5b82e66><p class=pgc-img-caption></p></div><p>后夜重逢。</p><p>二郎神</p><p>次方时父送春</p><p>一江渌净，算阅尽、燕鸿来去。便系日绳长，修蟾斧妙，教驻韶华未许。白白红红多多态，问底事、东皇无语。但碧草淡烟，落花流水，不堪回伫。</p><p>晴雨。陡寒乍热，清阴庭户。任诗卷抛荒，棋枰休务，寂寞风帘舞絮。我酌君斟，我词君唱，谁似卿卿箫史。拚酩酊，断送春归，恰好听鸠呼妇。</p><p>又</p><p>次陈唯道</p><p>野塘暗碧，渐点点、翠钿明镜。想昼永珠帘，人闲金屋，时倚妆台照影。睡起阑干凝思处，漫数尽、旭鸦栖暝。知月下莺黄，云边蛾绿，为谁低整。</p><p>曾倩。雁传鹊报，心期千定。奈柳絮浮云，桃花流水，长是参差不并。莫怨春归，莫愁柘老，蚕已三眠将醒。肠断句，枉费丹青，漠漠水遥烟迥。</p><p>木兰花慢</p><p>漳州元夕</p><p>玉梅吹霁雪，觉和气、满南州。更连夕晴光，一番小雨，朝霭全收。人情不知底事，但黄童白叟总追游。驾海千寻彩岫，涨空万点星球。</p><p>风流，秀色明眸。金莲步、度轻柔。任往来燕席，香风引舞，清管随讴。何曾见痴太守，已登车、去也又迟留。人似多情皓月，十分照我当楼。</p><p>满江红</p><p>牡丹和梁质夫</p><p>倾国精神，娇无力、亭亭向谁。还知否，羞沉月姊，妒杀风姨。满地胭脂春欲老，平池翡翠水新肥。只花王、富贵占韶光，真绝奇。</p><p>香暗动，人未知。翻玉拍，度金衣。任轻红殷紫，对景偏宜。闻道洛阳夸此地，因思京国太平时。向沉香亭北按新词，乘醉归。</p><p>摸鱼儿</p><p>荷花归耕堂用时父韵</p><p>古城阴、一川新浸，天然尘外幽绝。谁家幻出千机锦，疑是蕊仙云织。环燕席。便纵有万花，此际无颜色。清风两腋。炯玉树森前，碧筩满注，共作醉乡客。</p><p>长堤路，还忆西湖景物。游船曾点空碧。当时总负凌云气，俯仰顿成今昔。愁易极。更对景销凝，怅望天西北。归来日夕。但展转无眠，风棂水馆，冷浸五更月。</p><p>水龙吟</p><p>次周月船</p><p>塞楼吹断梅花，晓风瑟瑟添凄咽。关河万里，烟尘四野，眼前都别。击楫功名，椎锋意气，是人都说。问周郎何日，小乔到手，为君赋、酹江月。</p><p>休把愁肠暗结。又相将、鲁云书节。锦围放密，金樽任满，歌声莫歇。赢得朝朝，半醒半醉，佯痴佯劣。尽懵腾，深入无何，管甚须鬓成雪。</p><p>又</p><p>次李起翁中秋</p><p>谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。</p><p>只有桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫缥缈，佩环声碎。唤谪仙起舞，古今同梦，不知何世。</p><p>水调歌</p><p>次方时父癸卯五月四日</p><p>竞渡楚乡事，夸胜锦缠头。湖光渌净，转胜雪浪舞潜虬。刚道琉璃宝苑，移作水晶珠阙，鳌顶出中流。一钓惊天地，能动此心不。</p><p>活千年，封万户，等虚舟。渺然身世，烟水浩荡一沙鸥。听得长淮风景，唤起离骚往恨，杜若满汀洲。相对老榕下，五月已先秋。</p><p>双瑞莲</p><p>千机云锦里。看并蒂新房，骈头芳蕊。清标艳态，两两翠裳霞袂。似是商量心事。倚绿盖、无言相对。天蘸水。彩舟过处，鸳鸯惊起。</p><p>缥缈漾影摇香，想刘阮风流，双仙姝丽。闲情不断，犹恋人间欢会。莫待西风吹老，荐玉醴、碧筒拼醉。清露底。明月一襟归思。</p><p>桂枝香</p><p>四明鄞江楼九日</p><p>水天一色。正四野秋高，千古愁极。多少黄花密意，付他欢伯。楼前马戏星球过，又依稀、东徐陈迹。一时豪俊，风流济济，酒朋诗敌。</p><p>画不就、江东暮碧。想阅尽千帆，来往潮汐。烟草萋迷，此际为谁心恻。引杯抚剑凭高处，黯消魂、目断天北。至今人笑，新亭坐间，泪珠空滴。</p><p>又</p><p>四明中秋</p><p>青霄望极。际万里月明，无点云色。一片冰壶世界，水乡先得。年年客里惊秋半，倚西风、鬓华吹白。觅闲无路，相逢且醉，好天凉夕。</p><p>听曲曲、仙韶促拍。趁画舸飞空，雪浪翻激。行乐风流，暗省旧时京国。插空翠巇连星麓，但波痕、浮动金碧。不如归去，扁舟五湖，钓竿渔笛。</p><p>永遇乐</p><p>七夕和刘随如</p><p>云雁将秋，露萤照夜，凉透窗户。星网珠疏，月奁金小，清绝无点暑。天孙河鼓，东西相望，隐隐光流华渚。妆楼上，青瓜玉果，多少𫘤儿痴女。</p><p>金针暗度，珠丝密结，便有系人心处。经岁离思，霎时欢爱，愁绪空万缕。人间天上，一般情味，枉了锦笺嘱付。又何似，吹笙仙子，跨黄鹤去。</p><p>鹊桥仙</p><p>富沙七夕为友人赋 翠绡心事，红楼欢宴，深夜沉沉无暑。竹边荷外再相逢，又还是、浮云飞去。</p><p>锦笺尚湿，珠香未歇，空惹闲愁千缕。寻思不似鹊桥人，犹自得、一年一度。</p><p>虞美人</p><p>天凉来傍荷花饮。携手看云锦。城头玉漏已三更。耳畔微闻新雁、几声声。</p><p>兰膏影里春山秀。久立还成皱。酒阑天外月华流。我醉欲眠、卿且去来休。</p><p>又</p><p>红木樨次谢主簿</p><p>素娥冷淡愁无奈。小作施朱态。霓裾霞佩下瑶台。一朵绿云围绕、送春来。</p><p>玄霜捣尽丹砂就。拼醉长生酒。羡君幽壑狎流年。把住西风长对、广寒仙。</p><p>荔支香近</p><p>乐府有荔支香调，似因物命题而亡其词，</p><p>辄为补赋</p><p>翡翠丛中，万点星球小。怪得鼻观香清，凉馆薰风透。冰盘快剥轻红，滑凝水晶皱。风姿，姑射仙人正年少。</p><p>红尘一骑，曾博妃子笑。休比葡萄，也尽压江瑶倒。诗情放逸，更判琼浆和月釂。细度冰霜新调。</p><p>西江月</p><p>次方蒙斋月夜</p><p>几点垂垂北斗，一床悄悄西风。山河天地点尘空。月殿蟾蜍欲动。</p><p>舌本琼浆甘彻，鼻端玉蕊香通。棋边切莫笑衰翁。个里本来空洞。</p><p>一落索</p><p>牡丹次谢主簿韵</p><p>露沁香肌娇秀。燕脂微透。蕊宫仙子驾祥鸾，被风卷、霞衣皱。</p><p>轻翦倩他红袖。簪来盈首。直须沉醉此花前，怕花到、明朝瘦。</p><p>青玉案</p><p>荷花，赣州巢龟亭为曾提管赋</p><p>水亭横枕荷花浦。觉水面、香来去。亭上佳人云态度。天然娇韵，十分撋就，唱尽黄金缕。</p><p>耳边低道清无暑。我欲卿卿卿且住。自笑风情衰几许。一床明月，五更残梦，不到阳台路。</p><p>小重山</p><p>红木樨次谢先辈韵</p><p>一种分香自月宫。人间清绝处，小山丛。谁将仙米掷虚空。丹砂碎，糁遍碧云中。</p><p>好是窦家风。年年秋色里，又香浓。风流全在主人翁。青青鬓，相映脸潮红。</p><p>谒金门</p><p>梅共雪。着个玉人三绝。醉倒醉乡无宝屑。照人些子月。</p><p>催得花王先发。一曲阳春圆滑。疑是嵬坡留锦袜。至今香未歇。</p><p>醉蓬莱</p><p>寿安晚郑丞相</p><p>正三边月静，万国年丰。菊多梅小。吐玉擎香，蔼皇都清晓。龙驾徐驱，貂冠夹侍，天也和人笑。紫</p><p>陌欢谣，如今事事，胜端平好。</p><p>玉带垂虹，衮衣华日，秋水精神，臞仙容貌。长对凝旒，不羡商岩老。胸次乾坤，掌中霖雨，造化知多少。便好重将，绛人甲子，数中书考。</p><p>凤归云</p><p>正愁予，可堪去马便騑騑。拟折一枝。堤上万垂丝。离思无边，离席易散，落日照清漪。苦是禁城催鼓，虚床难寐，梦魂无路归飞。</p><p>陡寒还热，急雨随晴，化工无准，将息偏难，更向分携处、立多时。吟鬓凋霜，世味嚼蜡，病骨怯朝衣。我有一壶风月，荔丹芝紫，约君同话心期。</p><p>芰荷香</p><p>端午和黄玉泉韵</p><p>倚晴空。爱湖光潋滟，楼影青红。彩丝金黍，水边还又相逢。怀沙人问，二千年、犹带酸风。骚人洒墨香浓。幽情要眇，雅调惺松。</p><p>天上菖蒲五色，倩掺掺素手，分入雕钟。新欢往恨，一时付与歌童。斜阳正好，且留连、休要匆匆。应须倒尽郫筒。归鞭笑指，月挂苍龙。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/793c8e54a5304293a825217678cb7bd7><p class=pgc-img-caption></p></div><h1 class=pgc-h-arrow-right>郑觉斋</h1><p>郑觉斋</p><p>扬州慢</p><p>弄玉轻盈，飞琼淡泞，袜尘步下迷楼。试新妆才了，炷沉水香球。记晓剪、春冰驰送，金瓶露湿，缇骑新流。甚天中月色，被风吹梦南州。</p><p>尊前相见，似羞人、踪迹萍浮。问弄雪飘枝，无双亭上，何日重游。我欲缠腰骑鹤，烟霄远、旧事悠悠。但凭阑无语，烟花三月春愁。</p><p>念奴娇</p><p>卷帘酒醒，怕无言、慵理残妆啼粉。记绾同心双绣带，珠箔青楼花满。琢玉传情，断金订约，总是愁根本。谁知薄幸，肯于长处寻短。</p><p>旧日掌上芙蓉，新来成刺，变却风流眼。自信华年风度在，未怕香红春晚。恩不相酬，怨难重合，往事冰澌泮。分明诀绝，股钗还我一半。</p><p>谒金门</p><p>秋夜永。叶叶梧桐霜冷。皓月窥人深院静。孤鸿窗外影。</p><p>情是相思深井。恩是相思修绠。别后信音浑不定。银瓶何处引。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p3.pstatp.com/large/pgc-image/eef3ca6a1bdb44b5a24e666d9c37eaac><p class=pgc-img-caption></p></div><h1 class=pgc-h-arrow-right>张矩</h1><p>张矩</p><p>矩字方叔，号芸窗，润州（今江苏镇江）人。淳祐间，句容令。宝祐中，江东制置使参议、机宜文字。有诗集并乐府，今传芸窗词藁一卷。</p><p>孤鸾</p><p>次虚斋先生梅词韵</p><p>塞鸿来早。正碧瓦霜轻，玉麟寒少。昨夜南枝，一点阳和先到。黄昏半窗淡月，照青青、谢池春草。此际虚斋心事，与此花俱好。</p><p>算巡檐、索共梅花笑。是千古风流，少陵曾道。争似油幢下，对一枝春小。江城惯听画角，且休教、玉关人老。好试和羹手段，向凤池春晓。</p><p>烛影摇红</p><p>再次虚斋先生梅词韵</p><p>春小寒轻，南枝一夜阳和转。东君先递玉麟香，冷蕊幽芳满。应把朱帘暮卷。更何须、金猊烟暖。千</p><p>山月淡，万里尘清，酒樽经卷。</p><p>楼上胡床，笑谈声里机谋远。甲兵百万出胸中，谁谓江流浅。憔悴狂胡计短。定相将、来朝悔晚。功名做了，金鼎和羹，卷藏袍雁。</p><p>摸鱼儿</p><p>送邵瓜坡赴含山尉，且坚后约</p><p>正挑灯、共听檐雨，问谁催动行色。风前千点离亭恨，惟有落梅知得。王谢宅。记前度斜阳，燕子曾相识。花香露舄。无计强追随，阳关声断，回首暮云隔。</p><p>文章贯，合上薇垣梧掖。征鞍底事江北。青衫莫对韩彭着，还是玉麟佳客。须记忆。有衿佩锵锵，正愿依重席。荼未折。次第牡丹开，一樽留待，相与醉寒食。</p><p>又</p><p>送上元主簿回府</p><p>正桃花、渐蜚红雨，依稀一半春色。东风十里离亭恨，杨柳丝丝如织。远又忆。向雪月梅边，陶写吟</p><p>情逸。清愁拍拍。算只暮山知，栖鸦斜照，春树渺空碧。</p><p>文章贯，合整垂云健翼。翔鸾底用栖棘。要寻玉洞烟霞胜，聊趁麟符蜚檄。归骑急。看尘袂方清，有恩纶催入。凫仙倦舄。相与问孤山，开樽抵掌，一舸画桥侧。</p><p>青玉案</p><p>被檄出郊，题陈氏山居</p><p>西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。</p><p>身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。</p><p>浪淘沙</p><p>和上元王仇香猷、含山邵梅仙有焕叙别</p><p>风色转东南。翠拥层峦。杏花疏雨逗清寒。钟阜石城何处是，烟霭漫漫。</p><p>行旆已西关。一霎时间。芳樽聊复挽余欢。明日断魂分付与，万叠云山。</p><p>又</p><p>再和</p><p>雨过暮天南。高下青峦。小楼燕子话春寒。多少夕阳芳草地，雾掩烟漫。</p><p>别恨正相关。心上眉间。离歌一曲间悲欢。后夜月明何处梦，钟阜容山。</p><p>水龙吟</p><p>次韵虚斋先生雨花宴</p><p>暮云低锁荒台，凭阑四望天垂地。曼花半夜，蜚香缭绕，昔人曾记。往事悠悠，物华非旧，江山仍丽。怅斜阳芳草，长安不见，谁共洒、新亭泪。</p><p>开放青峦旧址。动骚人、一番词意。青油幕里，相忘鱼鸟，水边云际。却恨清游，未能追逐，区区僚底。问何时，脱了尘埃墨绶，为虚斋醉。</p><p>西江月</p><p>春事三分之二，落花庭院轻寒。翠屏围梦宝薰残。窗外流莺声乱。</p><p>睡起犹支雪腕，觉来慵整云鬟。闲拈乐府凭阑干。宿酒才醒一半。</p><p>孤鸾</p><p>以梅花为赵孏窝寿</p><p>荆谿清晓。问昨夜南枝，几分春到。一点幽芳，不待陇头音耗。亭亭水边月下，胜人间、等闲花草。此际风流谁似，有孏窝诗老。</p><p>向虚檐、淡然索笑。任雪压霜欺，精神越好。最喜庭除，下映紫兰娇小。孤山好寻旧约，况和羹、用功宜早。移傍玉阶深处，趁天香缭绕。</p><p>水龙吟</p><p>寄兴</p><p>暮天丝雨轻寒，二分春色看看过。梅花谢了，苍苔万点，香残粉污。犹喜墙头，一枝娇袅，杏腮微露。算几回逗晓，朱阑独倚，悄只怕、东风大。</p><p>浮世名缰利锁。这区区、要须识破。沧波夜月，翠微云树，依然还我。重结鸥盟，细听莺语，自歌自和。问黄沙飞镞，红尘走马，又还知么。</p><p>又</p><p>昼长帘幕低垂，时时风度杨花过。梁间燕子，芹随香嘴，频沾泥污。苦被流莺，蹴翻花影，一阑红露。看残梅飞尽，枝头微认，青青子、些儿大。</p><p>谁道洞门无锁。翠苔藓、何曾踏破。好天良夜，清风明月，正须着我。闲展蛮笺，寄情词调，唱成谁和。问晓山亭下，山茶经雨，早来开么。</p><p>又</p><p>顽雪欺春，葵轩兄用韵，因次</p><p>先来花较开迟，怎禁风雪摧残过。红英紫萼，从他点缀，翻成沾污。一点清香，几多秾艳，紧藏不露。伴杨花散漫，逡巡堆积，纤粟处、妆成大。</p><p>多谢东君造化。把群阴、一朝除破。千机锦绣，露浓香软，中间坐我。嚼征含商，振金敲玉，埙篪相和。问西湖，别有一番桃李，肯同游么。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/d8bcbfa1940c42829cd5b92b573efd63><p class=pgc-img-caption></p></div><p>又</p><p>丁经之用韵咏园亭，次韵以谢</p><p>近家添得园亭，晓山时看飞云过。拥石栽梅，疏池傍竹，剪除芜污。更喜南墙，杏腮桃脸，含羞微露。算莺花世界，都来十亩，规模好、何须大。</p><p>开放两眉上锁。把春前、新醅拨破。病酒无聊，且容觞客，无多酌我。底用歌喉，柳边自有，鸣禽相和。逗归来，折得花枝教看，似人人么。</p><p>念奴娇</p><p>重午次丁广文韵</p><p>楚湘旧俗，记包黍沉流，缅怀忠节。谁挽汨罗千丈雪，一洗些魂离别。赢得儿童，红丝缠臂，佳话年年说。龙舟争渡，搴旗捶鼓骄劣。</p><p>谁念词客风流，菖蒲桃柳，忆闺门铺设。嚼征含商陶雅兴，争似年时娱悦。青杏园林，一樽煮酒，当为浇凄切。南薰应解，把君愁袂吹裂。</p><p>又</p><p>三闾何在，把离骚细读，几番击节。蓠蕙椒兰纷江渚，较以艾萧终别。清浊同流，醉醒一梦，此恨谁能说。忠魂耿耿，只凭天辨优劣。</p><p>须信千古湘流，彩丝缠黍，端为英雄设。堪笑儿童浮昌歜，悲愤翻为嬉悦。三叹灵均，竟罹谗网，我独中情切。薰风窗户，榴花知为谁裂。</p><p>虞美人</p><p>和兰坡催梅</p><p>金炉钑就裙纹折。香烬低云月。玉钿粘唾上眉心。不似寿阳檐下、六花清。</p><p>翠禽飞起南枝动。惊破西湖梦。仗谁为作水龙声。吹绽寒葩诗眼、为君青。</p><p>又</p><p>小蛮才把鸳衾折。妆就梳横月。探海不似旧年心。却爱窗前纸帐、十分清。</p><p>朔风吹起寒云动。午寝都无梦。黄昏更被竹枝声。唤起醒醒相对、一灯青。</p><p>又</p><p>借韵</p><p>龙香浅渍罗屏折。睡思低眉月。闲愁闲闷不关心。心似窗前梅影、一般清。</p><p>绣帏交掩流苏动。一觉华胥梦。枕山轻戛宝钗声。粉裉香腮零乱、鬓鸦青。</p><p>沁园春</p><p>为赵孏窝寿</p><p>静寿先生，笑傲四并，醉眠孏窝。甚一枰棋壤，掉头不顾，同舟风紧，袖手高歌。太白词华，更生忠</p><p>愤，为问山林老得么。须知道，有淮碑未作，浯石当磨。</p><p>年来君子无多。试屈指、如公能几何。况𫇴荛公论，新曾推许，冕旒异眷，行见搜罗。泽润生民，洗清兵甲，待挽钱塘江上波。功名就，访蟠桃把玩，铜狄摩挲。</p><p>凯歌</p><p>为壑相寿</p><p>双阁护仙境，万壑渺清秋。台躔光动银汉，神秀孕公侯。胸次千崖灏气，笔底三江流水，姓字桂香浮。十载洞庭月，今喜照扬州。</p><p>捧丹诏，升紫殿，建碧油。胡儿深避沙漠，铃阁扬轻裘。点检召棠遗爱，酝酿潘舆喜色，英裔蔚文彪。整顿乾坤定，千岁侍宸旒。</p><p>飞雪满堆山</p><p>次赵西里耑行喜雪韵</p><p>爱日烘晴，梅梢春动，晓窗客梦方远。江天万里，高低烟树，四望犹拥螺鬟。是谁邀滕六，酿薄暮、同云冱寒。却元来是，铃阁露薰，俄忽老青山。</p><p>都尽道、年来须更好，无缘农事，雨涩风悭。鹅池夜半，衔枚飞渡，看樽俎折冲间。尽青油谈笑，琼花露、杯深量宽。功名做了，云台写作画图看。</p><p>绛都春</p><p>次韵赵西里游平山堂二词</p><p>平山老柳。寄多少胜游，春愁诗瘦。万叠翠屏，一抹江烟浑如旧。晴空栏槛今何有。寂寞文章身后。唤回奇事，青油上客，放怀樽酒。</p><p>知不。全淮万里，羽书静，草绿长亭津堠。小队出郊，花底赓酬闲时候。和薰筹幕垂春昼。坐看蓉池波皱。主宾同会风云，盛名可久。</p><p>朝中措</p><p>前题</p><p>谁云万事转头空。春寓不言中。底问垂杨在否，年年一度东风。</p><p>凭高概古，英雄亦泪，我辈情钟。事业正须老手，清吟留与山翁。</p><p>千秋岁</p><p>为壑翁母夫人寿</p><p>鹤城秋晓。又庆生朝到。人与月，年年好。黑头公相贵，膝下欢娱笑。君知否。个般福分人间少。</p><p>塞上西风老。红入霜前枣。日日有，平安报。慈颜酡晕浅，一呷金杯小。香缭绕。寿星明处台星照。</p><p>青玉案</p><p>和何使君次了翁韵词三首</p><p>严城寂寞山缭绕。觉寒透、貂裘峭。云压江天风破晓。飞琼万顷，看来浑似，泽国芦花老。</p><p>玉山不怕频频倒。要笔阵、纵横快挥扫。见说今年梅较早。笑将名胜，千钟万字，谁似邦侯好。</p><p>又</p><p>少时贪看琼林绕。任马上、寒威峭。昨暮六花飞逗晓。拥衾慵起，鬓丝笼帽，顿觉年来老。</p><p>朱阑翠竹枝枝倒。把玉甃、棱层趁风扫。楼上一樽须放早。同云收尽，红轮初上，对面狼峰好。</p><p>又</p><p>龙香薰被罗屏绕。任窗外、风儿峭。鸳枕梦回鸡唱晓。丫鬟惊笑，琼枝低亚，错认梅花老。</p><p>红炉兽炭装还倒。强梳洗、忙将黛眉扫。贪趁清欢争怕早。弓靴微湿，玉纤频袖，塑出狮儿好。</p><p>沁园春</p><p>为壑相寿</p><p>思昔买臣，怀绶会稽，年犹五旬。算初无功用，维持国事，但将富贵，夸耀时人。未若先生，方当强仕，掌握长淮百万军。难摹写，是擎天拄地，纬武经文。</p><p>河滨。胡马嘶春。便密运机筹出万全。拥熊旗指授，鹰扬虓啖，毡裘胆落，鼠逸狐奔。褒诏飞来，威名加盛，从此不须关玉门。归朝也，看云台画像，金鼎调元。</p><p>金缕曲</p><p>次韵拙逸刘直孺见寄言志</p><p>枌社新相识。恍瞻君、丰神气貌，飘然仙白。笔底三江鲸浪注，胸次一瓯冰雪。怎不做、龙门上客。坎止流行元无定，敢一朝、挨却尘泥迹。且剩把，锦云织。</p><p>试看自古贤侯伯。一时间、失虽暂失，得还终</p><p>得。儋石空无君家事，百万付之一掷。渐养就、抟风鹏翼。任你祖鞭先着了，占鸥天、浩荡观浮没。挈富贵，等儿剧。</p><p>贺新凉</p><p>次拙逸刘直孺维扬客中贺新凉韵</p><p>襟度天为侣。价平生、放浪江湖，浮云行住。倒挽峡流归笔底，衮衮二并四具。何尚友、沧波鸥鹭。藻黻皇猷君能事，况贤书、两度登天府。急着手，佐明主。</p><p>晴风一舸来瓜步。剪灯花、樽酒论诗，顿忘羁旅。逗晓蛮笺传金缕，一片瑰词绮语。甚独茧、抽成长绪。当代壑翁文章伯，定不教、弹铗轻辞去。留共济，孤舟渡。</p><p>醉落魄</p><p>次韵赵西里梅词</p><p>瑶姬妙格。冰姿微带霜痕拆。一般恼杀多情客。风弄横枝，残月半窗白。</p><p>孤山仙种曾移得。结根久傍王猷宅。欲笺心事呼云翮。为报年芳，萍梗正南北。</p><p>摸鱼儿</p><p>为赵孏窝寿</p><p>猛思量、孏窝初度，鲁云呈瑞时节。平山杨柳苍茫外，犹是乡关明月。春漏泄。定知有、梅花先向江南发。烟波梦阔。谩约住西风，呼将塞雁，把酒为君说。</p><p>君看取，世道羊肠屈折。依然熟路轻辙。林泉暂洗经纶手，桐柏夜香薰彻。趋魏阙。指天上星辰，平步仪清切。蟠桃未结。待做着功名，却寻曼倩，相与带花折。</p><p>瑞鹤仙</p><p>次韵陆景思喜雪</p><p>碧油推上客。有神机沉密，参运帷幄。威声际沙漠。庆云飞川泳，和薰三白。霄渊夐鬲。甚探梅、也来相约。更谁怜久客，泥深穿履，栖栖东郭。</p><p>农麦。年来管好，禾黍离离，讵忘关洛。风高水涸。多少事、待韬略。看鹅池夜渡，黎明飞捷，儿辈惛惛未觉。便冲寒，铁骑横驱，汛扫六合。</p><p>沁园春</p><p>代人上吴履斋集贤寿</p><p>绿野归来，筇杖角巾，岂不快哉。有清泉白石，东西岩岫，翠阴红影，高下楼台。况是蕤宾，槐庭暑薄，照眼葵榴次第开。轻薰里，翦香蒲为寿，一笑传杯。</p><p>栽培。多少英材。更霖雨、看看遍九垓。算支撑厦屋，正资梁栋，调和钧鼎，须用盐梅，旒冕兴思，搢绅颙望，应有天边丹诏催。依还是，为苍生一起，重位元台。</p><p>木兰花慢</p><p>上壑翁寿</p><p>豆花轻雨霁，更七日、是中秋。记分野三台，家山双阙，孕秀名流。平生佐时大略，有忠勤、一念等伊周。十载清风楚泽，三年明月扬州。</p><p>须知万灶出貔貅。智勇迈前猷。自向来捣颖，□番平海，胆落毡裘。红旗指关定洛，看春融、喜色动宸旒。着取斑衣绣衮，揭开玉字金瓯。</p><p>好事近</p><p>九日登平山和王帅干应奎</p><p>素壁走龙蛇，难觅醉翁真迹，惟有断岗衰草，是几番经历。</p><p>紫萸黄菊又西风，同作携壶客。清兴未阑归去，负晴空明月。</p><p>摸鱼儿</p><p>九日登平山和赵子固帅机</p><p>望神京、目断烟草，青天长剑频倚。香街十里朱帘月，空想当年华丽。堪叹处。渺沙霭蒹葭，咿雁声起。平山谩记。怅杨柳春风，晴空栏槛，陈迹总非是。</p><p>重阳好，红叶黄华满地。良辰美景如此。青油幕府传芳斝。苒苒露琼花气。还更喜。看玉阃规恢，笑骋伊吾志。尘清北冀。便向关洛联镳，巍巍冠佩，麟阁画图里。</p><p>唐多令</p><p>九日登平山和朱帅干</p><p>斜日淡芜烟。重阳又一年。怅垂杨、几度飞绵。只把晴空山色看。多少恨、倩谁笺。</p><p>沙霭暗中原。横戈谁夜眠。尽今宵、且醉花边。准拟来秋天气好，重把菊、嗅芳妍。</p><p>贺新凉</p><p>寿壑相母夫人</p><p>萸菊香凝雾。记重阳、才经三日，帨悬朱户。紫殿玉垣称寿斝，潋滟琼花清露。正万里、尘清淮浦。地宝从来标瑞应，甚新曾、秀出金芝树。正此处，诞申甫。</p><p>人间小住千秋岁。画堂深、彩侍怡声，慈颜笑语。况是加恩封大国，锦诰鸾翔凤舞。便娱侍、鱼轩沙路。御果金泥宣晓宴，卷宫帘、争看元台母。家庆事，耀今古。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p9.pstatp.com/large/pgc-image/2fe8841ba6374de6ab7fb6e1dcc37648><p class=pgc-img-caption></p></div><p>又</p><p>送刘澄斋制干归京口</p><p>匹马钟山路。怅年来只解，邮亭送人归去。季子貂裘尘渐满，犹是区区羁旅。谩空有、剑锋如故。髀肉未消仪舌在，向樽前、莫洒英雄泪。鞭未动，酒频举。</p><p>西风乱叶长安树。叹离离、荒宫废苑，几番禾</p><p>黍。云栈萦纡今平步，休说襄淮乐土。但衮衮江涛东注。世上岂无高卧者，奈草庐、烟锁无人顾。笺此恨，付金缕。</p><p>满江红</p><p>寿壑相</p><p>淮海波澄，湛桂影、半规凉月。又还是、中秋相近，垂弧时节。纶诰飞来宸眷重，彩衣着处慈颜悦。注紫清、花露入瑶卮，琼香滑。</p><p>挥羽扇，持旄钺。鲸海浪，阴山雪。看威声到处，遐冲都折。沙溪远标铜柱界，关河尽补金瓯缺。庆君臣、千载会风云，看伊说。</p><p>浪淘沙</p><p>次韵孙霁窗制参雨中海棠</p><p>春梦草茸茸。愁雨愁风。对花须拼酒频中。莫遣枝头银烛暗，辜负嫣红。</p><p>推起簿书丛。何苦匆匆。悭吟却讶少陵公。天定为花开一笑，日上篱东。</p><p>又</p><p>再用前韵定出郊之约</p><p>烟缕暗蒙茸。杨柳轻风。雨声多在夜窗中。春水渐生春事去，流尽残红。</p><p>新笋绿丛丛。莺语匆匆。一樽同酹定林公。十里长松青未了，山北山东。</p><p>摸鱼儿</p><p>荼</p><p>正莓墙、柳绵低度，枝头红紫飞尽。秾阴涨绿冰钿碎，浥浥麝兰成阵。仙骨嫩。悦姑射瑶姬，青幰游琼苑。风前有恨。也一似宫梅，飘香坠粉，轻点寿阳鬓。</p><p>梨花雪，讲道全无清韵。何曾留到春晚。柔条不受真珠露，滴沥紫檀心晕。芳又润。待挼放金樽，拚作通宵饮。日高慵困。任翠幄低云，玉薰泛梦，路入醉乡稳。</p><p>木兰花慢</p><p>次韵孙霁窗赋牡丹</p><p>渐稠红飞尽，早秾绿、遍林梢。正池馆轻寒，杨花飘絮，草色萦袍。天香夜浮院宇，看亭亭、雨槛渍春膏。趁取芳时胜赏，莫将年少轻抛。</p><p>鞭鞘。驱放马蹄高。世事一秋毫。便飞书倥偬，运筹闲暇，何害推敲。花前效颦着句，悄干镆、侧畔奏铅刀。何日重携樽酒，浮瓯细剪香苞。</p><p>祝英台近</p><p>赋牡丹</p><p>柳绵稀，桃锦淡，春事在何许。一种秾华，天香渍冰露。嫩苞叠叠湘罗，红娇紫妒。翠葆护、西真仙侣。</p><p>试听取。更饶十日看承，霞腴污尘土。池馆轻寒，次第少风雨。好趁油幕清闲，重开芳醑。莫孤负、莺歌蝶舞。</p><p>满江红</p><p>寿壑相</p><p>玉垒澄秋，又还近、桂华如璧。算六载、筹边整暇，几多功绩。铁壁连云东海重，惊波截断狂鲵翼。把向来、捣颍旧规模，平淮北。</p><p>经济妙，谁知得。都总是，诗书力。有召公家法，范公胸臆。赫赫勋名俱向上，绵绵福寿宜无极。着莱衣、辉映衮衣荣，恢霖泽。</p><p>安庆摸</p><p>和孙霁窗</p><p>渺长江、浩无今古，悠悠经几流景。桥家松竹知何在，寂历丹枫如锦。行阵整。想斗舰连艘，谈笑烟灰冷。寒光万顷。算只有当年，暮天霜月，惨澹照山影。</p><p>元戎队，画角梅花缓引。楼船飞渡波稳。中流击楫酬初志，此去君王高枕。应暗省。使万里尘清，谁逊周公瑾，勋名不泯。看阳蛰潜开，老龙挟雨，渊睡为民醒。</p><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/50f064bd0b6e4aeb938bc6307cb47214><p class=pgc-img-caption></p></div><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/ed1a8ff394364651bade7bcfbe0e0e5b><p class=pgc-img-caption></p></div><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/235640c98ce944d5b66fb50e1ccf40ed><p class=pgc-img-caption></p></div><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p3.pstatp.com/large/pgc-image/5568188824d04b2a942c7ff27e71ec61><p class=pgc-img-caption></p></div><div class=pgc-img><img alt="《全宋词 2790卷》（755—758卷）冯取洽 赵以夫 郑觉斋 张矩" onerror=errorimg.call(this); src=http://p1.pstatp.com/large/pgc-image/d86e01815c4a4b63bb5e8f4d6c5f5acd><p class=pgc-img-caption></p></div></div><div class="post-meta meta-tags"><ul class=clearfix><li><a>'全宋词','2790','755'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>