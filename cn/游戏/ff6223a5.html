<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋词 2771卷》（1661—1665卷）贺铸 洪茶 洪皓 洪惠英 洪迈 | 极客快訊</title><meta property="og:title" content="《全宋词 2771卷》（1661—1665卷）贺铸 洪茶 洪皓 洪惠英 洪迈 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/c3ddc1e5128549e699ad70955e1e17a1"><link rel=alternate hreflang=x-default href=https://geekbank.cf/tw/%e6%b8%b8%e6%88%8f/ff6223a5.html><link rel=alternate hreflang=zh-tw href=https://geekbank.cf/tw/%e6%b8%b8%e6%88%8f/ff6223a5.html><link rel=alternate hreflang=zh-cn href=https://geekbank.cf/cn/%e6%b8%b8%e6%88%8f/ff6223a5.html><link rel=alternate hreflang=zh-hk href=https://geekbank.cf/tw/%e6%b8%b8%e6%88%8f/ff6223a5.html><link rel=alternate hreflang=zh-mo href=https://geekbank.cf/tw/%e6%b8%b8%e6%88%8f/ff6223a5.html><link rel=alternate hreflang=zh-my href=https://geekbank.cf/cn/%e6%b8%b8%e6%88%8f/ff6223a5.html><link rel=alternate hreflang=zh-sg href=https://geekbank.cf/cn/%e6%b8%b8%e6%88%8f/ff6223a5.html><link rel=canonical href=https://geekbank.cf/tw/%e6%b8%b8%e6%88%8f/ff6223a5.html><meta property="article:published_time" content="2020-10-29T21:13:16+08:00"><meta property="article:modified_time" content="2020-10-29T21:13:16+08:00"><meta name=Keywords content><meta name=description content="《全宋词 2771卷》（1661—1665卷）贺铸 洪茶 洪皓 洪惠英 洪迈"><meta name=author content="极客快訊"><meta property="og:url" content="/cn/%E6%B8%B8%E6%88%8F/ff6223a5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋词 2771卷》（1661—1665卷）贺铸 洪茶 洪皓 洪惠英 洪迈</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E6%B8%B8%E6%88%8F.html>游戏</a></span></div><div class=post-content><div><h1>六州</h1><h1>尧传舜，盛事千古难并。回龙驭，辞凤掖，北内别有蓬瀛。为天子父，册鸿名。万年千几福康宁。春秋不说楚冥灵。莱衣彩戏，汉殿玉卮轻。宸游今不见，烟外落霞明。前回丁未，雾塞神京。正同符、光武中兴。擎天独力扶倾。定宗庙，保河山，乾坤整顿庚庚。功成了，脱屣遗荣。访崆峒、容与丹庭。笑挹庆寰、不留行。吾皇哀恋，泪血洒神旌。肠断涛江渡，明日稽山暮云，东望元陵。</h1><h1>十二时</h1><h1>璧门双阙转苍龙。德寿俨祇宫。轩屏正坐，天子亲拜天公。仪绅笏，罗鹓鹭，粲庭中。仙家欢不尽，人世寿无穷。谁知云路，玉京成就，催返璇穹。转手万缘空。见说烟霄好处，不与下方同。尘合雾迷蒙。笙箫寥寂，楼阁玲珑。中兴大业，巍巍稽古成功。事去孤鸿。忍听宵柝晨钟。灵举驾，素帏低，杳庞茸。浙江潮，万神护，川后滋恭。因山祇事，崔嵬禹穴，此日重逢。柏城封。愁长夜、起悲风。歌清庙、千古诵高宗。</h1><p><strong>词，诗歌的一种。因是合乐的歌词，故又称曲子词、乐府、乐章、长短句、诗余、琴趣等。始于隋，定型于中晚唐，盛于宋。</strong></p><p><strong>《全宋词》由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</strong></p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p1.pstatp.com/large/pgc-image/c3ddc1e5128549e699ad70955e1e17a1></div><h1><strong>宋词总集。</strong></h1><p><strong>宋人词集的编纂，宋代本朝就开始了。</strong></p><p><strong>在北宋，词虽然已经形成了一种独立的文体，但似乎还没有被普遍承认为“正统”文学，所以北宋人的词一般不收入文集。</strong></p><p><strong>宋人词集丛刻﹐宋代有长沙书坊的《百家词》（今佚）、闽刻《琴趣外编》（今存五种）、《六十家词》（今佚）等。</strong></p><p><strong>明末毛晋汲古阁刊《宋名家词》六集六十一家，为宋以后大规模刊刻词集之始，其书流传最广。</strong></p><p><strong>其后﹐清代侯文灿刻有《十名家词集》﹐秦恩复刻有《词学丛书》。晚清刊刻词集之风更盛﹐规模也更大。王鹏运刻有《四印斋所刻词》及《宋元三十一家词》﹐江标刻有《宋元名家词》﹐吴重熹刻有《山左人词》﹐吴昌绶刻有《双照楼景刊宋元本词》﹐朱祖谋刻有《彊村丛书》﹐陶湘刻有《续刊景宋金元明本词》。1931年﹐赵万里又补诸家丛刻之遗﹐编成《校辑宋金元人词》73卷﹐搜采校订﹐水平超过前人。嗣后周泳先有《唐宋金元词钩沉》﹐较之赵辑﹐又多出不少新的资料。但诸家所刻﹐于孤篇断句概置不录﹐不足以探求一代词作的全貌。</strong></p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p3.pstatp.com/large/pgc-image/a3511859d05a490e8202836f6624503b></div><p><strong>唐圭璋在综合诸家辑刻的基础上﹐广泛搜采﹐凡宋人文集中所附﹑宋人词选中所选﹑宋人笔记中所载词作﹐俱一并采录﹐更旁求类书﹑方志﹑金石﹑题跋﹑花木谱等诸书中所载之词﹐统汇于一处﹐编为《全宋词》。1940年由商务印书馆在长沙出版线装本。中华人民共和国成立后﹐编者对此书进行重编﹐并经王仲闻订补加工﹐1965年由中华书局重印出版。新版《全宋词》在材料和体例方面较旧版均有很大提高﹕以善本代替从前的底本﹐增补词人 240余家﹐词作1400余首；删去可以考得的唐五代、金元明词人词作；重新考订词人行实和改写小传；在体例上调整旧版以“帝王”﹑“宗室”等分类的编排方式﹐改为按词人年代先后排列。全书共计辑两宋词人1330余家﹐词作约 20000首，引用书目达530余种。近年来﹐编者又续作修订补正﹐写成《订补续记》﹐附于1979年重印本卷末。</strong></p><p><strong>此书收录齐备﹐考订也比较精审﹐改正了不少前人的承谬踵误之处﹐为研究宋词的重要参考书。</strong></p><p><strong>此书新版问世后﹐今人孔凡礼又从明抄本《诗渊》及其他书中辑录遗佚﹐编为《全宋词补辑》﹐收录作家140余人(其中41人﹐已见《全宋词》)﹐词作430余首﹐1981年由中华书局出版。</strong></p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p3.pstatp.com/large/pgc-image/f47909e315aa4f78a787d40b39f694ae></div><h1><strong>目录：</strong></h1><h1>卷1661贺铸</h1><h1>卷1662洪茶</h1><h1>卷1663洪皓</h1><h1>卷1664洪惠英</h1><h1>卷1665洪迈</h1><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p9.pstatp.com/large/pgc-image/93fd7848eecc4181a5b1d3e8f622a367></div><h1>贺铸</h1><p>摊破木兰花（二之二）</p><p>芳草裙腰一尺围。粉郎香润，轻洒蔷薇。为嫌风日下楼稀。杨柳青阴，深闭朱扉。</p><p>枉是尊前调玉徽。彩鸾何事逐鸡飞。楚台赋客莫相违。留住行云，好待郎归。</p><p>南乡子（二之一）</p><p>秋半雨凉天。望后清蟾未破圆。二十四桥游冶处，留连。携手娇饶步步莲。</p><p>眉宇有余妍。初破瓜时正妙年。玉局弹棋无限意，缠绵。肠断吴蚕两处眠。</p><p>南乡子（二之二）</p><p>柳岸舣兰舟。更结东山谢氏游。红泪清歌催落景，回头。□出尊前一段愁。</p><p>东水漫西流。谁道行云肯驻留。无限鲜飙吹芷若，汀洲。生羡鸳鸯得自由。</p><p>临江仙</p><p>暂假临淮东道主，每逃歌舞华筵。经年未办买山钱。筋骸难强，久坐沐猴禅。</p><p>行拥一舟称浪士，五湖春水如天。越人相顾足嫣然。何须绣被，来伴拥蓑眠。</p><p>罗敷歌（丑奴儿）</p><p>东山未办终焉计，聊尔西来。花苑平台。倦客登临第几回。</p><p>连延复道通驰道，十二门开。车马尘埃。怅望江南雪后梅。</p><p>点绛唇</p><p>一幅霜绡，麝煤薰腻纹丝缕。掩妆无语。的是销凝处。</p><p>薄暮兰桡，漾下苹花渚。风留住。绿杨归路。燕子西飞去。</p><p>南歌子（二之一）</p><p>绣幕深朱户，薰炉小象床。扶肩醉被冒明珰。绣履可怜分破、两鸳鸯。</p><p>梦枕初回雨、啼钿半□妆。一钩月渡横塘。谁认凌波微步、袜尘香。</p><p>南歌子（二之二）</p><p>心蹙黄金缕，梢垂白玉团。孤芳不怕雪霜寒。先向百花头上、探春□。</p><p>傍水添清韵，横墙露粉颜。夜来和月起凭阑。认得暗香微度、有无间。</p><p>小重山</p><p>一叶西风生嫩凉。彩舟旗影动，背斜阳。溪流几曲似回肠。高城远，今夜为谁长。</p><p>正节号清狂。苎萝标韵美，倚新妆。月华歌调转清商。尊酒畔，好住伴刘郎。</p><p>清平乐（二之一）</p><p>林皋叶脱。楼下清江阔。船里琵琶捍拨。弹断么弦再抹。</p><p>夜潮洲渚生寒。城头星斗阑干。忍话旧游新梦，三千里外长安。</p><p>清平乐（二之二）</p><p>沈侯销瘦。八咏新题就。惆怅酒醒兼梦后。带眼如何复旧。</p><p>几时一叶兰舟。画桡鸦轧东流。新市小桥西畔，有人长倚妆楼。</p><p>木兰花</p><p>罗襟粉汗和香浥。纤指留痕红一捻。离亭再卜合欢期，寻见石榴双翠叶。</p><p>危楼欲上危肠怯。纵得鸾胶难寸接。西风燕子会来时，好付小笺封泪帖。</p><p>玉连环（一落索）</p><p>别酒更添红粉泪。促成愁醉。相逢浅笑合微吟，撩惹到、缠绵地。</p><p>花下解携重附耳。佳期深记。青翰舟稳绣衾香，谁禁断、东流水。</p><p>惜奴娇</p><p>玉立佳人，韵不减、吴苏小。赋深情、华年韵妙。叠鼓新歌，最能作、江南调。缥缈。似阳台。娇云弄晓。</p><p>有客临风，梦后拟、池塘草。竟装怀、□愁多少。绿绮芳尊，映花月、东山道。正要。个卿卿、嫣然一笑。</p><p>蓦山溪</p><p>画桥流水，宛是南州路。转柁绿杨湾，恍然间、青楼旧处。回肠断尽，犹剩尔多愁，记新声，怀暱语。依约对眉宇。</p><p>袜罗香在，只欠莲随步。无物比朝云，恨难续、高唐后赋。迢遥此夜，泪枕不成眠，月侵窗，灯映户。应见可怜许。</p><p>西江月</p><p>携手看花深径，扶肩待月斜廊。临分少伫已伥伥。此段不堪回想。</p><p>欲寄书如天远，难销夜似年长。小窗风雨碎人肠。更在孤舟枕上。</p><p>摊破木兰花</p><p>桂叶眉丛恨自成。锦瑟弦调，双凤和鸣。钗梁玉胜挂兰缨。帘影沈沈，月堕参横。</p><p>屏护文茵翠织成。摘佩牵裾，燕样腰轻。清溪百曲可怜生。大抵新欢，此夜□情。</p><p>点绛唇</p><p>十二层楼，梦回缥缈非烟里。此情何寄。赖尔荆江水。</p><p>莫谓东君，触处逢桃李。留深意。温柔乡里。自有终焉计。</p><p>诉衷情（二之一）</p><p>不堪回首卧云乡。羁宦负清狂。年来镜湖风月，鱼鸟两相忘。</p><p>秦塞险，楚山苍。更斜阳，画桥流水，曾见扁舟，几度刘郎。</p><p>诉衷情（二之二）</p><p>半销檀粉睡痕新。背镜照樱唇。临风再歌团扇，深意属何人。</p><p>轻调笑，浅凝颦。认情亲。最难堪酒，似不胜情，依样伤春。</p><p>怨三三</p><p>玉津春水如蓝。宫柳毵毵。桥上东风侧帽檐。记佳节、约是重三。</p><p>飞楼十二珠帘。恨不贮、当年彩蟾。对构雨廉纤。愁随芳草，绿遍江南。</p><p>醉春风</p><p>楼外屏山秀。凭阑新梦后。归云何许误心期，候候候。到陇梅花，渡江桃叶，断魂招手。</p><p>楚制汗衫旧。啼妆曾枕袖。东阳咏罢不胜情，瘦瘦瘦。隋岸伤离，渭城怀远，一枝烟柳。</p><p>忆秦娥（三之一）</p><p>晓朦胧。前溪百鸟啼匆匆。啼匆匆。凌波人去，拜月楼空。</p><p>去年今日东门东。鲜妆辉映桃花红。桃花红。吹开吹落，一任东风。</p><p>忆秦娥（三之二）</p><p>风惊幕。灯前细雨檐花落。檐花落。玉台清镜，泪淹妆薄。</p><p>良时不再须行乐。王孙莫负东城约。东城约。一分春色，为君留着。</p><p>忆秦娥（三之三）</p><p>着春衫、玉鞭鞭马南城南。南城南。柔条芳草，留驻金衔。</p><p>粉娥采叶供新蚕。蚕饥略许携纤纤。携纤纤。湔裙淇上，更待初三。</p><p>河满子</p><p>每恨相逢薄处，可怜欲去迟回。犹记新声团扇□，殷勤再引余杯。为问依依杨柳，秋风好住章台。</p><p>疏雨忽随云断，斜阳却送潮回。桃叶青山长在眼，几时双楫迎来。如待碧阑红药，一年两度花开。</p><p>御街行（别东山）</p><p>松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。</p><p>岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。</p><p>连理枝</p><p>绣幌闲眼晓。处处闻啼鸟。枕上无情，斜风横雨，落花多少。想灞桥、春色老于人，恁江南梦杳。</p><p>往事今何道。聊咏池塘草。怀县年来，萧萧壮发，可堪频照。赖醉乡、佳境许徜徉，惜归欤不早。</p><p>金凤钩</p><p>江南又叹流寓。指芳物、伴人迟暮。搅晴风絮。弄寒烟雨。春去更无寻处。</p><p>石城楼观青霞举。想艇子、寄谁容与。断云荆渚。限潮湓浦。不见莫愁归路。</p><p>芳洲泊（踏莎行）</p><p>露叶栖萤，风枝袅鹊。水堂离燕褰珠箔。一声横玉吹流云，厌厌凉月西南落。</p><p>江际吴边，山侵楚角。兰桡明夜芳洲泊。殷勤留语采香人，清尊不负黄花约。</p><p>水调歌头</p><p>彼美吴姝唱，繁会阖闾邦。千坊万井、斜桥曲水小轩窗。缥缈关山台观。罗绮云烟相半。金石压掁撞。痴信东归虏，黑自死心降。</p><p>范夫子，高标韵，秀眉庞。功成长往、有人同载世无双。物外聊从吾好。赖尔工颦妍笑。伴醉玉连缸。尽任扁舟路，风雨卷秋江。</p><p>摊破浣溪沙</p><p>曲磴斜阑出翠微。西州回首思依依。风物宛然长在眼，只人非。</p><p>绿树隔巢黄鸟并，沧洲带雨白鸥飞。多谢子规啼劝我，不如归。</p><p>江南曲（踏莎行·三之一）</p><p>蝉韵清弦，溪横翠縠。翩翩彩鹢帆开幅。黄帘绛幕掩香风，当筵粲粲人如玉。</p><p>浅黛凝愁，明波转瞩。兰情似怨临行促。不辞寸断九回肠，殷勤更唱江南曲。</p><p>江南曲（潇潇雨·三之二）</p><p>鸦轧齐桡，□冬叠鼓。浮骖晚下金牛渚。莫愁应自有愁时，篷窗今夜潇潇雨。</p><p>杜若芳洲。芙蓉别浦。依依艳笑逢迎处。随潮风自石城来，潮回好寄人传语。</p><p>江南曲（度新声·三之三）</p><p>小苑浴兰，微波寄叶。石城回首山重沓。绮窗烟雨梦佳期，飞霞艇子雕檀楫。</p><p>楼迥披襟，廊长响屟。供愁麝月眉心帖。紫箫闲捻度新声，有人偷倚阑干掏。</p><p>楼下柳（天香）</p><p>满马京□，装怀春思，翩然笑度江南。白鹭芳洲，青蟾雕舰，胜游三月初三。舞裙溅水，浴兰佩、绿梁纤纤。归路要同步障，迎风会卷珠帘。</p><p>离觞未容半酣。恨乌樯、已张轻帆。秋鬓重来淮上，几换新蟾。楼下会看细柳，正摇落清霜拂画檐。树犹如此，人何以堪。</p><p>吴门柳（渔家傲·二之一）</p><p>窈窕盘门西转路。残阳映带青山暮。最是长杨攀折苦。堪怜许。清霜翦断和烟缕。</p><p>春水归期端不负。依依照影临南浦。留取木兰舟少住。无风雨。黄昏月上潮平去。</p><p>吴门柳（游仙咏·二之二）</p><p>啸度万松千步岭。钱湖门外非尘境。见底碧漪如眼净。岚光映。镜屏百曲新磨莹。</p><p>好月为人重破暝。云头艳艳开金饼。传语桂娥应耐静。堪乘兴。尊前听我游仙咏。</p><p>雁后归（临江仙人日席上作·三之一）</p><p>巧翦合欢罗胜子，钗头春意翩翩。艳歌浅拜笑嫣然。愿郎宜此酒。行乐驻华年。</p><p>未是文园多病客，幽襟凄断堪怜。旧游梦挂碧云边。人归落雁后，思发在花前。</p><p>雁后归（想娉婷·三之二）</p><p>鸦背夕阳山映断，绿杨风扫津亭。月生河影带疏星。青松巢白鸟，深竹逗流萤。</p><p>隔水彩舟然绛蜡，碧窗想见娉婷。浴兰薰麝助芳馨。湘弦弹未半，凄怨不堪听。</p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p1.pstatp.com/large/pgc-image/fd64240ed751470fa1b71cdc428efe38></div><p>雁后归（采莲回·三之三）</p><p>翡翠楼高帘幕薄，温家小玉妆台。画眉难称怯人催。羞从面色起，娇逐语声来。</p><p>门外木兰花艇子，垂杨风扫纤埃。平湖一镜绿萍开。缓歌轻调笑，薄暮采莲回。</p><p>鸳鸯梦（临江仙）</p><p>午醉厌厌醒自晚，鸳鸯春梦初惊。闲花深院听啼莺。斜阳如有意，偏傍小窗明。</p><p>莫倚雕阑怀往事，吴山楚水纵横。多情人奈物无情。闲愁朝复暮，相应两潮生。</p><p>念彩云（夜游宫）</p><p>流水苍山带廓。寻尘迹、宛然如昨。犹记黄花携手约。误重来，小庭花，空自落。</p><p>不怨兰情薄。可怜许、彩云漂泊。紫燕西飞书漫托。碧城中，几青楼，垂画幕。</p><p>烛影摇红</p><p>波影翻帘，泪痕凝蜡青山馆。故人千里念佳期，襟佩如相款。</p><p>惆怅更长梦短。但衾枕、余芬剩暖。半窗斜月，照人肠断，啼乌不管。</p><p>小重山</p><p>花院深疑无路通。碧纱窗影下，玉芙蓉。当时偏恨五更钟。分携处，斜月小帘栊。</p><p>楚梦冷沈踪。一双金缕枕，半床空。画桥临水凤城东。楼前柳，憔悴几秋风。</p><p>绿头鸭</p><p>玉人家，画楼珠箔临津。托微风、彩箫流怨，断肠马上曾闻。燕堂开、艳妆丛里，调琴思、认歌颦。麝蜡烟浓，玉莲漏短，更衣不待酒初醺。绣屏掩、枕鸳相就，香气渐暾暾。回廊影，疏钟淡月，几许销魂。</p><p>翠钗分、银笺封泪，舞鞋从此生尘。住兰舟、载将离恨，转南浦、背西曛。记取明年，蔷薇谢后，佳期应未误行云。凤城远，楚梅香嫩，先寄一枝春。青门外，只凭芳草，寻记郎君。</p><p>减字浣溪沙（十五之一）</p><p>秋水斜阳演漾金。远山隐隐隔平林。几家村落几声砧。</p><p>记得西楼凝醉眼，昔年风物似如今。只无人与共登临。</p><p>减字浣溪沙（十五之二）</p><p>三扇屏山匝象床。背灯偷解素罗裳。粉肌和汗自生香。</p><p>易失旧欢劳蝶梦，难禁新恨费鸾肠。今宵风月两相忘。</p><p>减字浣溪沙（十五之三）</p><p>鼓动城头啼暮鸦。过云时送雨些些。嫩凉如水透窗纱。</p><p>弄影西厢侵户月，分香东畔拂墙花。此时相望抵天涯。</p><p>减字浣溪沙（十五之四）</p><p>烟柳春梢蘸晕黄。井阑风绰小桃香。觉时帘幕又斜阳。</p><p>望处定无千里眼，断来能有几回肠。少年禁取恁凄凉。</p><p>减字浣溪沙（十五之五）</p><p>梦想西池辇路边。玉鞍骄马小辎𫐌。春风十里斗婵娟。</p><p>临水登山漂泊地，落花中酒寂廖天。个般情味已三年。</p><p>减字浣溪沙（十五之六）</p><p>莲烛啼痕怨漏长。吟蛩随月到回廊。一屏烟景画潇湘。</p><p>连夜断无行雨梦，隔年犹有着人香。此情须信是难忘。</p><p>减字浣溪沙（十五之七）</p><p>闲把琵琶旧谱寻。四弦声怨却沈吟。燕飞人静画堂深。</p><p>欹枕有时成雨梦，隔帘无处说春心。一从灯夜到如今。</p><p>减字浣溪沙（十五之八）</p><p>鹦鹉无言理翠襟。杏花零落昼阴阴。画桥流水半篙深。</p><p>芳径与谁寻斗草，绣床终日罢拈针。小笺香管写春心。</p><p>减字浣溪沙（十五之九）</p><p>鹦鹉惊人促下帘。碧纱如雾隔香奁。雪儿窥镜晚蛾纤。</p><p>乌鹊桥边河络角，鸳鸯楼外月西南。门前嘶马弄金衔。</p><p>减字浣溪沙（十五之十）</p><p>宫锦袍薰水麝香。越纱裙染郁金黄。薄罗依约见明妆。</p><p>绣陌不逢携手伴，绿窗谁是画眉郎。春风十里断人肠。</p><p>减字浣溪沙（十五之十一）</p><p>青翰舟中祓禊筵。粉娥窥影两神仙。酒阑飞去作非烟。</p><p>重访旧游人不见，雨荷风蓼夕阳天。折花临水思茫然。</p><p>减字浣溪沙（十五之十二）</p><p>浮动花钗影鬓烟。浅妆浓笑有余妍。酒醺檀点语凭肩。</p><p>留不住时分钿镜，旧曾行处失金莲。碧云芳草恨年年。</p><p>减字浣溪沙（十五之十三）</p><p>两点春山一寸波。当筵娇甚不成歌。动人情态可须多。</p><p>金井露寒风下叶，画桥云断月侵河。厌厌此夜奈愁何。</p><p>减字浣溪沙（十五之十四）</p><p>清浅陂塘藕叶干。细风疏雨鹭鸶寒。半垂帘幕倚阑干。</p><p>惆怅窃香人不见，几回憔悴后庭兰。行云可是渡江难。</p><p>减字浣溪沙（十五之十五）</p><p>楼角初销一缕霞。淡黄杨柳暗栖鸦。玉人和月摘梅花。</p><p>笑捻粉香归洞户，更垂帘幕护窗纱。东风寒似夜来些。</p><p>琴调相思引</p><p>团扇单衣杨柳陌。花似春风□无迹。赖白玉香奁供粉泽。借秀色。添春色。借秀色。添春色。云幕华灯张绮席。半醉客。留醒客。半醉客。留醒客。渐促膝倾鬟琴差拍。问此夕。知何夕。问此夕。知何夕。</p><p>天门谣</p><p>牛渚天门险。限南北、七雄豪占。清雾敛。与闲人登览。</p><p>待月上潮平波滟滟。塞管轻吹新阿滥。风满槛。历历数、西州更点。</p><p>献金杯</p><p>风软香迟，花深漏短。可怜宵、画堂春半。碧纱窗影，卷帐蜡灯红，鸳枕畔。密写乌丝一段。</p><p>采苹溪晚。拾翠沙空，尽愁倚、梦云飞观。木兰艇子，几日渡江来，心目断。桃叶青山隔岸。</p><p>清平乐</p><p>阴晴未定。薄日烘云影。临水牛门花一径。尽日鸟啼人静。</p><p>厌厌几许春情。可怜老去兰成。看取镊残双鬓，不随芳草重生。</p><p>清平乐</p><p>小桃初谢。双燕还来也。记得年时寒食下。紫陌青门游冶。</p><p>楚城满目春华。可堪游子思家。惟有夜来归梦，不知身在天涯。</p><p>摊破浣溪沙</p><p>湖上秋深藕叶黄。清霜销瘦损垂杨。洲嘴沙斜照暖，睡鸳鸯。</p><p>红粉莲娃何处在，西风不为管余香。今夜月明闻水调，断人肠。</p><p>摊破浣溪沙</p><p>双凤箫声隔彩霞。朱门深闭七香车。何处探春寻旧约，谢娘家。</p><p>旖旎细风飘水麝，玲珑残雪浸山茶。饮罢西厢帘影外，玉蟾斜。</p><p>惜双双</p><p>皎镜平湖三十里。碧玉山围四际。莲荡香风里。彩鸳鸯觉双飞起。</p><p>明月多情随柁尾。偏照空床翠被。回首笙歌地。醉更衣处长相记。</p><p>思越人</p><p>紫府东风放夜时。步莲秾李伴人归。五更钟动笙歌散，十里月明灯火稀。</p><p>香苒苒，梦依依。天涯寒尽减春衣。凤凰城阙知何处，寥落星河一雁飞。</p><p>思越人</p><p>怊怅离亭断彩襟。碧云明月两关心。几行书尾情何限，一尺裙腰瘦不禁。</p><p>遥夜半，曲房深。有时暱语话如今。侵窗冷雨灯生晕，泪湿罗笺楚调吟。</p><p>鹤冲天</p><p>冬冬鼓动，花外沈残漏。华月万枝灯，还清昼。广陌衣香度，飞盖影、相先后。个处频回首。锦坊西去，期约武陵溪口。</p><p>当时早恨欢难偶。可堪流浪远，分携久。小畹兰英在，轻付与、何人手。不似长亭柳。舞风眠雨，伴我一春销瘦。</p><p>小重山</p><p>飘径梅英雪未融。芳菲消息到，杳梢红。隔年欢事水西东。凝思久，不语坐书空。</p><p>回想夹城中。彩山箫鼓沸，绮罗丛。钿轮珠网玉花骢。香陌上，谁与斗春风。</p><p>六州歌头</p><p>少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。</p><p>似黄粱梦。辞丹凤。明月共。漾孤篷。官冗从。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。</p><p>浣溪沙</p><p>翠縠参差拂水风。暖云如絮扑低空。丽人波脸觉春融。</p><p>缨挂宝钗初促席，檀膏微注玉杯红。芳醪何似此情浓。</p><p>浣溪沙</p><p>云母窗前歇绣针。低鬟凝思坐调琴。玉纤纤按十三金。</p><p>归卧文园犹带酒。柳花飞度画堂阴。只凭双燕话春心。</p><p>浣溪沙</p><p>叠鼓新歌百样娇。铜丸玉腕促云谣。揭穿飞瓦雹声焦。</p><p>九曲池边杨柳陌，香轮轧轧马萧萧。细风妆面酒痕销。</p><p>江城子</p><p>麝薰微度绣芙容。翠衾重。画堂空。前夜偷期，相见却匆匆。心事两知处问，依约是，梦中逢。</p><p>坐疑行听竹窗风。出帘栊。杳无踪。已过黄昏，才动寺楼钟。暮雨不来春又去，花满地，月朦胧。</p><p>浪淘沙</p><p>一叶忽惊秋。分付东流。殷勤为过白苹洲。洲上小楼帘半卷，应认归舟。</p><p>回首恋朋游。迹去心留。歌尘萧散梦云收。惟有尊前曾见月，相伴人愁。</p><p>木兰花</p><p>佩环声认腰肢软。风里麝薰知近远。此身常羡玉妆台，得见晓来梳画面。</p><p>回廊几步通深院。一桁绣衣帘不卷。酒阑歌罢欲黄昏，肠断归巢双燕燕。</p><p>木兰花</p><p>银簧雁柱香檀拨。镂板三声催细抹。舞腰轻怯绛裙长，羞按筑球花十八。</p><p>东城柳岸匆匆发。画舫一篙烟水阔。可怜单枕欲眠时，还见尊前前夜月。</p><p>蝶恋花</p><p>小院朱扉开一扇。内样新妆，镜里分明见。眉晕半深唇注浅。朵云冠子偏宜面。</p><p>被掩芙蓉薰麝煎。帘影沈沈，只有双飞燕。心事向人犹勔腼。强来窗下寻针线。</p><p>石州引薄雨初寒，斜照弄晴，春意空阔。长亭柳色才黄，远客一枝先折。烟横水际，映带几点归鸦，东风销尽龙沙雪。还记出关来，恰而今时节。</p><p>将发。画楼芳酒，红泪清歌，顿成轻别。已是经年，杳杳音尘多绝。欲知方寸，共有几许清愁，芭蕉不展丁香结。枉望断天涯，两厌厌风月。</p><p>减字木兰花</p><p>簪花照镜。客鬓萧萧都不整。拟倩东□。化作尊前入梦云。</p><p>风香月影。信是瑶台清夜永。深闭重门。牵绊刘郎别后魂。</p><p>凤栖梧</p><p>为问宛溪桥畔柳。拂水倡条，几赠行人手。一样叶眉偏解皱。白绵飞尽因谁瘦。</p><p>今日离亭还对酒。唱断青青，好去休回首。美荫向人疏似旧。何须更待秋风后。</p><p>南柯子（别恨）</p><p>斗酒才供泪，扁舟只载愁。画桥青柳小朱楼。犹记出城车马、为迟留。</p><p>有恨花空委，无情水自流。河阳新鬓尽禁秋。萧散楚云巫雨、此生休。</p><p>望湘人（春思）</p><p>厌莺声到枕，花气动帘，醉魂愁梦相半。被惜余薰，带惊剩眼。几许伤春晚。泪竹痕鲜，佩兰香老，湘天浓暖。记小江、风月佳时，屡约非烟游伴。</p><p>须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白苹洲畔。尽目临皋飞观。不解寄、一字相思，幸有归来双燕。</p><p>谒金门</p><p>前遍，润一横字，已续二十五字写之云</p><p>杨花落。燕子横穿朱阁。常恨春醪如水薄。闲愁无处着。</p><p>绿野带江山络角。桃叶参差前约。历历短樯沙外泊。东风晚来恶。</p><p>蝶恋花（改徐冠卿词）</p><p>几许伤春春复暮。杨柳清阴，偏碍游丝度。天际小山桃叶步。白头花满湔裙处。</p><p>竟日微吟长短句。帘影灯昏，心寄胡琴语。数点雨声风约住。朦胧淡月云来去。</p><p>小梅花</p><p>思前别。记时节。美人颜色如花发。美人归。天一涯。娟娟姮娥，三五满还亏。翠眉蝉鬓生离诀。遥望青楼心欲绝。梦中寻。卧巫云。觉来珠泪，滴向湘水深。</p><p>愁无已。奏绿绮。历历高山与流水。妙通神。绝知音。不知暮雨朝云、何山岑。相思无计堪相比。珠箔雕阑几千里。漏将分。月窗明。一夜梅花忽开、疑是君。</p><p>天门谣</p><p>牛诸天门险，限南北七豪雄占。清雾敛，与闲人登览。</p><p>待月上潮平波滟滟。塞管轻软新阿滥。风满槛，历历数西州更点。</p><p>新念别</p><p>湖上兰舟暮发。扬州梦断灯明灭。想见琼花开似雪。帽檐香，玉纤纤，曾为折。</p><p>渔管吹还咽。问何意、煎人愁绝。江北江南新念别。掩芳尊，与谁同，今夜月。</p><p>谒金门</p><p>溪声急。无数落花漂出。燕子分泥蜂酿蜜。迟迟艳风日。</p><p>须信芳菲随失。况复佳期难必。拟把此情书万一。愁多翻阁笔。</p><p>减字木兰花</p><p>冷香浮动。望处欲生胡蝶梦。晓日曈昽。愁见凝酥暖渐融。</p><p>鼓催歌送。芳酒一尊谁与共。寂寞墙东。门掩黄昏满院风。</p><p>摊破浣溪沙</p><p>锦鞯朱弦瑟瑟徽。玉纤新拟凤双飞。缥缈烛烟花暮暗，就更衣。</p><p>约略整环钗影动，迟回顾步佩声微。宛是春风胡蝶舞，带香归。</p><p>乌啼月</p><p>牛女相望处，星桥不碍东西。重墙未抵蓬山远，却恨画楼低。细字频传幽怨，凝缸长照单栖。城乌可是知人意，偏向月明啼。</p><p>簇水近</p><p>一笛清风弄袖，新月梳云缕。澄凉夜色，才过几点黄昏雨。侠少朋游，正喜九陌消尘土。鞭穗袅、紫骝花步。过朱户。认得宫妆，为谁重扫新眉妩。徘徊片响难问，桃李都无语。十二青楼下，指灯火章台路。不念人、肠断归去。</p><p>画眉郎（好女儿）</p><p>雪絮凋章。梅粉华妆。小芒台、榧机罗缃素，古铜蟾砚滴，金雕琴荐，玉燕钗梁。五马徘徊长路，漫非意、凤求凰。认兰情、自有怜才处，似题桥贵客，栽花潘令，真画眉郎。</p><p>试周郎（诉衷情）</p><p>乔家深闭郁金堂。朝镜事梅妆。云鬟翠钿浮动，微步拥钗梁。情尚秘，色犹庄。递瞻相。弄丝调管，时误新声，翻试周郎。</p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p3.pstatp.com/large/pgc-image/28a2ede4cbae49d49d3fc45055220858></div><h1>洪茶</h1><p>月华清（春夜对月）</p><p>花影摇春，虫声吟暮，九霄云幕初卷。谁驾冰蟾，拥出桂轮天半。素魄映、青琐窗前，皓彩散、画阑干畔。凝眄。见金波滉漾，分辉鹊殿。</p><p>况是风柔夜暖。正燕子新来，海棠微绽。不似秋光，只照离人肠断。恨无奈、利锁名僵，谁为唤、舞裙歌扇。吟玩。怕铜壶催晓，玉绳低转。</p><p>水龙吟（追和晁次膺）</p><p>经年不见书来，后期杳杳从谁问。柳英蜡小，柳枝金嫩，艳阳春近。罗幕风柔，泛红泛绿，连朝花信。念平生多少，情条恨叶，镇长使、芳心困。</p><p>可是风流薄命。镜台前、蓬松蝉鬓。茜桃凝粉，薰兰涨腻，翠愁红损。从使归来，灯前月下，恐难相认。卷重帘憔悴，残妆泪洗，把罗襟揾。</p><p>蓦山溪（忆中都）</p><p>湖平风稳，行色催津鼓。回首望重城，但满眼、红云紫雾。分香解佩，空记小楼东，银烛暗，绣帘垂直暱暱凭肩语。</p><p>关山千里，垂柳河桥路。燕子又归来，但惹得、满身花雨。彩笺不寄，兰梦更无凭，灯影下，月明中，魂断金钗股。</p><p>齐天乐（闺思）</p><p>辘轳声破银床冻，霜寒又侵鸳被。皓月疏钟，悲风断漏，惊起画楼人睡。银屏十二。欢尘满丝簧，暗消金翠。可恨风流，故人迢递隔千里。</p><p>相思情绪最苦，旧欢无续处，魂梦空费。断雁无情，离鸾有恨，空想吴山越水。花憔玉悴。但翠黛愁横，红铅泪洗。待剪江梅，倩人传此意。</p><p>菩萨蛮（宿水口）</p><p>断虹远饮横江水。万山紫翠斜阳里。紧马短亭西。丹枫明酒旗。</p><p>浮生长客路。事逐孤鸿去。又是月黄昏。寒灯人闭门。</p><p>菩萨蛮（湖上）</p><p>吴姬压酒浮红蚁。少年未饮心先醉。驻马绿杨阴。酒楼三月春。</p><p>相看成一笑。遗恨知多少。回首欲魂销。长桥连断桥。</p><p>踏莎行（别意）</p><p>满满金杯，垂垂玉箸。离歌不放行人去。醉中扶上木兰船，醒来忘却桃源路。</p><p>带绾同心，钗分一股。断魂空草高唐赋。秋山万叠水云深，茫茫无着相思处。</p><p>瑞鹤仙（离筵代意）</p><p>听梅花吹动，凉作何其，明星有烂。相看泪如霰。问而今去也，何时会面。匆匆聚散。恐便作、秋鸿社燕。最伤情、夜来枕上，断云雾雨何限。</p><p>因念。人生万事，回首悲凉，都成梦幻。芳心缱绻。空惆怅，巫阳馆。况船头一转，三千余里，隐隐高城不见。恨无情、春水连天，片帆似箭。</p><p>浪淘沙（别意）</p><p>花雾涨冥冥。欲雨还晴。薄罗衫子正宜春。无奈今宵鸳帐里，身是行人。</p><p>别酒不须斟。难洗离情。丝鞘如电紫骝鸣。肠断画桥芳草路，月晓风清。</p><p>南柯子（新月）</p><p>柳浪摇晴沼，荷风度晚檐。碧天如水印新蟾。一罅清光斜露、玉纤纤。</p><p>宝镜微开匣，金钩半押帘。西楼今夜有人欢。应傍妆台低照、画眉尖。</p><p>永遇乐（送春）</p><p>歌雪徘徊，梦云溶曳，欲劝春住。薄幸杨花，无端杜宇，抵死催教去。参差烟岫，千回百匝，不解禁春归路。病厌厌，那堪更听，小楼一夜风雨。</p><p>金钗斗草，玉盘行菜，往事了无凭据。合楼松儿，分香帕子，总是牵情处。小桃朱户，题诗在否，尚忆去年崔护。绿阴中，莺莺燕燕，也应解语。</p><p>谒金门（春晚）</p><p>风共雨。催尽乱红飞絮。百计留春春不住。杜鹃声更苦。</p><p>细柳官河狭路。几被婵娟相误。空忆坠鞭遗扇处。碧窗眉语度。</p><p>菩萨蛮（春感）</p><p>玉琴不疗文园病。对花长抱深深恨。恨入鬓霜边。才情输少年。</p><p>蛾眉梳堕马。翠袖薰兰麝。醉梦未全醒。绿窗啼晓莺。</p><p>阮郎归（壬辰邵武试灯夕）</p><p>东风吹破藻池冰。晴光开五云。绿情红意两逢迎。扶春来远林。</p><p>花艳艳，玉英英。罗衣金缕明。闹蛾儿簇小蜻蜓。相呼看试灯。</p><p>行香子（代赠）</p><p>楚楚精神。杨柳腰身。是风流、天上飞琼。凌波微步，罗袜生尘。有许多娇，许多韵，许多情。</p><p>十年心事，两字眉婚。问何时、真个行云。秋衾半冷，窗月窥人。相为人愁，为人瘦，为人颦。</p><p>鹧鸪天（情景）</p><p>意态婵娟画不如。莹然初日照芙蕖。笑捐琼佩遗交甫，肯把文梭掷幼舆。</p><p>花上蝶，水中凫。芳心密意两相于。情知不作庭前柳，到得秋来日日疏。</p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p9.pstatp.com/large/pgc-image/456c5d09dc2141be9f17af156e16e37b></div><h1>洪皓</h1><p>点绛唇（咏梅）</p><p>不假施朱，鹤翎初试轻红亚。为栽堂下。更咏樵人画。</p><p>绿叶青枝，辨认诗亏价。休催也。忍寒郊野。留待东坡马。</p><p>点绛唇（腊梅）</p><p>耐久芳馨，拟将蜂蜡龙涎亚。化工裁下。风韵胜如画。</p><p>鼻观先通，顿减沈檀价。思量也。梦游吴野。凭仗神为马。</p><p>减字木兰花（和腊梅）</p><p>蜂房余液。写就南枝凌正色。折干垂芳。点缀如生秘暗香。</p><p>寿阳妆样。纤手拈来簪髻上。恍若还家。暂睹真花压百花。</p><p>蓦山溪（和赵粹文元宵）</p><p>鳌山凤阙，多少飞琼侣。颙俟翠华临，庆新春、金波盈五。莲灯开遍，侍从尽登楼，簪花赴。传柑处。咫尺聆天语。</p><p>厌厌欲罢，宣劝犹旁午。扶上玉花骢，更踟蹰、梨园四部。追思往事，一夕九回肠，皇恩溥。归期阻。引领江南路。</p><p>木兰花慢（中秋）</p><p>属三秋正半，暮云敛、月舒圆。误警鹤鸣皋，栖乌绕树，魑魅惊旋。寻常对三五夜，纵清光、皎洁未精妍。须是风高气爽，一轮绝后光前。</p><p>无偏。故国迢迢，千万里、共婵娟。但陟屺瞻驰，高楼念远，宁不凄然。天涯更新雁过，□哀嗷、出塞影联翩。空俾骚人叹羡，向隅耿耿无眠。</p><p>木兰花慢（重阳）</p><p>对金商暮节，此时客、意难忘。正卉木雕零，蛩螀韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。</p><p>茫茫。去国三年，行万里、过重阳。奈眷恋庭闱，矜怜幼稚，堕泪回肠。凭栏处空引领，望江南、不见转凄凉。羁旅登高易感，况于留滞殊方。</p><p>浣溪沙（排闷）</p><p>丧乱佳辰不易攀。四逢寒食尽投闲。踏青无处想家山。</p><p>麟殿阻趋陪内宴，蓂堂遥忆侍慈颜。感时双泪滴潺潺。</p><p>浣溪沙（闻王侍郎复命）</p><p>南北渝盟久未和。斯民涂炭死亡多。不知何日戢干戈。</p><p>赖有兴王如世祖，况闻谋帅得廉颇。蔺卿全璧我蹉跎。</p><p>临江仙（怀归）</p><p>冷落天涯今一纪，谁怜万里无家。三闾憔悴赋怀沙。思亲增怅望，吊影觉欹斜。</p><p>兀坐书堂真可怪，销忧𣨼酒难赊。因人成事耻矜夸。何时还使节，踏雪看梅花。</p><p>忆江梅</p><p>岁在壬戌，甫临长至，张总侍御邀饮。众宾皆退，独留少款。侍婢歌江梅引，有“念此情、家万里”之句，仆曰：此词殆为我作也。又闻本朝使命将至，感慨久之。既归，不寝，追和四章，多用古人诗赋，各有一笑字，聊以自宽。如暗香、疏影、相思等语，虽甚奇，经前人用者众，嫌其一律，故辄略之。卒押吹字，非风即笛，不可易也。此方无梅花，士人罕有知梅事者，故皆注所出（旧注：阙一首。此录示乡人者，北人谓之四笑江梅引）</p><p>天涯除馆忆江梅。几枝开。使南来。还带余杭、春信到燕台。准拟寒英聊慰远，隔山水，应销落，赴诉谁。</p><p>空恁遐想笑摘蕊。断回肠，思故里。漫弹绿绮。引三弄、不觉魂飞。更听胡笳、哀怨泪沾衣。乱插繁花须异日，待孤讽，怕东风，一夜吹。</p><p>访寒梅（江梅引·四之二）</p><p>春还消息访寒梅。赏初开。梦吟来。映雪衔霜、清绝绕风台。可怕长洲桃李妒，度香远，惊愁眼，欲媚谁。</p><p>曾动诗兴笑冷蕊。效少陵，惭下里。万株连绮。叹金谷、人坠莺飞。引领罗浮、翠羽幻青衣。月下花神言极丽，且同醉，休先愁，玉笛吹。</p><p>怜落梅（江梅引·四之三）</p><p>重闺佳丽最怜梅。牖春开。学妆来。争粉翻光、何遽落梳台。笑坐雕鞍歌古曲，催玉柱，金卮满，劝阿谁。</p><p>贪为结子藏暗蕊。敛蛾眉，隔千里。旧时罗绮。已零散、沈谢双飞。不见娇姿、真悔着单衣。若作和羹休讶晚，堕烟雨，任春风，片片吹。</p><p>□□□（江梅引·四之四）</p><p>去年湖上雪欺梅。片云开。月飞来雪月光中、无处认楼台。今岁梅开依旧雪，人如月，对花笑，还有谁。</p><p>一枝两枝三四蕊。想西湖，今帝里。彩笺烂绮。孤山外、目断云飞。坐久花寒、香露湿人衣。谁作叫云横短玉，三弄彻，对东风，和泪吹。</p><p>渔家傲（重九良辰，翻成感怆，因用前韵，少豁旅情）</p><p>臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。</p><p>岁月川流难把玩。平生万事思量遍。但对割愁山似剑。聊自劝。东坡海岛犹三见。</p><p>渔家傲</p><p>圃蕙庭桐雕大半。西风不借行人便。不用留题明月观。西园宴。颜酡浪说觞无算。</p><p>万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。</p><p>渔家傲</p><p>侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。</p><p>满目平芜无足玩。南冠未税徒增叹。万里庭闱安否断。形魄散。此身何暇穷游观。</p><p>忆仙姿（游汪德邵园池，在饶州作）</p><p>试问春归何处。蜂懒蝶忙来去。婉娩倦寻芳，偶遂涉园成趣。莺语。莺语。唤起小鱼吹絮。</p><p>忆仙姿</p><p>乍到园亭清处。面面此君忘去。把酒挹幽人，仰止七贤高趣。吴语。吴语。弗见满城风絮。</p><p>忆仙姿</p><p>小憩书齐胡处。间取响泉调去。是事不关心，自得曲中深趣。无语。无语。回首暮云飞絮。</p><p>忆仙姿</p><p>燕敞画堂深处。夜艾不知归去。忍醉作歌词，要引遏云奇趣。娇语。娇语。似劝老人休絮。</p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p1.pstatp.com/large/pgc-image/a5f7d44fc06c4e14909bff2049c3d45a></div><h1>洪惠英</h1><p>减字木兰花</p><p>梅花似雪。刚被雪来相挫折。雪里梅花。无限精神总属他。梅花无语。只有东君来作主。传语东君。且与梅花作主人。</p><h1>洪迈</h1><p>满江红（立夏前一日借坡公韵）</p><p>雨涩风悭，双溪閟、几曾洋溢。长长是、非霞散绮，岫云凝碧。修禊欢游今不讲，流觞故事何从觅。待它时、水到却寻盟，筹输一。燕舞倦，莺吟毕。春肯住，才明日。池塘波绿皱，小荷争出。童子舞雩浑怅望，吾人提笔谁飘逸。记去年、修竹暮天寒，无丛迹。</p><p>临江仙</p><p>绮席流欢欢正洽，高楼佳气重重。钗头小篆烛花红。直须将喜事，来报主人公。桂月十分春正半，广寒宫殿葱葱。姮娥相对曲阑东。云梯知不远，平步蹑东风。</p><p>导引（高宗梓宫发引三首）</p><p>寒日短，草露朝晞。仙鹤下，梦云归。大椿亭畔苍苍柳，怅无由、挽住天衣。昭阳深，暝鸦飞。愁带箭、恋恩栖。笳箫三叠奏，都人悲泪袂成帷。</p><p><strong>六州</strong></p><p><strong>尧传舜，盛事千古难并。回龙驭，辞凤掖，北内别有蓬瀛。为天子父，册鸿名。万年千几福康宁。春秋不说楚冥灵。莱衣彩戏，汉殿玉卮轻。宸游今不见，烟外落霞明。前回丁未，雾塞神京。正同符、光武中兴。擎天独力扶倾。定宗庙，保河山，乾坤整顿庚庚。功成了，脱屣遗荣。访崆峒、容与丹庭。笑挹庆寰、不留行。吾皇哀恋，泪血洒神旌。肠断涛江渡，明日稽山暮云，东望元陵。</strong></p><p><strong>十二时</strong></p><p><strong>璧门双阙转苍龙。德寿俨祇宫。轩屏正坐，天子亲拜天公。仪绅笏，罗鹓鹭，粲庭中。仙家欢不尽，人世寿无穷。谁知云路，玉京成就，催返璇穹。转手万缘空。见说烟霄好处，不与下方同。尘合雾迷蒙。笙箫寥寂，楼阁玲珑。中兴大业，巍巍稽古成功。事去孤鸿。忍听宵柝晨钟。灵举驾，素帏低，杳庞茸。浙江潮，万神护，川后滋恭。因山祇事，崔嵬禹穴，此日重逢。柏城封。愁长夜、起悲风。歌清庙、千古诵高宗。</strong></p><p>踏莎行</p><p>院落深沉，池塘寂静。帘钩卷上梨花影。宝筝拈得雁难寻，篆香消尽山空冷。钗凤斜欹，鬓蝉不整。残红立褪慵看镜。杜鹃啼月一声声，等闲又是三春尽。</p><div class=pgc-img><img alt="《全宋词 2771卷》（1661—1665卷）贺铸 洪茶 洪皓 洪惠英 洪迈" onerror=errorimg.call(this); src=https://p3.pstatp.com/large/pgc-image/3716cccce6804b2db5cb0743b8c40fdf></div></div></div><div class="post-meta meta-tags"><ul class=clearfix><li><a>'全宋词','2771','1661'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>