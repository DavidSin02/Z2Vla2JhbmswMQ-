<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>林碧隐：《安溪县志》03地舆类二，福建泉州安溪县志（嘉靖版） | 极客快訊</title><meta property="og:title" content="林碧隐：《安溪县志》03地舆类二，福建泉州安溪县志（嘉靖版） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/17017462858f443e8c6f6dc7718da491"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/17d524f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/17d524f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/17d524f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/17d524f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/17d524f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/17d524f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/17d524f.html><link rel=canonical href=https://geekbank.cf/tw/%e7%a7%91%e5%ad%a6/17d524f.html><meta property="article:published_time" content="2020-10-29T21:03:29+08:00"><meta property="article:modified_time" content="2020-10-29T21:03:29+08:00"><meta name=Keywords content><meta name=description content="林碧隐：《安溪县志》03地舆类二，福建泉州安溪县志（嘉靖版）"><meta name=author content="极客快訊"><meta property="og:url" content="/cn/%E7%A7%91%E5%AD%A6/17d524f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>林碧隐：《安溪县志》03地舆类二，福建泉州安溪县志（嘉靖版）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p>●卷之一·地舆类 　　《安溪县志》卷之一</p><div class=pgc-img><img alt=林碧隐：《安溪县志》03地舆类二，福建泉州安溪县志（嘉靖版） onerror=errorimg.call(this); src=https://p1.pstatp.com/large/pgc-image/17017462858f443e8c6f6dc7718da491><p class=pgc-img-caption></p></div><h2 class=pgc-h-arrow-right>十三、土产</h2><p>《礼》有土宜之法，以辨土物。安溪地亦沃壤，其产物皆足以资民生、充国用也。但品类繁多难悉录，兹特举其有名者书之，志《土产》。</p><p>谷类</p><p>《礼月令》："天子元日祈谷于上帝。"《书》："稷播百谷，谷熟而民人育。"盖谷乃天之产、地之精也。禾，谷类也。《说文》曰："嘉，此又丰年之瑞也。"安邑地广土沃，谷之有名者凡六种，各考注其下：</p><p>稻　有粳，有糯。粳，食米也；糯，酒米也。有一年一收者，有一年两收者。一收者，谓之大冬稻，其米粒大；两收者，春种夏熟为早稻，秋种冬熟为晚稻。又一种占稻，无芒而粒大，出自占城，其色有白、有斑、有赤。《湘山野泉》云："宋真宗以福建田多高仰，遣使至占城，求稻种一十石以遗农种之；后又遣使就福建取占城稻三万斛，给江淮两浙，盖其稻能耐旱也。"稻之名有白香、白占、青占、早赤、乌秫等名，又有一种畲稻亦能耐旱，地肥则长，不一二年，又易他处，非农家所能也。</p><p>麦　有三种，有大麦、小麦、米麦，颗大。《本草》所谓穬麦也。《本草注》谓："北麦秋种夏收，备四时全气，无毒；南麦冬种夏收，少一季，有毒。"安溪一邑多云雾，米麦、大麦农家少种。</p><p>粟　粟与粱相类，粒大者为粱，小者为粟，今人多不能辨。《唐本注》云："粟类多种而并细于粱。"此北土所宜，安溪少有。</p><p>黍　叶似芦，高丈余，结穗如稻，穗散垂不毛。有名曰米祭，似黍而粒大。此亦北土所宜，安溪少种。</p><p>豆　豆之名最多，有黑豆、红豆、白豆，山畲中所种白豆粒大。又有绿豆可为粉。有赤豆、碗豆、楬豆、箸豆、籍豆（箸豆有青、红二色）。有蛾眉虎瓜豆、蚕豆，炒食味佳。有刀豆，长尺许，可入酱。安溪所种，惟红豆、绿豆、箸豆为多，余少种。</p><p>脂麻　有黑白二种，可榨油。寇宗奭云："即胡麻，种出大宛，故名。"《图经》云："巨胜也。"陶隐居云："茎方者为巨胜，圆者为胡麻。"《兴化志》或云："巨胜，别是一物，以其生胡中类麻，故云胡麻。"雷公云："巨胜有七棱，色赤味涩酸，今呼麻油为巨胜，误矣。"按：《周礼》三农生九谷有麻，是时大宛未通中国，安得胡麻？况脂麻不可为饭，则雷公或者之言可信，而《图经》、寇、陶之说为失真矣。</p><p>货品</p><p>《洪范》八政，曰食，曰货。盖食，民所天也；货，民所用也。安山泽之利，虽有精粗、美恶之殊，然皆可以徙有于无，以济匮乏，其利溥矣。安溪货之有名者，凡十有八品，各考注于下：</p><p>葛布　织葛藤为之。诗云"为𫄨为绤"是也。崇信、龙涓为多，以纺缕者为上。</p><p>蕉布　《海物异名记》："取蕉以灰埋之，绩而成布，可为暑服。"取轻便也。</p><p>青麻布　织青麻为之，视黄麻稍细，极细者亦可代葛。</p><p>苎布　织苎为之。有曰"白纱布"者，将所绩纱夜露昼曝，其色自白，绩而成布。有白糊布者，用糯糊，烈日中抽过而绩之。有曰"生头"。苎布之中，以白纱为上，甚费工。</p><p>黄麻布　《尔雅》云："黂枲。"《仪礼》传曰：'苴绖者，麻之有黂者也。则黂麻。'即今之黄麻也。"安溪多织黄麻，丧服中多用之。</p><p>绵花　俗曰"吉贝"，树高二、三尺，春种秋收，其花结蒲，蒲中有茸，细如鹅毛；茸中有核，大如豆，用轮车绞出其核，又以竹弓弹碎，纺而成布。近时山坡平旷，多有种之者。</p><p>茶　《瑞章总论》："茶，乃南方嘉木，叶如栀子，花如白蔷薇，实如棕榈子。土产建州、北苑、先春、龙焙，洪州双井、蒙顶、石花，皆茶之极品者也。紫为上，绿次之；笋为上，芽次之。社前采者为佳，寒食、谷雨采者次之。备见陆羽《茶经》。"安溪茶产常乐、崇善等里，货卖甚多。</p><p>油　有脂麻油、茶油，又有桕油、桐油。用火炒一度，蒸一度，用木榨出成油。麻油、菜油为上，桕油可作烛次之，桐油又次之。</p><p>糖　黑糖煮蔗为之。冬月，取蔗榨汁，入釜烹炼，火候既足，蔗酱渐稠，乃取油滓点化之，遂凝结成糖。其面光洁似漆，其脚粒粒如沙，故又名曰"沙糖"。有曰"白糖"者，以沙糖置釜中烹炼，用鸭卵连清黄搅之，使滓渣上浮，撇取干净。别用两器，上曰"圂" ，下曰"窝"，炼成糖浆，置圂中。及冷，糖油坠入窝中，遂成白糖。俱出长泰里，然白者不多。</p><p>蜜　《格物论》"蜜蜂三种。一种在林木上作房；一种在人家作巢，其蜂小微黄，蜜浓美；一种黑色，作房岩崖高峻之处，非人足迹可到，其蜜名'石蜜'，又名'崖蜜'。"</p><p>蜡　有黄蜡、白蜡。黄蜡，蜂蜡也，凡蜂作蜜皆结房，房中藏蜜，绞出蜜而房则成蜡也。白蜡者，虫蜡也，其中作茧树枝上，每茧藏虫得数百，细如丝发，此谓种子，秋冬采而藏之。及春，将种子缚置树上，虫出茧，食树津液，因而放蜡，漫注于枝柯，及成，剥取而烹炼之，其白如雪，故曰"白蜡"。其树即今冬青树也。树嫩放蜡尤宜。《本草》谓："黄蜡，炼成白腊。"或医家所用，不可知也，但树生为多。</p><p>蓝靛　蓝有二种。马蓝叶大，俗云"大青槐蓝"；叶细，俗云"小青"，皆可为靛。蔡端明《江南月录》云："采以船盛，水浸去滓梗，后以灰搅之，即成靛。"安溪所产不多，竟足自用。</p><p>麻　有黄麻，有青麻，其皮皆可绩布。有苎麻，一株数十茎，宿根至春复生，每岁三收或四收。《尔雅》曰："枲麻"。《禹贡》："青州厥贡，岱畎丝枲"是也。</p><p>薯榔　茎蔓似薯，根似何首乌，皮黑肉红，染皂用之。</p><p>磁器　色白而带浊，昔时只作粗青碗，近则制花又更清，次于饶磁。出崇善、龙兴、龙涓三里，皆外县人氏业作之云。</p><p>纸　以草穰为之，其纸坚厚，与草纸相似，名曰"官纸"。土人焚以事神。又有大如席者，曰"角纸"，出感德、常乐二里。</p><p>草席　编草为之，名曰"大草席"，比灯心草为大。又有龙须草，种之水中，大过灯草，编席利暑，出新康、还集、依仁三里。</p><p>铁　出感德、潘田等处，外县人业作，转贩得利。</p><p>蔬类</p><p>《尔雅》："蔬，菜也。菜不熟曰'馑'，亦民食所资者也。"《记》称："宋宇种蔬三十品，时雨之后，吟行园圃，'天茁此徒，助我鼎俎'。"人尝言："百姓不可有此色，士夫不可无此味。"安邑畦圃间，霜华露芽凡二十六种，各考注于下：</p><p>菘　有春菘，有晚菘，与芥相类，芥丛生，菘梗生。吴隐之为广州，清操愈厉，惟食菘菜、溪鱼而已。坡诗："白菘类羔豚，冒土出熊蹯。"本南方菜，安溪少种。</p><p>芥　青芥有二种。有逐月摘叶者；有只摘一次，至冬连丛割之者。其白芥有二种，味最甘脆。又一种为紫芥，性最辣，可为芥辣，以和食品。</p><p>油菜　叶如白菜，色青根微紫，籽可榨油。</p><p>芥蓝菜　亦芥属也，其色如蓝，故名。折之，旬日复丛生。以香油调制食之，其味最佳。</p><p>苋菜　《莆阳志》云："苋有六种：有赤苋、紫苋、白苋、五色苋、人苋、马苋。"又《本草》谓："苋不可与鳖同食，令人生鳖瘕。"安溪多红苋、紫苋，余种少有。</p><p>莴苣　《本草》云："莴苣性冷微毒。"又有白苣。《本草》云："主补筋骨，利五脏，令人聪明少睡。"又有舌苣可生食，其味苦辛。</p><p>瓮菜　茎空性寒，蔓生畦中或水中。《遁斋闲览》云："此菜来自东夷古伦国，以瓮盛之，译不通，但言瓮菜。"《本草》云："能解野葛毒。"张司空云："魏武帝啖野葛至一尺，应是先食此菜也。"</p><p>菠薐菜　《本草》云："味冷，有微毒。利五脏，通肠胃。"刘禹锡《嘉话录》云："此菜出西域颇棱国，有携其种来，'颇'讹为'菠'。"俗呼"赤根菜"，又曰"面菜"。</p><p>苦荬菜　味苦，能治心火。诗云："薄言菜芑。"即今俗云苦荬菜是也。又一种龙舌苦荬，叶短，其味生涩。吾莆人多以此菜煮鲎鱼。</p><p>莙荙菜　叶厚而柔，有微毒，俗名厚叶菜。《闽中志》云："能去头风，利五脏。"《三山志》云："茎灰淋汁，可浣白衣。"</p><p>茼蒿　叶如艾，花如小菊，性冷微香。</p><p>园荽　《本草》所谓"胡荽"是也。花白、结子淡黄，味辛温，有微毒。小儿豆疮不发，取园荽捣碎和酒喷之即发。多食令人多忘。</p><p>蕨　《尔雅》云："蕨，鳖也。"《本草》云："根如紫草，山人作菜食之。未抽叶时，亦可为粉，味甘寒滑，能去暴热，利水道。"诗云："陟彼其山，言采其蕨。"又诗云："蕨芽已作小儿拳。"《搜神记》郗鉴出猎。有以蕨食之，遂成疾。后吐出一小蛇，渐干成蕨，乃知此物不可生食。</p><p>茄　一名"落苏"，有紫、白二色，味甘性微寒。又一种野生者，树小而有刺，名"鬼茄"，其子不可食。又有"天茄"，缘架而生，《本草》谓之"藤茄"，俗呼"天香茄"，实小可食。</p><p>瓠　即匏也。瓠甘匏苦。有腹大头细，状似胡芦，谓之胡芦匏。有腹小头长者，谓之芋匏。诗："匏有苦叶。"《国语》云："风匏，可以渡水。"风匏，盖大匏也。</p><p>芋　叶似荷而不圆，一名"土芝"，一名"蹲鸱"，种之水田，荒年可以济饥。朱晦翁诗云："沃野无荒年，正得蹲鸱力"是也。坡诗："香似龙涎仍酽白，味如牛乳更全清，莫将南海金荠脍，轻比东坡玉糁羹。"宋鲜于文宗七岁丧父，于种芋时亡，明年对芋鸣咽，如此终身。</p><p>冬瓜　《本草》谓之"白瓜"，性冷无毒。孟诜曰："冬瓜能益气耐老。"</p><p>丝瓜　性寒，俗呼"菜瓜"，又名"天萝"。腹有丝，故名"丝瓜"，多食之能害眼。</p><p>薯　有数种。白者为上，紫次之，青黑又次之。荒年可以济饥。</p><p>姜　发芽红嫩如指，故名"指姜"，性热。隔年者谓之母姜，其味尤辣。久服，去秽气，通神明。</p><p>蒜　有大小二种，味辣有微毒，能消谷、理胃、除邪、痹毒气。兵部李绛《手集》云："心痛不可忍，年久者，取蒜用醋调制，服之即愈，但多食则能害眼。"</p><p>韭　《曲礼》"韭曰丰木。"《说文》云："一种而久，故谓之韭。味辛微酸无毒，一月一割，而根不伤。"郭林宗见友夜至，冒雨剪韭作炊饼。今或彷之。</p><p>芹菜　芹，楚葵也。《疏》云"水英。"芹有三种：其色白赤，《泮宫》曰："思乐泮水，薄采其芹。"二章曰："薄采其藻。"三章曰："薄采其茅。"芹，香也。藻，文也。茅，有味也。士之于学，知其香则先学文，而后能知道之味也。</p><p>苦瓜　长四五寸，皮皱味苦，瓤初生白，至熟转红。核如木鳖子而小。俗呼为"癞蒲萄"，又呼为"红瓤"。</p><p>香菇　按《本草》："木生者为蕈，地生者为菌，菌即菇也。"又有木耳菇，畲人砍树倒地而生者为佳。其他或地、或树而生，其种不一，能毒人，食宜辨之。</p><p>薤　薤，韭类也。《图经》云："似韭而叶稍阔，有赤、白二种，味苦无毒，食之能除寒热。"</p><p>果类</p><p>果，实也。野果可以充粮。坡诗云："彼美王山果，粲为金盘实。"安之名山野圃之中，累累颗颗，风落雨濡，凡二十六品，各考注于下：</p><p>枇杷　树高丈余，枝稀叶长有毛，冬花夏实，实如梅子，色黄内有核，味甘而酸。《唐史》言："其可供庙飨，盖亦佳果也"。泉南殊不为重。</p><p>芭蕉　一名"包目"，一名"羊角蕉"，一名"牛乳蕉"。《本草》云："甘蕉，俗呼'巴蕉'，身柔，叶如扇，花卷心抽出，色红即盈厚，结子数十枚。初生色青，熟微黄，去皮可食，甘如饴。一种曰'芽蕉'，一种曰'紫蕉'，芽差小而尤甘美。又一种无花，实可织为布。"</p><p>荔枝　荔枝于闽中为上，川蜀次之，岭南又次之，味甘无毒。宋端明着《荔枝谱》，通论兴、福、漳、泉四郡，其名家不过十有二品，其下三十二品不论也。安溪产在坊、永安、长泰、感化等里，其品不一。有名"桂林"，皮粗大如鸡子，味甜。一名"中冠"，皮光而薄，味清甘。一名"金钟"，皮略粗，色青黄，味佳大类"桂林"，皆六月熟。一名"火山"，核大味甘酸，四月先熟。一名"早红"，类"火山"，五月熟。又有"状元红"一种，形圆味甚佳，种出枫亭，为时独重，本地近亦有之。</p><p>龙眼　一名"荔奴"，言其色香味甘，敢与荔枝为匹也。或曰："荔枝过后，龙眼始熟，故名。"有一种最大者曰"虎眼"，肉厚味甘，食之益人。</p><p>香橼　《本草》曰："枸橼，其实大小不一，色黄皮厚，瓤微酸而苦，气甚香。谓之'香橼'者，言香气缘袭人衣也。又一种形似人手，俗呼为'佛手柑'。"陶隐居云："性温宜人，其叶煎汤，可澡小儿。"</p><p>橘　橘如柚而小，花白实红，盖亦渡淮而变。《考工记》所谓"橘逾而北为枳。"此地气然也。《书》曰："厥包橘柚"，色如金者曰"金橘"。又一种生山坡，实小如豆，曰"金豆"，可蜜煎。</p><p>柑　按《本草》，有乳柑、沙柑、青柑，味甘而性寒，皆橘柚类也。安溪有薄皮、厚皮二种，先柑而熟者曰"先柑"，或曰"仙柑"。</p><p>梨　性寒，出北方梨为佳，闽中少有。安溪有五种，曰"清消"，曰"黄消"，曰"菜梨"，曰"狗梨"，曰"中元梨"。惟"清消"、"菜梨"味甘，余稍次。</p><p>栗　北方之果也，攒刺如猬。及熟，房裂而栗圆，性温无毒，食之令人耐饥。寇宗奭云："小儿不可多食，盖生者难化，熟则滞气，隔食则能生虫致病。"《国语》曰："妇挚不过枣栗，以告虔也。"先儒以为枣取早敬，栗取恂栗。则栗亦果之佳者也。</p><p>橄榄　按《莆阳志》，橄榄有二种，尖而小者名"丁香"，最为珍品；圆而大者谓之"柴橄榄"。古今论橄榄多失真。《旧志》谓："先苦后甘。"此果不苦。陈藏器谓"生食味酸。"此果不酸。今改评之曰：先食而涩，及咀嚼之余，乃转而且香。昔人以比谏臣忠言，有旨哉！</p><p>杨梅　《异物志》："杨梅大如弹丸，五月熟，味酸甜，有红、白、紫三种，紫者为佳。"</p><p>黄弹子　实如弹，有子，味甘酸，其果似山桂而香。《图经》谓之"黄弹子"。《海物异名记》谓之"黄檀子"，又谓"王坛子"，盖一物有三名也。</p><p>红柚　种出潮州，有宦者带归，遂传植兹土。皮厚色黄，肉鲜红可爱，味甘酸，冬月收之。</p><p>枣　性温，与栗同珍，为其足备贽云。</p><p>葡萄　有青、紫二种，籐生蒲架。《酉阳杂俎》云："张骞使西域，得其种而还，中国始有葡萄。"《史记》云："大宛以葡萄作酒，数十年不坏。"《南部新书》云："太宗破高昌，收葡萄种在宛中，研得酒法，味兼醍醐。"</p><p>杨挑　树高大，叶繁密，实生枝干，其味甚酸。泉南此果，不甚重之。</p><p>石榴　《博物志》："张骞使西域还，得安石榴，有二种，有结子者，有不结子者，谓之'百叶石榴'。"《本草》云："安石榴子多，无毒。"</p><p>西瓜　大曰"瓜"，小曰"瓞"，来自西域，故名。其肉清甘如饴，红瓤者为上，盛暑可以解渴。《陆贽传》："德宗幸梁，路有献瓜者，帝嘉其意，欲授以官。贽谏曰：'爵乃天下公器，不可轻也'。"《南史》："昙年五岁，母患热病思食，偏求不得，俄过桑门，哀其求而以瓜遗之。至家，众大惊异。"</p><p>甘蔗　蔗，丛生似竹，味甘，煮之成糖。《本草》："赤者名'昆仑'，白者曰'萩蔗'。"《野史》："卢绛中痞疾，忽梦一白衣谓之曰：'食蔗即愈。'遂哀求鬻蔗者，乃得数枝，喜而食，至旦遂愈。"顾恺之每食蔗，从尾到中。或问之曰："渐入佳境。"</p><p>柿　柿有数种，一名"鹿心"，小者名"猴柿"。按《本草》："火薰者为乌柿，性热。日干者为白柿，性冷。有黄色者，可和米粉作糗，小儿食之止痢。"《酉阳杂俎》云："柿有七绝：一寿，二多阴，三无鸟巢，四无虫毒，五霜叶可玩，六嘉实，七落叶肥大。"诗云："独擅红妆兼美味，便称七绝未应惭。"</p><p>李　《素问》曰："李，东方之果也，木子也，故其字从木从子。"《西京杂记》："有紫李、青绮李、青房李，杜陵有金李。"</p><p>莲子　五月生。至秋皮黑，服之能轻身益气。《草木方》云："九月九日采莲实食之，令人不老。"山谷云："莲心正自苦，食苦何能甘。甘食恐腊毒，素食则怀惭。"</p><p>黄瓜　味清性冷，初生色青，熟黄身有刺，俗曰"剌瓜"。</p><p>甜瓜　有二种，有长者，有圆者。长者色绿，可入酱；圆者有瓣，或青、或白、或黄，此通瓜也。俗以白者为"银瓜"，黄者为"金瓜"。</p><p>银杏　其花夜开昼合，其实逑子白，宜煨食。一名"鸭脚子"，言其叶如鸭脚也。欧谢梅圣俞，有"鸭脚虽百个，得之诚可称"之句。</p><p>菩提果　《海物异名记》云："花如冠蕤，叶如冬青，实如枇杷。"今按此果，其叶长而尖，与冬青弗类；其实圆，类枇杷，但差薄耳，其味甘香。</p><p>药类</p><p>《说文》云："药，治病草也。性之寒温，味之辛甘、苦辣，可以治寒热诸症，载之《本草图经》，详且备矣。"安溪药不多产，仅二十九品，各注于下：</p><p>菖蒲　一名"昌阳"。其小者生池沼间，根盘屈有节如马鞭，一寸九节。生下湿地大根者，乃"昌阳"也，不可服。《本草》云："味辛温，无毒。"《神仙记》云："食之可以长生。昔邵聚服菖蒲十三年，能日记万言，冬亦不寒。"</p><p>莳萝　三、四月生苗，六、七月采实，味辛香，杀鱼肉诸毒，可和五味。</p><p>麦门冬　叶似韭，冬夏长青，子附根生，形如穬麦，其中有心，故曰"麦门冬"。《本草》谓："味甘无毒，服之令人有子，及治烦渴虚劳寒热。"</p><p>天门冬　《杜诗》作"天棘"。《抱朴子》作"颠刺"。其藤柔弱轻盈，高丈余。一种有刺，叶如茴香，极尖细而疏滑。一种无刺，叶如丝杉，根大如指，长三、四尺，味甘无毒，能去寒热、养肌肤，冷而能补。</p><p>艾　艾可攻百病，今以蕲州者为胜。蕲叶厚而绵多，本地所有者叶薄而绵少。五月五日午时采，曝干陈久方可用。《本草》谓："味苦微温无毒"。按《蒲阳志》谓："取艾以布包于新瓦上揉之，其色黄为硫磺艾。"其用未详。</p><p>紫苏　色紫味香，夏采茎叶，秋采子。《药性赋》云："味辛温，无毒，主下气散寒。"</p><p>薄荷　冬不死，叶尖，夏秋采茎叶曝干。《药性赋》云："味辛苦无毒，加以扁豆、甘草，煎汤可以解暑。"</p><p>苍耳　陆机云："花白、细茎、蔓生。"郭璞云："叶如鼠耳，丛生如盘。"其说互异。按今本地所生，树高二、三尺许，茎青色黄，上有斑点，叶如葡萄叶而小，子多刺，其中有仁。叶味苦辛，微寒有毒。《唐本》注云："三月以后、七月以前割，日干为散，夏水服，冬酒服。主治癫痫、头风、痹温之病。"</p><p>茯苓　按《本草》诸家所说，茯苓、茯神，皆老松余气入地而生。茯苓离根而生，气盛也。茯神附根而生，气略微也。茯苓味甘平无毒，久服能安魂养神气，延年益寿。茯神亦能养精神，其功次于茯苓。孙真人《枕中记》："茯苓久服百日百病除，二百日昼夜不眠，二年后役使鬼神，四年后玉女来侍。"</p><p>桑寄生　《药性赋》云："味苦甘无毒，主益血、安胎、止腰痛。"</p><p>骨碎补　《图经》云："根生大木或枝上，多在背阴处，引根成条，有黄毛及短叶附之，本名'胡孙蒀'。唐明王以其主治祈伤，有奇效，又名'石毛姜'。"《灵苑方》谓："可以治牙痛。"</p><p>天南星　俗呼"蛇杖"，生平泽，二月生，苗似荷茎。高一、二尺，五月开花似蛇头，黄色；七月结子作穗似石榴子，色红味苦辛，有毒。经验云："治急中风，目瞚牙噤，无门下药者用此味。"</p><p>车前子　俗呼"五根草"。《本草》谓："味寒无毒，强阴益精，令人有子，治泄泻尤效。"宋欧阳公尝暴下，国医临治不愈。夫人云："市中有暴下药甚效，公不可之。"夫人潜市与国医药杂进，一服而愈。公知之，厚遗卖药者，问其方，言"只用'车前子'一味耳。"</p><p>枳实　一名"枳壳"，似橘而小多刺，产于江北，本地不产。考《本草》诸家皆云："枳实与枳壳二物。"寇宗奭云："只是一物。枳实小，其性酷而速；枳壳大，其性详而缓。取疏通破结，用枳实；取导败风壅之气，用枳壳。"</p><p>无患子　实如弹丸，味苦有圆核，皮可洗手。</p><p>络石　《本草》云："生泰山之谷，或石山之阴，或高山岩石上，一名'嗟石'，一名'明石'，正月采之，味苦温，主风热、死肌，除邪气，养肾坚筋骨，利关节。久服之，能轻身明目。"</p><p>旋覆花　俗名"蛇莓"，二月以后生苗，多近水旁，大似红蓝而无刺，长一、二尺，叶似水苏，六月开花如菊。上党人呼为"金钱花"。秋月采花暴干，二十日可用。《药性》云："主气症、寒热、水肿。"</p><p>山药　《本草》谓之"薯蓣"，味无毒，主补虚劳、益气、除烦热。</p><p>香附子　考之《本草》，即"莎草根"也。出交州者，其大如枣，入药为胜。本地所出者，医家亦用之，味香无毒，主开胃消食，久服令人长须眉。</p><p>木贼　《图经》云："木贼独茎，苗如箭笴，无叶，青色，经冬不枯，寸寸有节，主明目，疗肠风。"</p><p>山栀子　一种百叶者，开花不结子，可供插戴，其结子者多是单叶，然亦有二种：小而多棱者入药用；其大者谓之"伏尸栀"，子但用以染，凡霍乱转筋，烧服立愈。</p><p>蓖麻子　一名"蓖麻"，树高丈许，叶有槚而青，茎有节而赤，其实逑生而有刺，逑中有子褐色，形如牛蜱，故名"蓖蔴"。《本草》云："味甘辛平有小毒。"《肘后方》云："一切肿毒疼痛不可忍者，捣蓖麻子覆之即愈。"</p><p>半夏　《图经》云："生槐里川谷。"今在处有之，二月生，苗一茎，茎端三叶，色颇似竹叶而光，江南者似芍药叶，根下相重生，上大下小，皮黄肉白，五月、八月内采根以灰裛二日，汤洗暴干，主胃冷呕哕、风疾。</p><p>吴茱萸　按《蒲阳志》："茱萸有三种：有'吴茱萸'，'食茱萸'、'山茱萸'。"《本草》谓："'吴茱萸'结实似椒子，嫩时微黄，至熟时则深紫，味辛温，有小毒，主温中下气、除温、去痰冷、利五脏。'食茱萸'味辛苦，太热无毒，功与'吴茱萸'同，火但劣耳。"</p><p>金樱子　俗名"糖桶"，有刺，形似石榴子，其中温有散碎，子带芒。《本草》谓："味酸涩，平温无毒，疗痹泄、下痢、止小便，久服令人耐寒。"安溪元朝进贡，今罢。</p><p>使君子　紫黑色，藤生，叶青花红，结实如栀子，其棱高，其瓣深，治小儿五疳。相传谓："潘州郭使君者，疗小儿专用此物，因号为'使君子'云。"</p><p>枸杞　一名"羊乳"，一名"却暑"，一名"仙人杖"，生山泽及诸丘陵阪岸，冬采根，春夏采叶，秋采茎实。阴干，味苦寒，根大寒，子微寒，无毒，主五内邪气，热中消渴。</p><p>荆芥　蜀人种之，叶如细蓝，味甘香。南中产者，叶如野苏，味烈。和汤浴，能滑体，避风解毒。</p><p>小苏　俗呼谓"鸡头刺"。</p><p>木类</p><p>木，冒也，冒地而生。各异其种，其材可以为宫室、民居所赖焉。《孟子》论王道而斧斤有禁，盖亦爱养之也。安邑木之有名凡二十六种，各考注其下：</p><p>松　松树，极高大，其皮皱皵如鳞，其叶每三鬣拱一簇，风撼之声如笙簧。按：江东人皆剥去皮，浸水中二、三年乃用之，或火烧乃用之，须此蚁不食，此或可法。宋蔡端明为本路转运使，命自大义直抵漳泉，夹道种松，行人德之。按《本草》谓："其节、其枝、其叶皆入药用，其身上绿衣，名"艾蒳香"，合诸香烧，其烟不散。"</p><p>杉　《尔雅》曰："被杉"。疏曰："俗名'作杉'"。木类松而劲直，叶附枝生若针刺，性坚腻，乃宫室器用之上材。在延汀所产最盛，安溪亦有之，而常乐、感德二里多种。</p><p>柏　似松，皮少裂，纹坚腻而味香。东坡诗云："铜炉烧柏子。"言其气清也。顾恺之传"松柏之姿，经霜益茂。"言其性坚也。《古柏行》云："孔明庙前有老柏，黛色参天二千尺。"言其老更奇秀也。</p><p>樟　树高大，叶密，材可为器皿，其气辛烈，熬其汁可为脑，置水上火燃不熄。日华子云："煎服之，可治脚气、水肿。"</p><p>桧　柏叶松身。宋《莆阳志》："桧有二种，曰'御爱桧'，曰'海桧'。"</p><p>柟　亦作楠。《尔雅》云："海楠，荆州曰'梅'，杨州曰'楠'。木理细润，大者四五围，而俗呼'香楠'，宫室之美材。一岁东荣西枯，一岁西荣东枯。古称'楩楠'。"豫章则材之贵久矣，此地少有。</p><p>檺　树高大，可作梁柱，但易腐，其白皮着人肌肤，最刺挠。山中人或煮其汁，合诸毒药以射虎。</p><p>椿　木之寿者，曰"椿"。一曰"木槿"，枝叶与樗相似，身大干端，然樗木竦而气臭，椿木实而气香，土人折其枝叶，置之花瓶，经月不枯。《庄子》云："大椿，八千岁为春，八千岁为秋。"</p><p>水绵　福州人呼曰"水小"，此地曰"水绵"。以其性好近水、皮温厚如绵也。树高数丈，枝乔而上勾，叶散碎纷柀，根岁久奇古。出光德、新康二里。</p><p>桐　按：桐之为木，诸家说者不一。《兴化志》："一曰'白桐'，一曰'冈桐'。"《尔雅》又云："梧桐"。窃意桐有四种：一种花叶不相见，花不结子，材中琴瑟。《禹贡》峄阳孤桐，即《兴化志》云"白桐"是也；一种不花不子，与油桐相类，《兴化志》云"冈桐"是也；一种结子可食，与中琴瑟者即《尔雅》所谓'梧桐'也；一种可压油，则谓之"油桐"。安溪所种者，多油桐。</p><p>相思　木坚有纹，色紫，堪作器皿。《搜神记》云："昔有文梓生于宋大夫及其妻之家，巳而合抱，屈曲相交，号为'相思树'云。"</p><p>桑　叶可养蚕，但闽土非宜，作茧丝皆不如浙，安溪种之者少。</p><p>柘　山桑也，枝条瘠而叶粗厚。崔豹《古今注》云："柘，实曰'佳'言佳鸟性所食也。"《考工记》曰："弓人取材柘为上，言弓材莫良于柘。"《蚕书》曰："柘叶饲蚕，其丝作琴瑟弦，清鸣响亮，胜于儿丝。"此地少种。</p><p>乌桕　叶可染皂，子可取蜡，子中细核又可榨油，经霜之后，叶红如锦。产延建者，颗粒大；产此地者，颗粒小。</p><p>槐　槐有数种：叶大而黑者，名"櫰槐"。昼合夜开者，名"守宫槐"。叶细而青绿者，但谓之"槐"。《周礼》："冬，燧人取槐木之火。"《春秋说题》云："槐木，虚星之精也。"俗多取其花染物，色甚黄鲜。</p><p>柳　《说文》云："小杨也，柔脆易生，与杨同类，皮粗而枝弱叶秀，而时到三、四月，丝垂飞花如絮。虽纵横颠倒，植之皆生。"</p><p>枫　《尔雅》云："枫摄摄。"盖摄摄，枫之别名也，厚叶弱枝善摇。郭璞云："树如白杨，叶圆而歧，有脂而香，今谓之枫香。"</p><p>榕　《海物异名记》云："榕，或作"槦"，言材不中梓人也。"有二种：一种矮而盘桓，其须着地复生为树。一种名"赤榕"，最为高大。此二树其为阴最浓，人家于东北方空阙处及院落有余地，或于道旁栽之，以障风日。此树生于南方，至福州而止，因号福州为"榕城"云。</p><p>楮　即榖树也。江东所产者结实，本地所产者不结实。其皮可捣为纸，亦可治为衣、为衾。《本草》谓："味甘寒无毒，可入药用。"《图经》云："江南人食其嫩芽，以当菜茹。"</p><p>柯　木理疏直，不中器用，结子如榛子而小，俗谓之"椎"，可食，荒年人多采取以充饥。</p><p>桄榔　产于广东，本地间有。叶似竹有节，与棕榈相似。叶生树端，其子内如面，食之不饥，皮可为绠。广人取其须作中，又以其木作锄，利如铁，中石更利，惟中蕉根则破。</p><p>棕榈　直生，无柯干，树端有棕皮，成片重重裹之。枝自棕中抽出，其枝两旁有短刺，其叶生枝端，大如簸有歧。凡棕皆按月取之，以为绞绳、制衣、编簏用。其子亦自棕中抽出，状如鱼子，色黄，俗呼"棕子"，可食。</p><p>皂荚　细叶长刺，树有雌雄。雄者不荚，荚可治垢腻。《本草》云："利九窍，疗腹肿满消谷，除咳嗽囊结；妇人胞不落，可为末，药；人卒死者，以末吹鼻中活。"</p><p>黄杨　木理坚而细，其色黄。俗说："岁长三寸，遇闰则退一寸。"东坡诗云："园中草木春无数，惟有黄杨厄闰年。"</p><p>檀　檀，苦茶，其叶堪为饮。今考《尔雅》，只言"槚"，无言"檀"。苦茶者，盖是"槚"误作"檀"耳。以《注疏》考之，即今所谓茶也。然则檀当别是一种。盖檀木坚，宜为车，其色黑，故《魏风》"伐檀为车。"《月令》"冬日取火用檀。"其义可见。</p><p>杜松　叶似杉而小，尖劲如刺，木似松而纹细，色赤。《兴化志》云："其子和灰烧油，涂小儿头疮愈。"</p><p>竹类</p><p>旧说："竹子六十年根辄一易，六年成疃。"诗云："瞻彼淇澳，绿竹猗猗。"竹比君子，古今重之。晋王徽之宅中多种竹，乃曰："何可一日无此君乎！"安溪山林中交加苍翠，大小差参，有名者凡十五种，各考注于下：</p><p>江南竹　一名"小竹"，笋甘美，实坚直，可作鱼扈。</p><p>猫儿竹　七月笋，味甘苦，大者近斗，性极坚劲。</p><p>雪　竹　笋生冬春之交，味清甜。</p><p>紫　竹　与斑竹相类，但其色纯素，可作箫。</p><p>石　竹　四月笋，其坚似石。</p><p>箭　竹　竹可为箭，大者高五，六丈，节长有二、三尺，土人取为弩矢。《禹贡》"扬州曰筿"是也。</p><p>箬叶竹　身低小，叶大，名"箸叶"。人用以絮蓬，端午用以裹粽。</p><p>钓　竹　一曰"绵竹"，其笋有毒。</p><p>人面竹　节似人面，亦曰"佛竹"。</p><p>斑　竹　节间有斑点，俗传"湘妃泪痕"。</p><p>观音竹　高二、三尺，叶软身小，中无孔。僧寺中多种之，以供玩。</p><p>槌　竹　肉厚而窍小。</p><p>笙　竹　色苍性坚，四月笋，味辛可食，可编器。</p><p>苦　竹　性坚，色微紫，一名"雪竹"。有二种：一种出江西及闽中，本极粗大，笋味殊苦，不可啖；一出江浙，肉厚叶长，笋微苦。安溪亦有之。</p><p>方　竹　外方内圆，可为杖。</p><p>花类</p><p>花，华也，言荣华也。草木之生，有实有华，旁溪山曲，野圃名园，何地无之！安溪山麓野旷，人多种花，亦窃古河阳遗意也。花凡有三十一品，各考注其下：</p><p>梅花　其品不一，有绿萼梅、红梅、白梅、千叶梅、鹅梅、山梅。本地唯红白梅。</p><p>莲花　红白二种，花之君子者也。</p><p>牡丹　一名"鼠姑"，一名"鹿韭"，高四、五尺，叶大如掌有槚，花大如碗，甚富丽。有单叶、千叶及黄、紫、绯、白数种，春盛开，种自江北来。本地出龙涓里。</p><p>海棠　《李赞皇集》云："花以海为名者，悉从海外来。"《花谱》云："海棠，花中神仙，有色无香，楚渊材五恨，此其一也。生在蜀昌州，枝条软嫩而花繁媚。"在此地，枝硬而花瘠。</p><p>山茶　花深红，色有数种：花开单叶而极大者曰"日丹"；单叶而小者曰"钱茶"；类"钱茶"而粉红色者曰"溪圃"；百叶而攒簇者曰"宝珠"；类"宝珠"而蕊白色焦者曰"焦萼"。数种安邑皆有之。岁终，百花摇落，此花始开，故俗重之，岁首必折置花瓶，经月不枯。</p><p>芍药　有草芍药，有木芍药。草芍药花小而红浅，木芍药花大而红深。又有白者、紫者，色华而味馥，故韩诗有"浩态狂香"之句。本地出还集里。</p><p>酴醾　《格物论》："本作稌醾，后加酉以酴醾、酒色相似故取名。"山谷云："名字因壶酒"是也。有刺蔓生，承以架。红者俗呼'番酴醾'，不香；白者极香。春晚盛开。</p><p>长春　一曰"月月红"。</p><p>山丹　其花一叶百蕊，状如绣球，深红色。一花四英，四月开花，至八月尚烂熳。又有四时开花者，曰"四季山丹"。</p><p>佛桑　叶似桑，故名。花深红无香，四时常开，朝开暮落，俗呼"照殿红"。</p><p>鹰爪　其花状如鹰爪，浅黄有香，本地少种。</p><p>紫薇　俗呼"不耐痒花"，抓其本，枝叶俱动。</p><p>含笑　叶似枇杷，小而无刺，有紫色者，有外白内紫者，有白者。四月开花，微开则香，酷烈闻半里许，大开则香减，故名"含笑"。</p><p>蔷薇　多刺，花或白、或紫、或黄，连春接夏，清馥可人，其曰"醉杨妃"、"倚阑"、"娇红"、"木香"，皆其类也。</p><p>胜春　一名"月季"，一名"斗雪红"，与"长春"相似，而色富丽。</p><p>丽春　丛生，柔干多叶有刺，有红、紫、白、桃红数种，俗谓之"粉孩儿"。</p><p>茉莉　花木胡人自西国移植广东，自广东移植闽中，故俗呼"广东茉莉"。东坡谪儋州，见黎女竞簪之，戏曰"暗麝着人簪"。茉莉，惟南地有之，金陵人一根而易一金。</p><p>素馨　始自番船载至，香闻百步，广人易其名曰"素馨"，转而入闽。蔡端明云："素馨出南海，万里来商舶。"</p><p>菊　《尔雅》作"鞠"，其名有八，曰"节花"，曰"日精"，曰"女节"，曰"女华"，曰"女茎"，曰"周盈"，曰"傅延年"，曰"阴成"。医家分别其味，有甘苦二种：一种茎紫、气香、味甘，叶可作羹；一种青茎而大，味苦不堪食。今人圃中栽种有二十三种，盖花之隐逸者也。</p><p>桂花　或红，或黄，或紫。古词："红色者为状元，黄为榜眼，白为探花。"郑志宏诗："清芬一日来天阙，世上龙涎不敢香。"</p><p>兰花　兰，香草也，楚人曰"蕙"者，今零陵是也。《本草衍义》云："幽兰叶不香，惟花香，多生阴地及幽谷中，叶如麦门冬而阔，长一、二尺，花色黄，中有细紫点。春兰色深，秋兰色淡，移植槛中，或置座右，满室皆香。"传曰："德芬芳者佩兰。"古又以兰比君子云。</p><p>瑞春　树高三、四尺，枝干婆婆，叶厚深绿色，有杨梅叶者，有枇杷叶者，有荷叶者。《庐山记》云："种始出于庐山之中，紫者香浓，白者香淡。"莆阳彭志又有"缠枝瑞春。"</p><p>萱花　萱草，荆楚号为"鹿葱"。其叶四垂，其跗六出。《风土记》谓："妇人怀妊，佩之则生男，故又名'宜男'。"传谓："中药性令人欢乐，故又名'忘忧'。"游子吟："慈亲倚堂门，不见萱草花。"古人以此比亲。</p><p>芙蓉　一名"拒霜"，一名"木莲"。有红色，有白色，有朝白暮红者曰"醉芙蓉"。出于山者无香，"木芙蓉"是也。出于水者其香清远，荷美渠是也。</p><p>指甲花　一名"七里香"，树婆婆，略似紫薇，蕊如碎珠红色，花开如密，色清香袭人，置发间久而益馥。其叶捣可以染甲鲜红。</p><p>金凤　树高一、二尺，叶长，花如粉豆，有红，有紫，有白，叶可染甲，子如菜种，着地易生。</p><p>玉簪　山谷云："东南第一花。"一曰"白鹤"，秋叶香；又一种紫色，名"紫簪"。</p><p>滴滴金　《兴化志》云："叶露滴地而生。"</p><p>葵　花　有紫白二种。又名"幢节"，又名"剪春罗"，又名"锦葵"。葵心随日转向。诗云："虽然冷淡无人看，独自倾心向太阳。"</p><p>鸡冠花　红白二种。</p><p>杜鹃花　一名"山石榴"，一名"山踯躅"，一名"映山红"。有深红、浅红及紫，三月盛开杜鹃苦叫之时，故名。古词："开时偶值杜鹃声。"俗云："杜鹃啼血，滴地而成。"未可信也。</p><p>草类</p><p>《淮南子》云："神农尝百草。"《博物志》："黄帝问师旷曰：'吾欲知岁之苦乐善恶，可乎？'曰：'岁欲丰，甘草先生。甘草，荠也。岁欲苦，苦草先生。苦草，葶苈也。岁欲恶，恶草先生。恶草，水藻也。岁欲旱，旱草先生。旱草，蒺藜也。岁欲疫，病草先生。病草，艾也。夫草之生，可以占岁，阴阳、感应之理微矣。'"安之山野间，青茵绿带，草之有名凡一十九种，各考注于下：</p><p>蓼草　高而大者为"家蓼"，茎有节，如鼓槌草，秋开花，作穗，红白色，人间种于院落，妆点秋色。生于水泽中者，为"水蓼"，造酒取以和面作面，味辛苦。越王欲复吴，卧则尝蓼以苦其志也。</p><p>藻　水草之有文者有二种：其一茎长四、五尺；其一茎小，叶如蓬蒿。以藻名者，言其洁如澡也。传云："藻取其洁也。"古者，山节藻棁，盖以其有文也。</p><p>苹　苹之言宾也。一云水上浮萍，即藻也。叶圆阔寸许，水深洁处乃有，故曰"于以采苹，南涧之滨"。《左传》曰："苹　蕴藻，可荐于鬼神，可羞于王公、大夫之妻，采之以奉祭祀。"</p><p>萍　无根而浮，常与水平，故曰"萍"。叶圆小，一茎一叶，根入水，《月令》季春萍始生。旧说："萍，善滋生，一夜七子。一曰'萍'，浮于流水则不生，于止水则一夕九子，谓之"九子萍"。江东人谓之"漂"，言无定性，随风漂流也。《世说》："杨花入水，化为浮萍。"</p><p>蒲　生陂湖间，嫩者惟笋及蒲是也。</p><p>芦　即今苦芦也，其笋最苦，或谓之"葭"，其小者曰藋。</p><p>茅　茅体柔理直有刺，三脊又洁白，故先王用之以藉，亦以缩酒。《易》曰："籍用白茅"。《周礼》"大祭祀供茅。"是也。其长大者，用以盖屋。</p><p>香茅　似茅而香，人以当茶。制七香酒亦用之，味辛。</p><p>仙草　生水泽间，四月间取之晒干，煮熟和米粉，虽三伏成冻，可解热。</p><p>紫草　色可染紫。小儿痘疮，煎汤服愈。</p><p>菅草　《尔雅》云："'白叶野菅'。注谓茅属，有二种。"陆机云："菅似茅，滑泽无毛，根下五寸中有白粉。柔韧，宜为索。"</p><p>仙人掌　如人掌，治肠痔、泻血。</p><p>鼠面草　《艾轩集》作"暑菊"，生田野，叶苍白色，三月间人多采之，与米粉同捣作饼饵，蒸熟食之。"</p><p>大风草　疗大风疾。</p><p>接骨草　生坑涧中，取其茎断之，接则复续，人手足跌伤用之。</p><p>枪刀草　似凤尾草而叶大，治枪伤。</p><p>淡酸草　生石间。</p><p>遍地锦　叶似萍而大，味辛，近园荽。以上三草合而捣之，治蛇伤如神。</p><p>凤尾草　形似凤尾，故名。</p><p>毛类</p><p>毛，兽族也。寒而生，暑而革，以其时也。安溪山中厥兽惟多，或入笠而驯，或走圹而猛，其种靡一，可以供祭祀、备服乘，为用大矣。毛之有名者凡二十一种，各考注其下：</p><p>牛　牛为家畜，首角，耳无窍，齿有下无上，尾肉而末毛，性顺而缓，其食既食复出而嚼之。牡曰"牜巷"，牝曰"母"。农用以耕，礼充太牢，兽之有功于民与夫中礼之用者，莫大于此。</p><p>马　《周礼》："六扰之一，是谓家畜。"其色不一，其蹄圆，尾卯而散垂，其力徤，八尺为駥，古人用以驾车。牡为'隲'，牝为'騇'。"《列子》曰："马口中红白间色者寿，鼻中红色如朱点者寿，眼中赤色如象形者寿，上齿欲钩，下齿欲锯，上唇欲缓，下唇欲急，其善走者用以骑战，则驱驰冲突，其锐莫当，故国家之用，以养马为急。"</p><p>猪　北方猪多食草，其味不佳，一人而养四、五十。在南方，皆谷食，其味佳。</p><p>羊　首角蹄棱，其齿有下无上，尾秃，食齥齥，黑白二种，在闽中多黑，性畏露，养之当晚出早归。旧说："春夏早放，秋冬晚出，尤善群，每成群以一雄为主，举群听之。"今俗所谓压群是也。</p><p>猫　能捕鼠，有数种。身短尾如钉耳提之身缩一团者佳；身长尾大者拙。谚云："尾大懒如蛇。"闻温州猫有三种：有碎鼠猫，皆辟去比邻数家鼠不敢入其上也；有积鼠，捕鼠堆积之，拣择而食；有食鼠，捕鼠而食也，斯为下，上鼠价值银三、四十云。</p><p>虎　一名"山君"，言山兽虎为之君，行以爪拆地观奇耦，及作威则毛张爪露，啸则林振风生。安溪山木深邃，虎患为多。</p><p>豹　毛黄，小于虎，纹黑如钱，比比相对。古云："饿狼食不足，饥豹食有余。"言狼贪豹廉也。</p><p>熊　有人熊，四掌绝似人手足。有猪熊，似猪其毛黑。《本草图经》："性轻健，好攀缘树木，见人则自投而下。胆可入药，掌味为珍，背上有脂曰"熊白"，寒月有，夏无。"</p><p>豺　狗足狗声，今人所谓"噬狗"是也。尾长颊白，高前广后，其色黄。每群行有一小者指路，遇犬羊相与传食，一霎而尽。贪残之兽也。</p><p>鹿　行速，性警防，分背而食，食则相呼，群居则环其角外向，阳类也，故夏至感阴生而角解。《格物论》："十年为苍鹿，又百年为白鹿，五百年为玄鹿。"</p><p>麂　似鹿而小，其皮甚细，今与鹿皮充贡，但鹿粗而麂细。</p><p>獐　似鹿而小，其皮亦细，本处重之过于麂。《本草》："肉温补，与鹿同。"</p><p>麈　《兴化志》云："山牛也，绝类水牛，角直尾秃。"相传其尾能碎尘。古人挥用麈尾，盖以此也。按：此兽泉中绝少，惟本地有之。</p><p>猴　一名"狙"，一名"王孙"，一名"胡孙"。凡兽皆横，猴则或横或竖，盖其禀气近人，故能晓解人事，鸣噭噭而悲，无脾以行消食，多巧诈。《柳子》曰："猴性躁暴，群居不相善，食相噬啮，行无列，有难则推其柔弱者以免焉。"</p><p>猿　善攀缘，故名。猿似猴大，黑色。《说文》云："或黄或黑，非五里树木不栖，恐人害已也。其物通臂，左引则右短，右引则左短，足不履地，饮水则相连接而下，其声呜咽，每呼三声相连，最为悲怆，其臂可作箫，人得之则自断其臂。"《蜀志》："郑艾见猿抱子在树上，引弩射之，中猿母，其子为拨箭，卷树叶塞疮。艾叹曰：'吾违物性矣。'乃投弩于水中。"</p><p>狐　似狗而小，尾如长帚，小前大后，其为物灵善变化，妖淫以惑人，其性好疑，所谓狐疑也。腋下之皮，其毛纯白，集以为裘，轻柔难得。《本草》云："腊月取狐胆，若有人暴卒未移时者，温水微研，灌入喉即活。"</p><p>獭　似狐而小，青黑色，肤如伏翼，水居食鱼。《淮南子》曰："鹊巢知风，獭穴知水。"言能预知者也。或曰："獭一岁二祭，皆四面陈之。獭圆布，豺方布，亦知报本云。昔魏明帝见洛中白獭不可得，问之徐邈曰："獭喜食鱼。"乃画鱼数百于板中，置之河岸。獭见鱼，竞而取之，卒为人所获。</p><p>兔　口有缺，吐而生子，故谓之兔。旧说："明月之精，视月而孕。"《楚辞》曰："顾兔在腹。"顾兔居月之腹，而天下之兔望焉，于是感气。《礼》以兔曰"明视"，其以此与。</p><p>鼠　昼伏夜行，有齿无牙。《格物论》："鼠善为盗，族类不一，有家鼠、鼯鼠、鼨鼠、火鼠、社鼠、白鼠。"</p><p>狗　耳垂或竖，尾卷或垂，其牙相制，足蹯。蹯后有悬爪曰"犬"，未成毫曰"狗"，四尺为"獒"。</p><p>山狗　赤色黑纹，好食果实。</p><p>竹鼠留　其形如鼠而大，毛细而密，能穿地，食竹根，性温，味甚佳美。</p><p>豪猪　《山海经》云："行山有兽如朦，毛黑如锥，名曰'豪猪'。其鬃有刺，怒则奋以射人，其剌可为簪。"今按：此猪山中多有之，身麻黄色，其刺近肉者一半白，余黑。世传其胃可治翻胃病。</p><p>鼠登鼠令鼠　似鼠，尾散垂，食果，贪缘树而走。遇隔枝处，跃过如飞。</p><p>玉面狸　《格物论》："狸似虎斑，一种似兔而短，栖高木，候风吹而过他木，谓之'风狸'。"东坡云："首如狸，尾似牛，捷险似猿猴。"</p><p>羽类</p><p>羽，虫之属。有三百六十，其说备之《禽经·释鸟》详矣。安溪所有，其状不一，然可以供祭祀，宴宾客，凡三十一种，各考注其下：</p><p>鸠　一名"班鸠"，一名"布谷"。江东呼为"发谷"，天欲雨乃鸣。昔郑弘迁临江太守，郡人徐宪居丧致哀，鸠巢户侧，以孝廉举。后人称宪为"白鸠郎"。</p><p>燕　《尔雅》曰"鳦"，一名"玄鸟"，盖取其色之玄。有二种：颔赤者为"越燕"，颔黄者为"胡燕"。凡燕依人家栖息，无有敢杀之者。故老相传云："杀燕令人发恶疾。"诗云："燕知社日辞巢去。"此地燕不知社。</p><p>鹊　一名"干鹊"，一名"喜鹊"，俗呼为"客鸟"。俯鸣则阴，仰鸣则（晴）。《淮南子》曰："鹊，知风之自而作其巢，知岁所在而开其户。"盖鹊巢高枝，知来岁多风，则巢于下枝。又鹊巢开户向天，一而背岁。故《博物志》云："鹊背太岁也。"俗说："鹊巢中有梁，见鹊上梁者必贵。"又谓"其鸣有吉庆事或客至。"</p><p>鸡　鸡，知时之畜，司晨，善斗，火德之精。《记》曰："鸡为翰音，头戴冠，文也；足传距，武也；敌在前敢斗，勇也；见食相呼，仁也；守夜不失时，信也。有五德之贵也。"</p><p>雉　今所谓"雉鸐"也，又呼"野鸡"。其飞不越分域、疆界之内，其交有时别有伦。其羽纹明，可用为仪。故王后之服画之曰"华虫"，曰"祎衣"，皆是鸟也。其死耿介。《周官》曰："士执雉。"《书云》："一死贽。"取其守介，死不失节也。</p><p>鹅　一名"舒雁"，江东人谓之"鹅"。掌黄羽素，颈长眼绿，王羲之爱之。</p><p>鸥　海鸟也。色白，百数为群，飞鸣咿呕，因名曰"鸥"。《说文》云："多在涨海中随潮上下，常以三月风至乃还洲屿。"《列子》论：海翁事，以为鸥忘机则狎，机动则飞去。然则机之所伏，虽禽鸟犹知之，人何必以机诈为哉！</p><p>鹳　状似鹤，每遇巨石，知其下有蛇，即于石前如术士禹步，其石即然而转。南方有里人伺其养雏，缘木以篾，𫄠缚其巢，鹳则作法解之。天将雨，则长鸣而喜，善群飞。薄霄激雨，雨为之散。作巢大如轮，伏卵时取礐石围卵，以助暖气，故方术家以鹳巢中礐石为真物也。又泥其巢傍为池，池以石宿水，取鱼置池中，以饲其雏。《记》曰："鹳能聚水巢上，故人多聚鹳鸟以攘火灾。"予学谕箫山，鹳屡结巢文庙，结东则东斋登第，结西则西斋第，每有验，始信为瑞鸟也。</p><p>鸭　鸭，家骛也。头绿掌黄，文翅花毛，一名"舒凫"，皆自呼其名"鸭鸭"。</p><p>雁　阳鸟也，一名"朱鸟"，多集洲渚间，春去秋来，性恶热，故始寒则南翔，始暑则北狙。《释鸟》云："足蹼踵企，衔芦而翔，以避矰缴。其飞也有序，其进也有渐，其羽可用为仪。知夫妇之义，故婚礼用之。周官六贽，大夫执雁，盖取其去就有仪，不失序也。"</p><p>鹰　鸷鸟也，金睛铁爪，钓嘴剑翮，善击。月令仲春，鹰化为鸠；仲秋，鸠化为鹰。今西北人多畜鹰教之，旬月间即操纵随人意，用以攫兔。</p><p>凫　《释鸟》曰："沉凫，卑脚短喙，百十为群，其飞迅速而下，没而还浮，与波上下。"《楚辞》曰："宁昂昂若千里之驹乎，将汜汜若水中之凫乎。"</p><p>莺　莺名不一，曰"黄鸟"，曰"黄鹂"，曰"搏黍"，曰"仓庚"。其声清和婉转，可听如调歌然。当椹熟时，则应节而来。此鸟与燕皆入蛰，燕冬间入蛰，其形如稿，春乃飞去；莺冬月以土自裹而蛰。</p><p>乌　其全体皆乌者，名乌，能返哺，孝鸟也。身乌颈白者名"夕乌"，人遇其鸣则恶而唾之，鬼鸟也。</p><p>鹞　大如鹰，苍黑色，尾短善击凫雁。大者谓之"老鹞"，羽毛粗，鼻上黄如腊色者，俗谓之"蜡鼻"。</p><p>鸳鸯　匹鸟而有恩也，雌雄偶居。崔豹《古今注》云："鸳鸯，鸠类也。雌雄未尝相离，人得其一，一思而死，故谓之'匹鸟'。"《本草食疗方》云："人家夫妇不和，作羹私与食之，立相怜爱。"</p><p>杜鹃　一名"杜宇"，一名"子规"，四月间苦啼，啼血不止，始鸣皆北向，啼苦则倒悬于树，寄巢生子，百鸟为哺雏。</p><p>百舌　似鸲鹆而身差长，毛苍嘴尖，惟食蚯蚓，一名"反舌"，谓能反复其舌，以效百鸟之声也。</p><p>画眉　褐质白眉，善鸣好斗，其声似莺而小，最清婉可听。</p><p>竹鸡　与鹧鸪相类，其声亮，俗传能辟蚁。谓："屋中白蚁，闻其声皆移去。"</p><p>布谷　《尔雅》："鸣鸠鴶鹆。"即今之布谷也。语云："布谷催耕，故名"。盖东作方兴则鸣，人以为耕农之候也。</p><p>鸲鹆　江东人呼"鵋其鸟"，亦谓之"鸲鹆"，端午断舌养之，能人言。俗呼"八哥"。</p><p>鹡鸰　水鸟，脚细尾长，背青灰色，腹下白，颈上黑如连钱，飞则鸣，行则摇尾。诗以况兄弟。唐元宗时，鹡鸰千数集于殿，魏光乘作颂以献，以为友悌之祥。</p><p>鹧鸪　飞常向日，畏霜露，早晚稀出，或夜飞则以木叶自覆其背，多对啼南向，虽东西回翔，然开翅之始，必先南翥。肉白而脆，味胜雉鸡。</p><p>啄木　啄木，䴕鸟也。口如锥，长二寸许，常啄树食虫。《本草》云："有大有小，褐者是雌，斑者是雄，患牙齿痛，以此鸟烧灰为末，塞孔中即愈。"</p><p>山鹕　大如鸠，苍色，两腮有圆点，黑白相映，上下修跳不定，善鸣声清，调如莺，人多笼畜之。又有"吉吊"，形与山鹕相类，声不如鹕。</p><p>鹪鹩　诗所谓"桃虫"也。一名"巧妇"，一名"篾匠"，本地有之。此鸟最小，往往于桑条弱叶间结巢，缉理完好，生子其间不坠。</p><p>翡翠　赤羽曰"翡"，青羽曰"翠"，小如燕，毛青黑，翎深青有光，飞水上食鱼。翡大如鸠，以毛紫赤，羽青不深无光，林栖不食鱼，其羽人家多用之缠花胜。</p><p>白鹭　顶有丝，脚绿，一名"夫鉏"，一名"属玉"。刘禹锡云："鹭儿最高洁，毛衣新成雪不敌。"</p><p>白头翁　似雀而大，头有白点，故名。</p><p>鳞类</p><p>《尔雅》："鳞具八十一，九九之数，阳也；具三十六，六六之数，阴也。其族甚繁。生巨海中，为鲸、为鲲、为鳅，大者长数里，小者长数丈，嘘风喷雨。潜物之至大者，莫鱼若也。"昔陶朱养鱼，以六亩地为池，画九州聚石作九岛，使鱼绕之，日夜可千余回；春二月，以怀子鱼置之塘，其生自繁，可以资民用也。鱼之有名凡十种，各考注于下：</p><p>鲤　《尔雅》：《释鱼》，以"鲤"冠篇。《养鱼经》曰："人多养鲤者，鲤不相食，易长而且贵也。"</p><p>鲈　巨口细鳞，能食诸鱼。凡池塘中放鱼秧，必拣而出之。肉可为脍。张翰思鲈以此。隋炀帝谓："金齑玉脍。亦东南之佳味也。"</p><p>鲫　淡水鱼也，海中亦有之，体促肚大，脊隆色白带微黄。本地溪中所生者仅二、三指许。《药性赋》云："味甘温，主温胃气。"</p><p>鳝　诸家皆云"似蛇无鳞"。今观之有细鳞，穴处，夏出冬蛰，状如鳗，但鳗肉滑，鳝肉涩，鳗脊圆，鳝脊骨方。</p><p>鳗　本地有二种：曰"蛟鳗"，善攻崎岸；曰"卢鳗"，力最大，长五、六尺，圆身扁尾，头有两耳，肉极膏腴丰美，可疗疮杀虫。</p><p>斗鱼　大如指，长二、三寸，身有花纹红绿相间，尾鲜红有黄点，善斗，儿童辈多盆养之，此地呼为"丁班鱼"。</p><p>吹沙鱼　鱼小身圆，贴沙而行，常张口吹沙，故名。</p><p>田瑟　生池田泥中，无鳞，黑色巨口，在池塘中能食小鱼，颊旁有刺弹人，故又名"弹瑟"，以其生于涂如虱，又谓之"涂虱"。</p><p>鲢鱼　口小鳞细，身扁色白，人家畜池塘中，大者二尺许，甚佳；又一种巨头者，大头鲢，味次之。</p><p>金鱼　有二种：大者为金鲤，小者为金鲫，其色如金，亦有时变白，曰"银鱼"，人家或畜之池，或畜之盆，以供观玩。</p><p>甲类</p><p>虫之有甲者，亦鱼属也，生之山泽、溪涧之间，性之寒温，味之美恶，载之《尔雅》详矣。安溪有甲之鱼，凡五种，各考注于下：</p><p>龟　虫有三百六十，龟为之长，背有文应八卦，胁肋有文应二十四气。《周礼》："天龟曰'灵属'，色玄，其行俯。地龟曰'绎属'，色黄，其行仰，东龟曰'果属'，色青，其甲并前；西龟曰：'雷属'，色白，其行左倪；南龟曰'猎属'，色赤，其甲并后；北龟曰'若属'，色黑，其行右倪，善藏，久能行气导引。《韩子》谓之'穹龟'，《白虎通》谓之'寿考物'也。"</p><p>鳖　俗呼"团鱼"。形与龟相类，但龟甲裹肉，鳖肉裹甲，乃食品之珍者。颈中有软骨，与鳖相类，名曰'丑'，食当剔去之，亦不可与苋同食，令人生鳖瘕，难治。</p><p>蟹　北人呼"螃蟹"，南人以其螯有毛呼'毛蟹'。江中生者长一尺，此地生者长四、五寸。雌者团脐，满壳皆黄膏；雄者尖脐，满壳皆白脂。好食稻穗，故脐中有芒。</p><p>螺　种类甚多，一种取其黡，可和香，名曰"香螺"。一种阔口圆身，壳色黄白有黑点，名曰"花螺"。一种软壳吐舌，名曰"泥螺"。一种小而长，自首至尾有旋文，名曰"梭尾螺"。一种生田中，用清水浸去泥，然后可食，名曰"田螺"，本地惟有之。</p><p>鼋　多产江湖中，四足而鳞，似鳖而大。头有刺，青绿色。老者能变为魅，性至难死，剔其肉尽，头犹能咬物。</p><p>虫类</p><p>虫，至微也。一母而生百子，或潜之水，或附之树，或巢于土壤之间，飞而鸣，缩而藏。安溪虫之有名者凡二十二种，各考注于下：</p><p>蚕　一种曰"原蚕"，一种大而黑曰"番蚕"，性好温恶寒，好干恶湿，养之多就暖室，饲之叶用干。《周礼》禁"原蚕"。说者谓："恶其伤马。盖蚕与马皆阳类，养'原蚕'则耗阳气，故伤马，是以先王禁之。"</p><p>蛇　种类甚多。曰"水蛇"，曰"草花蛇"，水处曰"红蛇"、"青竹蛇"、"百步蛇"。陆处者尤毒，凡遇蛇伤，急服麻油一碗，以鸡子钻孔，掩其疮口，则毒赶入鸡子，须臾尽黑，四五换则毒尽而愈。</p><p>蜂　飞虫，能螫人，其毒在尾，取百花酿蜜于房，有君臣礼。其王之所居，叠积如台，众蜂为之旋绕，每日两衙应潮，无王则尽死。</p><p>蛙　青色，腹细紫尖，后脚长，善跃。一种曰"土鸭"，一种曰"水鸡"，身长嘴短，背黄黑色，白上有黑点。一种曰"石棱鱼"，生溪涧深洁处，身有文紫班，如缬锦，昔人谓之"绵绷"，味甚佳。</p><p>萤　一名"晖夜"，一名"夜光"，一名"宵烛"。生阴湿地，大暑前后得大火之气而化，以囊盛之，可以照书、入药品。</p><p>蚊　有水草之交则生，长喙身细，性恶而毒。《埤雅》曰："蚊性恶烟，以艾薰之则溃，或以栋花薰之亦逝。"人问杨子以"货殖"。杨子曰："蚊"，谓蚊取利虽小而善挠，令人长夜不寐，人之营利何异此？</p><p>蝉　两翼，喙长在腹下，或以为无口，以胁鸣。有五德："文、清、廉、俭、信"。欧阳《鸣蝉赋》："吐孤韵以杂律，含五音之自然。吾不知其何物，其名曰'蝉'。"</p><p>蝇　蝇好交，其前足有绞绳之象，其后足摇翅自扇，故《尔雅》云："蝇，丑扇。"又一种青蝇，赤头如火，背若负金。传曰："蝇喜暖而恶寒，故遇冰輙侧翅远引，所谓：'夏虫不可以语冰'盖有小人之状也。"</p><p>蝗　食禾稼虫也。凶年则生，能坏禾稼，民以为灾。</p><p>蝶　蛱蝶粉翅，有须，一名"蝴蝶"。《埤雅》云："园蔬化为蝶。"</p><p>蛾　一名"慕光"，先孕后交，每夜飞，善拂灯火，多赴灯而死。古云："附炎竟何功？自取焚如酷。"世之趋附者，即此可戒焉。</p><p>蚁　有数种。有马蚁，大能螫人，作穴依树。有黄蚁、黑蚁，作穴地中。有白蚁，则能运土，上食屋木，大雨将集，则先封户。昔人以蚁知义，诗云："尊卑应识君臣位。"</p><p>蝙蝠　一名"伏兽"，一名"天鼠"，肉翅，昼伏夜飞，捕小虫食之。</p><p>蟋蟀　似蝗而小，善跃，光泽如漆，有角翅，一名"促织"，善斗。七月在野，九月在户，十月入居床下。语曰："促织鸣，懒妇惊。"传曰："蟋蟀之虫，随际迎阳，秋初生，得寒乃鸣。"</p><p>虾蟆　生陂泽中，身小背有黑点，举动极急，能跳接百虫食之。</p><p>蜻蜓　一名"蜻蛉"，饮露，六足四翼，食蚊虻，遇雨多集水上款飞。</p><p>螳螂　有斧虫也。前两足如斧，举以拒物。深秋乳子，至夏初乃生，常捕蝉而食。将捕蝉时，往往执叶自蔽，物小而智如此。</p><p>水蛭　俗呼"马蟥"，能咂人血。此物能去结积。昔楚王食菹，偶研蛭吞之，王素有结积疾，因是而愈。</p><p>蜘蛛　大腹者名"蟏蛸"，小而长脚者名"喜子"。有赤班色者，有五色者，多于空中作圆网，以掩食蚊虻。王守一每见蛛网，必以杖裂之，盖恶其机害物也。</p><p>蜈蚣　此虫至毒，人家屋壁往往有之，喜食鸡肉，时闻鸡肉气，即投下就之。人或有被其毒者。</p><p>蚯蚓　一名"土龙"，一名"蜿蟺"，一名"曲蟺"。引而后伸，应侯而鸣，长吟于地中，江东谓之"歌女"。传曰："蛇无足，蚓无筋。"旧说乃土精，无心之虫也。</p><p>蜣螂　一名"蛣蜣"，其大者鼻高目深，名"胡蜣螂"，翅光黑如漆，飞有气息，庄子云："蛣蜣之智，在于转丸。"</p><div class=pgc-img><img alt=林碧隐：《安溪县志》03地舆类二，福建泉州安溪县志（嘉靖版） onerror=errorimg.call(this); src=https://p3.pstatp.com/large/pgc-image/eea51b79fcb3478e9777911359e6c1f9><p class=pgc-img-caption></p></div><h2 class=pgc-h-arrow-right>　　十四、贡赋</h2><p>贡者，下所供也；赋者，上所取也。《夏书》之"厥贡厥赋"，《周官》之"九贡九赋"是也。安溪贡赋，历代不同。而我朝额办、岁办及各色课程，各有定制，皆书之以备版籍之考。志《贡赋》。</p><p>唐　制不可考。</p><p>伪闽　王延钧，遣官丈量田土，第为三等。上给僧道，次给土着，又次给流寓。其科取之法，彷诸唐两税而特重焉。</p><p>及宋　因陈洪进纳士，诏均定租额，罢烦赋之无名者，以土田高下，定出产钱，而第五等，征输两税，一以产钱为宗。升平既久，奸弊日生，至于产钱不实，五等人户，亦无足据矣。</p><p>本县产钱一千九百八十三贯九百五十七文。（田以种子论，上等斗或一十文；中等斗或七文、五文；下等斗三文；自第四等、第三等并与诸县同，自二贯二百文至三贯八百八十九文为第二等；三贯八百九十文以上并与一等。）</p><p>夏税钱内有布税、小麦、秆草三顶。每小麦一斗，元价二百三十文，增价一百二十文，元价从州纳，增价从县纳。其布税折变秆草者，每草一束钱二十文，仍于布税内，免科七钱七分。</p><p>本县夏税钱二千三百五贯五百三十四文。（每产钱一文，纳税钱一分五厘，布钱一分二厘五丝，小麦一勺五抄，其科折秆草，产钱一贯至二贯文科六束，三贯至七贯文七束，八贯至十贯九束，自十贯以上每贯十束。）</p><p>秋税糙米，本府原额七万九千二百三十一石有奇。开禧间，郡守陈子冲除豁三千五百三十三石四斗有奇，见额七万五千六百九十三石一斗二升四合四勺有奇，白米见额四万六千四百五十四石四斗五升有奇；其糙米变白米者，每糙米一斗变白米八升，逐年截拨仓分。</p><p>本县该糙米七千三百二十六石九斗，白米三千五十八石四斗九升五勺（与南安同）。</p><p>秋税黑豆钱，每豆一斗，折钱三百文，仍于糙米内折除六升八合。</p><p>本县该二千一百七十二贯三百五十文（自第三等以上户，每产钱一百文，纳豆五升五合）。</p><p>本县该二十六石六斗七升。</p><p>元　本县无考。</p><p>国朝　凡天下田地、园林、池塘、海荡等，悉书其名数于籍，为等有二，曰官曰民，若职若学、若废寺、若没官皆系于官。其赋亦分夏秋二税，夏税征钞，秋税征米。旧制民产亩科夏税四文，秋米五升，惟官产轻重不同，有甚重者至一石，轻者亦至一斗。景泰间，乃下减分之令，凡官米自一斗至四斗减十之一，四斗一升以上减三之七，遂为定则云。</p><p>夏税钞　本县该钞一百七锭四贯五百七十八文。</p><p>官田地等钞九十锭二贯三百一十六文。（官租田、废寺田、官学田每亩每科三文；今没官田每亩科钞二文；官租地，今没官地每亩科二文；职地、官学地每亩科三文；官租山、废寺山每亩科一文。）</p><p>民田地等钞九十七锭七贯二百八十文。</p><p>内田地山塘每亩并科四文。</p><p>秋租钞　本县二十一锭九百一十文。</p><p>官地等钞二十一锭九百一十丈。（内官租地每亩科六分八厘，官学山每亩科二百文，废寺山每亩科七十一文一分二厘。）</p><p>秋粮米　本县秋米正耗共七千九百二十一石三斗五升。</p><p>官田地等米正耗共一千三百三十七石一斗。（内官租田每亩科正米六升一勺，职田每亩科正米七升；今没官田每亩科正米二升；废寺田每亩科正米三斗五升九勺；官学田每亩科正米五升；官租地每亩科正米四升八合；职地每亩科正米七斗；今没官地每亩科正米二斗；学地每亩科正米五升。）</p><p>民田地等米正耗共六千五百八十四石二斗五升。（内民田一则每亩科正米五升五勺，余田地、山、池塘每亩并科正米五升。）</p><p>官米折色　旧制民米每石量折十分之三，每米一斗征银三分，解运赴京。至沈御史奏，将民米存留储积，以官米随等第科银大约每斗三分有奇，抵旧折色之数。</p><p>本县银四十四两四钱六分六厘。</p><p>铁课</p><p>宋，产铁之场，在永春曰"倚洋"，安溪曰"青阳"，德化曰"赤水"，而晋江之石岗、卢湾、牛头屿、长箕头，惠安之卜坑、黄崎、潐头、许埭、港尾、沙溜、卢头、峰前、牛埭皆有铁砂。庆历三年，立法禁兴贩入海，后有诏许于两浙货卖，未几罢。至淳祐中，永春东洋、肥湖，德化信洋、山田、丘埕铁砂尚有业作者，通判掌之。诸县岁额钱五十五贯七十文，曰"炉税钱"，解送建宁府坑冶。我朝悉罢官坑冶，铁课均敫丁田。</p><p>本县课铁一千三百二十七斤一十二两（每斤征银二分五厘解工部，又一半每斤折钞一百二十文解府。）</p><p>商课</p><p>宋，诸县各有税务。政和八年、绍定元年、二年，额减数盈缩不常，于是有侵蚀追陪之弊，后皆罢废。丞簿兼掌之，其税目有遗利、陪纲、增税一五分、二五分、糜费头等钱。（遗利钱二百三十七贯六百文，陪纲钱六百六十九贯三百五十六文，增税一五分钱一千三百五贯四百二十八文，增税二五分钱六百四十八贯八十八文，糜费头钱一十六贯四十三文。）</p><p>国朝，府设税课司，县设税课局，凡货物税三十分之一。永乐七年，差有职事人点问，遂以所点为额。正统元年，诏革司局课钞不及三万贯者，由是诸县局例罢，有司兼领之，唯税课司及晋江县局如故，而货物弛不复税，课额尚存。今每岁就均徭中编银一十九两五钱九分解府。</p><p>周岁商税等课钞一千六百二十六锭四贯七百六十五文。</p><p>原额课钞七百三十八锭二贯一百五十文。（商税课钞六百一十六锭四百三十文，窑冶课钞六锭三百二十文，门摊课钞一百一十六锭一贯四百文。）</p><p>新增课钞八百八十八锭二贯六百一十五文，（商税课钞四百二十二锭三贯一十五文，门摊课钞四百六十五锭六百文，契本工墨课钞四贯。）</p><p>闰月课钞加一百四十一锭三贯四百四十一文。（商税课钞九十三锭一贯一百六十四文，门摊课钞四十八锭二贯二百五十文，契本工墨课钞二十七文。）</p><p>各色课</p><p>周岁酒醋等课钞一百四十一锭四贯二百七十文。（酒醋课钞一十六锭四贯，窑冶课钞八十六锭一贯九百二十文，系官房屋课钞七锭三贯三百九十文，房地赁课钞三百文，铸泻课钞六锭四贯四百三十文，茶课钞二百三十文，铁课钞二十四锭。）</p><p>闰月加一十一锭四贯一百五文。（酒醋课钞一锭二贯，窑冶课钞七锭九百九十三文，系官房屋课钞三贯一百九十九文，房地赁课钞二十五文，铸泻课钞二贯八百六十九文，茶课钞一十九文，铁课钞二锭）。</p><p>已上课钞岁报额数，无银征解。</p><p>农桑绢课</p><p>宋　夏税布纽产钱科纳，南渡后，始折布为钱，以供军时，亦令民广植桑柘而无特征。</p><p>我朝　度旷地之在官者，予民种桑，亩四十株、每株科丝五钱，每丝一斤四两。成绢一匹，长三丈，其余两为寸尺之差，里甲丁粮科解。</p><p>本县该绢一丈九尺九寸，每匹征银一两六钱。</p><p>物料</p><p>唐宋　土贡甚少，然亦屡罢。及南渡军兴，于是名色繁多，皆有司随时措办，非有定额，故其制不能尽考。</p><p>国朝　每岁物料，俱于该年里甲丁粮出办。至御史沈奏准，各县每米一石、人丁一丁，岁征银八分，通融各县该办之数，就于八分内支解。本府编佥长解买办，本色解部交纳。至嘉靖二十六年御史金会议，又因八分丁料之法斟酌而损益，每丁石足征银七分八厘，附派油帖征银解司支解。岁额杂三办，仍以京司府三项盐钞并支其内。其数详备于《八闽料钞》总征册云。</p><p>额办</p><p>历日纸　二万张。（弘治年间无查，正德十一年二万张，连松烟工食价银七两四钱。余年至嘉靖以来俱同。）</p><p>药味　樟脑三十五斤，三赖子四十斤。（弘治间无查，正德十一年征银一十一两，余年及嘉靖以来俱同。）</p><p>牲口　年分二季输银。（弘治间无考，正德十年征银一十三两二钱二分四毫五丝，至嘉靖以来俱同。）</p><p>弓箭　弓一百四十六张，弦七百三十条，箭一千七百一十二枝。（弘治五年征银多至一百七十八两三钱八分，少者一百九两六钱三分。正德元年间多至一百七十八两三钱八分，少者一百九两，及嘉靖以来俱同。）</p><p>军器　弘治五年征银多至八十六两九钱三分，少者二十七两九钱零。正德元年，少者二十七两九钱零，多至五十三两六钱。嘉靖以来，多至三十六两三钱零，少者二十七两九钱零。</p><p>杂皮　弘治五年，杂皮折造胖袄二十领，征银少者一十九两二钱三分，多至五十二两五钱零。正德元年，多至二十一两五钱零。嘉靖元年二十一两五钱。</p><p>翎毛　二千四百根。（弘治五年起至十六年止，折银六钱三分。正德元年起至十六年止，折钞银五钱零。嘉靖以来俱同。）</p><p>鹿皮　鹿皮一张，麂皮四十张。（弘治五年至正德、嘉靖年间同，每年鹿皮一张，银九钱；麂皮四十张，每张征银五钱五分。）</p><p>翠毛　五个。（弘治五年至正德年止，每年翠毛五个，银一毛钱五分。嘉靖年起，每年翠毛五个，银一两五。）</p><p>岁办</p><p>水牛底皮　二张。（弘治五年起至正德年间止，每年水牛底皮二张，每张银一十三两。嘉靖元年起，水牛底皮二张，每张银八两五钱）。</p><p>白糖厨料　弘治至正德十五年具派里甲，无查。十六年征银六十九两四钱二分九毫零。嘉靖元年，银三十四两七钱一分二厘零；二年，四十八两五钱八分零；三年，六十九两四钱二分；四年，六十四两八分零；余年增减不一。</p><p>黄蜡叶茶　弘治至正德十五年具派里甲，无考。十六年至嘉靖元年，征银一十四两一钱六分零；二年同；三年，银二十八两三钱三分零；四年，银二十六两三钱一分零；余年增减不一。</p><p>石大青　弘治五年，少者银五钱六分，多至九十五两七分；正德八年，少者二两五钱，多至一百两五钱三分；嘉靖年间无征。</p><p>黑铅　弘治五年无考。正德四年，银少者八钱二分，多至七两三钱；嘉靖以来俱无征。</p><p>银朱　内有腻朱。（弘治八年，征银少者八两三钱，多至四十一两零；至正德六年，少者九钱，多至八十八两一钱；嘉靖年间无征。）</p><p>红熟铜　弘治五年、十一至十二年，每年银七钱七分；十六年九钱三分；正德十一年，银少者二分，多至九两；嘉靖元年，征三年，每年征银七两六钱。</p><p>黄熟铜　弘治五年，征银少者八钱四分，多至一两三分；正德六年，少者一钱二分，多至二十八两三钱；嘉靖五年，征银一十四两六钱八分零；九年，征银一十三两五钱七分零。</p><p>生铜　弘治九年，征银少者二两四钱，多至七十六两五钱；正德、嘉靖具无征。</p><p>熟铁　弘治六年，征银少者八钱三分，多至九两四钱；正德四年，少者银五钱三分，多至二十七两九钱六分。</p><p>金箔　弘治五年，征银少者二钱一分，多至七两四钱五分；正德十四年，少者二两三钱七分，多至一十三两八钱四分；嘉靖三年，少者四两六钱，多至二十一两六钱零。</p><p>熖硝　一千斤三两。（弘治五年、十年，每年征银八两三钱四分；至正德四年，少者三钱二分，多至三十五两五钱四分；嘉靖七年征银九两二钱。）</p><p>杉木　弘治、正德、嘉靖间俱无征。</p><p>牛筋　弘治五年，征银少者三钱二分，多至四两一钱；正德三年，少者三钱二分，多至五钱七分；嘉靖间无征。</p><p>绵羊皮　弘治十三年，征银少者二两四钱四分，多至十八两八钱；嘉靖元年，少者一十八两二钱。</p><p>苏青　正德三、四年，征银三两四钱；五年，征银三钱二分；六年，银一钱四分；嘉靖无征。</p><p>皮张　弘治七年，征银少者七钱二分，多至三两四钱；正德七年，少者银四钱九分；九年多至十一两二钱；嘉靖元年七钱。</p><p>楠木　弘治五年、十一年，每年征银一十六两八钱七分；正德、嘉靖年间无征。</p><p>柁木　弘治间无征。正德八年，征银少者七两二钱，多至二十六两二钱六厘。嘉靖年间无征。</p><p>串五丝　弘治五年，征银少者一两二分，多至七两二分；正德、嘉靖年间俱无征。</p><p>绫纱纸剳　弘治十四年，银二百六两五钱二分；正德三年，银一百四十一两四钱一分；十年，一百一十二两八钱七分；十六年一百七两九钱六厘；嘉靖八年，银一百四十六两五钱三厘。</p><p>明纲甲叶　正德十、十一年，征银共一百八十五两五钱；嘉靖年间无征。</p><p>青熟丝绸绵煖皮　弘治间无征。正德四年，少者银六钱一分；十四年，多至七两三钱；嘉靖元年，五两七钱三分。</p><p>杂办</p><p>生漆　弘治六年，征银少者二钱二厘；三年，多至一十七两四钱一分。正德五年，少者四两三钱二分；十一年，多至四十二两五钱三分。嘉靖年间无征。</p><p>棕木　弘治八年，征银少者二钱，多至一两八钱；正德十三年，少者三钱，多至八两九钱六分；嘉靖年间，多至四十二两五钱四分。</p><p>水胶　弘治九年，征银少者五钱二分五厘，多至四两一钱八分；正德十二年，少者一钱五分，多至八两九钱六分；嘉靖三年，少者三钱，多至七两一钱六分。</p><p>杂皮　弘治、正德间无征。</p><p>黄蜡　弘治五年，征银一两三分；十七年，多至五两四钱。正德间以来无征。</p><p>白麻　弘治十年，征银七两三钱二分；十二年，一十四两四钱四钱四分；正德六年，少者七钱九分；八年，多至四两三钱；嘉靖四年，征银六十两一钱八分。</p><p>布匹　弘治十年，征银一十一两五钱；十六年，五两三钱；正德八年，少者一两三分五厘，多至二十九两八钱八分；嘉靖间无征。</p><p>纸张　弘治十五年、十六年，银五两七钱六分；正德四年，少者二两二分；十三年，多至一十八两一钱九分；嘉靖二年，六两六分；七年，征三钱二分。</p><p>纻丝线罗　正德十一年，银六十九两三钱五分；嘉靖三年，少者三十八两三钱，多至七十八两九钱九分。</p><p>荒丝　正德三年，征银少者二钱；八年，多至一两一钱；嘉靖八年，征银一百三十二两三钱八分零。</p><p>翠毛　弘治间无征。正德八年，少者银三钱一分；十四年，多至银七两七钱二分；嘉靖年间无征。</p><p>生铁　弘治间无征；正德十三年，征银四钱二分；嘉靖三年，征银五钱九分四厘。</p><p>铁线　弘治九年，少者六钱三分，多至四十五两五钱；嘉靖五年，征银四十六两二钱一分。</p><p>木炭　正德八年，少者二两八钱三分，多至六十六两九钱四分；嘉靖元年，八两七钱；三年，三十二两四钱二分。</p><p>里甲纲银　国初，应役之费，唯以里甲直日者自办。正德十五年，沈御史议将通县费用分正杂二办，以丁四粮六法则科派。嘉靖十六年，御史李凤翔再议，刊定赋役册储库，其银两用度各有定则，但额外之费尚多，原派之数未足，盖未能奉行如法云。</p><h2 class=pgc-h-arrow-right>　　十五、水利</h2><p>陂塘之筑，池堰之修，皆为旱涝之备，实农作所系，国赋所关，良有司所当加意者也。志《水利》。</p><p>塘陂</p><p>产坑陂　在永安里。长一百九十三丈，阔六尺，深六尺，溉田三顷十亩。</p><p>上　塘　在永安里。长四十余丈，阔三十余丈，深四尺，溉田一顷三十亩。</p><p>可　塘　在永安里。方圆一十四丈，今为田。</p><p>陈　塘　在永安里。阔六十余丈，深五丈。初龙津有放生池，宋县令陈宓乃移于此，葺亭于上，名曰"流惠亭"。</p><p>周　塘　在长泰里。洪武以后分地方，今属永安里。长六十余丈，阔三丈，深五尺，储水溉田二顷二十亩。</p><p>苏　塘　在长泰里。七十丈，深三丈，溉田二顷二十亩。</p><p>上洋塘　在长泰里。长二十丈，阔十丈，深三尺，溉田二十亩。</p><p>黄潭塘　在长泰里。长六丈三尺，阔四丈五尺，深三尺，溉田一顷一十亩。</p><p>杨柳塘　在依仁里。长四十余丈，深四丈，圳水沿流一里许，溉田一顷九十亩。</p><p>乌德陂　在依仁里。长五十丈，阔三丈，深五尺，溉田三顷八十亩。</p><p>乌镇陂　在依仁里。长一千六百丈，深五尺，溉田三顷五十亩。</p><p>洋塘　在依仁里。方圆二百五十余丈，深三尺，溉田三顷二十亩。乡官詹源请产恳田。</p><p>石蛇陂　在新溪里。长五百余丈，阔四尺，深二尺，溉田一顷八十亩。</p><p>洪岩陂　在新溪里。长三十余丈，阔六尺，自大岩山之南而来，溉田三顷四十亩。</p><p>洪岩洪山陂　在新溪里。二大陂也，水来自大岩山之南者为洪岩陂，来自大岩山之北者为洪山陂。</p><p>二陂共长三千余丈，阔六丈，溉田五十顷九十亩。</p><p>黄新塘　在新溪里。方圆四十余丈，溉田二顷一十亩。</p><p>洪　塘　在新溪里白沙亭十里许。长二十余丈，阔一丈，深八尺，溉田一顷八十亩。</p><p>郑岩陂　在新康里。屈曲二十余里，阔二丈，深三尺，溉田二十顷一十亩。</p><p>卓元东洋陂　在新康里。屈曲二十余里，阔八尺，深三尺，溉田三顷八亩。</p><p>高　陂　在崇善里。长一千六百一十一丈，阔五尺，深三尺，溉田一十顷一十亩。</p><p>亭前陂　在崇善里蓬莱山下。长一百二十七丈，阔十余丈，深五尺，溉田八顷十亩。</p><p>西门陂　在崇信里。旧与亭前陂为一，今各长一百二十七丈，阔一十余丈，深五尺，溉田二顷。</p><p>源口堵珑洋塘　在龙兴里。长五十丈，阔十丈，深四尺，溉田二顷十亩。</p><p>西　陂　在崇善里。长一千一百九十五丈，阔六尺，深七尺，溉田一顷八十亩。</p><p>石鼓陂　在崇善里。长九百三十二丈，阔一十丈，深二尺，溉田二顷二十亩。</p><p>山洋陂　在崇善里。长五百七十三丈，阔五尺，深五尺，溉田一顷九十亩。</p><p>前山坑陂　在感化里。长三百余丈，阔九尺，溉田五十余顷九十亩有余。</p><p>陂乌陂　在来苏里鲎山下。长一千一百九十九丈，阔七丈，深七尺。陂下又有大官圳，长五百九十四丈，阔一丈二尺，深五尺，溉田二百八十顷二十亩零。</p><p>芦汀两塘陂　在还集里。长二十余丈，阔七丈，深八尺，土下两大塘，溉田五顷七十亩。</p><div class=pgc-img><img alt=林碧隐：《安溪县志》03地舆类二，福建泉州安溪县志（嘉靖版） onerror=errorimg.call(this); src=https://p1.pstatp.com/large/pgc-image/c7c2e292c9a749f9a61e62dd4c1c1ebf><p class=pgc-img-caption></p></div><h2 class=pgc-h-arrow-right>　　十六、井泉</h2><p>先王祭五祀，井居其一。《易》曰："井洌寒泉食"。又曰："井养而不穷"。盖井泉之有利于人也大矣。书其大者，余不悉焉。志《井泉》。</p><p>井</p><p>欧宅井　在县治凤山之麓，主山之泉。正统间，里人共浚之，泉愈清冽，又呼为"后田井"，有古石盂在焉。</p><p>县庭前井　在县治中东廊下。宋绍兴间，知县龚时可凿，有《新井铭》，今废。</p><p>县内井　在县治东廊下。国朝天顺间，知县杨纪凿，以便汲水，且防火患。</p><p>下市井　在县治南路旁。旧因妇溺，众填塞作小屋，其上供泗洲佛。成化八年，里人拆屋浚之，味清甘，虽旱不竭，今堙塞。</p><p>曹主簿井　在县治东，地名"下尾"。宋熙宁五年，主簿曹纬凿，右阑有"主簿曹公"四字，今堙塞。</p><p>蔡公井　在县治宣化坊之旁，石阑有"众缘修蔡公井"六字，后堙塞。永乐十八年复浚。</p><p>宫后井　在四圣宫边路旁。</p><p>后园井　在县治西路房后，堙塞。国朝天顺间复浚，今在民家花园之后，故名"后园井"。</p><p>苏家井　在县治后，泉甘冽，汲之者众。</p><p>县前井　在县治兴贤坊，味甚甘，清冽，</p><p>活边巷内井　今废。</p><p>陈复斋井　在凤池桥头复斋祠内。今祠废而井存。</p><p>佛泉井　在新溪里。相传宋昭应禅师经过，值溽暑渴甚，无井可汲。有一老妪汲涧水饮之。禅师感其意，以杖锡卓地，泉出，民遂甃为井，味亦甘美。</p><p>泉</p><p>圣泉　在县治东隘门外。泉涌道旁山石间，砌池潴之，冬夏不竭，石刻"圣泉"二字。</p><p>甘泉　在永安里折柳亭前。味甚甘，可以蠲烦拆酲。</p><p>瀑布泉　在永安里产坑山。雨后潺湲琤琮，奔泻直下，如瀑布状，故得名。</p><p>真觉院泉　在光德里。山前寒声鸣玉，可以洗心清耳，最为可爱。</p><p>汤泉　在龙兴里溪边。</p><h2 class=pgc-h-arrow-right>　　十七、坊市</h2><p>凡邑里，民居所聚之处为坊，而货物贸易之地为市。坊则系之以名，表厥宅里，市则治之以官，平其物价。盖周制矣。安溪虽小，而远近坊市亦有可观。志《坊市》。</p><p>坊</p><p>牧爱坊　在县鼓楼前，旧名"敏政"。国朝正顺间，知县杨纪立。正德十六年，知县龚颖改名"承宣"。嘉靖八年，知县黄怿改名"抚字"，岁久圯坏。嘉靖三十年，知县汪瑀拆建，改今名。</p><p>省元坊　在县治东街。宋淳祐间，县令汪愈为庚戍礼闱第一人陈应雷立，今废。</p><p>中和坊　在县东街。宋宝庆间，县令颜振仲立，今废。</p><p>梯云坊　在东街，初名"攀鳞"。宋嘉定间，县令孙昭先立，改"梯云"，今废。</p><p>美政坊　在县西街，初名"济川"。宋县令林彻改"美政"，后改"亨衢"。县令吴内重立，复名"美政"，今废。</p><p>仰朱坊　在县西街，旧曰："新堤"，以西通仰朱堂故名，今废。</p><p>兴仁、和义二坊　宋嘉定辛未，县前东西新辟一字路，立二表，东曰"兴仁"，西曰"和义"。绍定间，知县刘庞立坊，今废。</p><p>升俊坊　在东街，初名"亨衢"。宋淳熙间，县令林彻改"升俊"，后改"冠英"。咸淳间重立。国朝正统间，知县邵公阳重立，今废。</p><p>兴贤坊　在县东街，旧为"凤池坊"，改"履道坊"。宋淳熙间，县令林彻又改"擢秀"。咸淳间重立，初名"兴贤"，今废。</p><p>宣化坊　在县前街。国朝正统间，知县邵公阳立，今废。</p><p>育贤坊　在儒学前。国朝正统间，知县邵公阳立，今废。</p><p>仙桂坊　在县南街。国朝正统间，知县邵公阳立，今废。</p><p>瀛州坊　在东街。宋嘉定三年，县令赵遵夫立，今废。</p><p>会元坊　宋有会元坊，在西街，为省元陈应雷立，今废。国朝正德十六年，知县龚颖以弘治间知县吴琎立南街"熙春坊"，改今名。</p><p>直讲坊　在县治东，旧名"凤髻"。国朝弘治间，知县吴琎立。正德十六年，知县龚颖为宋直讲张读改立今名。</p><p>侍御坊　在县治西，旧名"龙津"。国朝弘治间，知县吴琎立，正德十六年，知县龚颖为御史刘安生立，改今名。</p><p>激扬坊　在县东分司前。国朝正德七年，知县王廷佐立。</p><p>国宾坊　在县治南。国朝弘治五年，知县陈辅为举人陈兴仁立。</p><p>贞节坊　在县治南街。国朝正德十一年，知县彭黄为旌表节妇詹琎妻林氏立。</p><p>四牌楼二　一在县治前十字街。东匾"进士"，西匾"世科"，南匾"绣衣"，北匾"峨采"；国朝正德间，知县彭黄为御史詹源立。一在儒学前大街，南匾"儒林"，北匾"文苑"，东匾"腾蛟"、"起凤"；国朝正德辛巳，知县龚颖立，今废。</p><p>进士坊　在县西南临溪。宋嘉定间，县令赵彦侯为庚辰进士黄申孙立，今废。</p><p>交教坊　在儒学前，国朝弘治间，知县吴进立，今废。</p><p>秋鹗横霄坊　在县治西。国朝正德辛巳，知县龚颖为举人刘春立。</p><p>泮宫坊　在儒学门前。国朝正德十六年，知县龚颖立，今废。</p><p>梯云坊　在感化里。国朝景泰庚午，知县铙守中为举人李煜立。</p><p>掇英坊　在崇信里。国朝正统间，知县路亨为举人詹靖立。</p><p>云梯坊　在崇信里，国朝永乐间，县令为举人冯毅立，今废。</p><p>兴贤坊　在儒学前东。</p><p>育才坊　在儒学前西。俱嘉靖十六年，署县事本府经历倪用明始建。按：用明署印安溪廉慎有为，一毫无取，二坊之建皆不动费民财，士民至今犹颂德焉。</p><p>市</p><p>东街市　在县前十字街东，立汇征冷铺一所。</p><p>西街市　在县前十字街，立会元冷铺一所。</p><p>南街市　在县前直抵龙津渡，立省元冷铺一所。</p><p>以上三铺各立总甲一名，小甲三名，管各铺铺夫，每夜轮更提铃巡防，以弭火盗。中充总甲者，多狡猾之徒，往往差拨不均，故殷富者经年不差，贫乏者月差数次，风冷霜侵，似亦可悯。前知县黄怿革弊，通查各街烟户，共计若干，自正月初一日起，至十二月除夜终，以序编定，粘于县厅，照依点拨一名，轻重不得，民甚德之。此事非大节，然亦仁恤爱民之意，良有司毋亦效而行之乎。</p><p>儒学街　在儒学门前。东抵钱江庵，西抵南街，其形如带，乃建学时古路。其后改易，术家嫌于屈曲，有妨人才。国朝正德辛巳，知县龚颖改复原路。嘉靖八年，知县黄怿复辟开数丈余，士子往来便之。</p><p>新路街　在县前东。嘉靖六年，知县黄怿开建榜亭一十八间，在于街左。</p><p>湖头市　在感化里。百货所聚，号"小泉州"。</p><h2 class=pgc-h-arrow-right>　　十八、桥渡</h2><p>桥，水梁也；津，小渡也。车舆之行，有桥梁之设；天限之分，有津堠之立，则民无病涉之患矣，亦王政一事也，志《桥渡》。</p><p>桥　凡三十二桥。</p><p>龙津桥　在县治南，即古黄龙渡。宋绍兴八年，县令倪察始以舟为浮桥。淳熙二年，县令赵善竦再修。庆元五年，县令赵师戬始创石址木梁。嘉泰二年，县令龚晏始成之。长六十八丈，广二丈四尺，上覆以屋，凡四十三间。咸淳丁卯，县令钟国秀重修。元至正间圯。国朝天顺四年，邑人李森建，今圯。</p><p>凤池桥　在县治西。宋开禧三年，县令杨承祖始建。嘉定六年，县令陈宓重修，石址木梁，覆以屋，凡四十六间，邑人德之，刻石曰"陈公桥"。复斋以为专前人之功，纳之水，以其接于凤山，改为"凤池桥"。后四十三年，沙拥石出，若有所待，邑人复募而峙立焉，俗呼"上缘桥"。</p><p>以上二桥，实车马往来之冲，但龙津桥正直南门，地理家病其有伤县治，又各梁斜向学基，未免有害。凤池桥适当溪流湍急之处，终难植立。议者谓：当以二桥旧石并作一桥，移造于东大隘之下，连续永安东皋之地，以为水口关锁，则用力省，风气完密，且水宽溪浅，可保坚固无虞矣，起废兴衰之机端有俟云。</p><p>大岭桥　在县西北。</p><p>小岭桥　在县治西北。</p><p>东园桥　在县治西北。</p><p>芒洲桥　在崇善里，跨山坑，小桥通永春县。邑人李森天顺间修建。</p><p>石圳单板桥　在崇善里。</p><p>溪口桥　在崇善里。</p><p>拱　桥　在崇善里。</p><p>仙人跳桥　在崇善里。</p><p>上任、下任桥　在崇善里。</p><p>大澚桥　在崇善里。</p><p>源口埔头桥　在龙兴里。</p><p>牛岭桥　在龙兴里。</p><p>汤头拱桥　在感化里。</p><p>马迹桥　在感化里。</p><p>盆口桥　在感化里。</p><p>卓舍桥　在感化里。</p><p>东山桥　在感化里。</p><p>下坑桥　在感化里。</p><p>白涂桥　在长泰里罗渡东。嘉靖元年，里人黄添养重修。</p><p>大宇桥　在长泰里，跨山坑，接南安县，安溪地界直至此为止。</p><p>建口桥　在常乐里。建口桥，国朝正统六年建，石址木梁，构屋二十三间于上，今圯。</p><p>双济桥　在崇善里。宋清水大师建。绍熙中，僧惠华增高之。开禧丁卯，邑人吴逊之、僧了性重建，洿上坑，通源口渡巡司，今圯。</p><p>谷口桥　在崇善里。又名佛口桥，其上为屋十一间。旧有清水大师自永春来，见行者艰涉，遂造成桥，今废。</p><p>西洋桥　在依仁里。旧名"官厅石桥"，跨小溪凡三十三间。宋淳熙十二年，大水坏其九，道人僧惠明重建。壬申，水坏其四，邑人林绍老、僧一宁修之；丙子，又坏其四，林又与僧悟晃修之。丁巳丙寅十年雨水，其三又坏，邑人施天祐及僧道珍又修之，后有寓公寺丞赵嗣嘉以僧自晃主缘，于中一址修作小浮屠其上，今俱圯，石址存。</p><p>黄塘桥　在感化里。俗呼"黄阪桥"，里人吴煜重修，今筑成路。</p><p>乔美桥　在依仁里。三间，路通同安。</p><p>埔土寻桥　在永安里。去县东四里。国朝正统十三年，水泛桥颓，其址尚存。</p><p>两港桥　在永安里。去县东十里，跨山坑，水自丽碧山而下，横入于溪，故名。淳熙九年，僧性金创。久废。嘉靖六年，知县黄怿重建。</p><p>永安桥　在县治东北，跨东溪。宋，清水岩僧惠清主缘为之，石址，四屋九间，今废。</p><p>坝头桥　在来苏里。平洋横跨官圳，俗呼"下刈沟边"。</p><p>渡</p><p>建口渡　在常乐里，亦名仙澚渡。</p><p>新溪渡　在感化、来苏二里之间，又名新魁渡。</p><p>下林渡　在感化、来苏二里之间。义民胡钦家，世代施舟以济往来，俗呼"黄阪渡"。</p><p>绵淹渡　在感化、来苏二里之间。</p><p>源口渡　在龙兴里。原巡检司在焉。</p><p>吴埔渡　在县西北五里。</p><p>薛阪渡　在光德里，一名仙苑渡。</p><p>大洋渡　在新溪里。</p><p>澚下渡　在光德里。</p><p>凌渊渡　在光德里。</p><p>常沿渡　在县治西凤池桥下，编年渡夫一名。</p><p>黄龙渡　在县治南龙津桥上，年编渡夫一名。</p><p>罗　渡　在长泰里，编渡夫一名。</p><p><strong>（《安溪县志》卷之一终）</strong></p></div><div class="post-meta meta-tags"><ul class=clearfix><li><a>'县志','安溪','林碧隐'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>