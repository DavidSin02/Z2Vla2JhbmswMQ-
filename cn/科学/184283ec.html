<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>常山江宋诗之河：常山宋诗集锦之三 | 极客快訊</title><meta property="og:title" content="常山江宋诗之河：常山宋诗集锦之三 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/RKfTsmPFo496X"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/184283ec.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/184283ec.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/184283ec.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/184283ec.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/184283ec.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/184283ec.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/184283ec.html><link rel=canonical href=https://geekbank.cf/tw/%e7%a7%91%e5%ad%a6/184283ec.html><meta property="article:published_time" content="2020-11-14T20:58:00+08:00"><meta property="article:modified_time" content="2020-11-14T20:58:00+08:00"><meta name=Keywords content><meta name=description content="常山江宋诗之河：常山宋诗集锦之三"><meta name=author content="极客快訊"><meta property="og:url" content="/cn/%E7%A7%91%E5%AD%A6/184283ec.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>常山江宋诗之河：常山宋诗集锦之三</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p>柚都石城小磨坊，精雕细琢好文章！</p><p>关注柚石坊，回味老时光！</p><p>注：围绕打造常山江“宋诗之河”文化品牌要求，现整理推送常山宋诗内容，以供各位文友、诗友和书友分享。因个人时间能力有限，其中字词可能有误，敬请批评指正，恳请提供线索，不胜感谢。</p><p>本期作者：范成大 项安世 朱熹 袁采 楼钥 辛弃疾 袁说友 徐以道 许及之 曾丰 赵蕃 陈亮 赵师侠 敖陶孙 韩淲 陈文蔚 苏泂 王一非 陈宓 赵汝鐩 洪咨夔 魏了翁 郑会 吴昌裔 岳珂 赵孟櫰 华岳 赵希逢 白玉蟾 萧澥 方回 俞德邻 周密 刘辰翁 徐瑞 葛绍体 赵必 徐苕郎 王琼奴</p><img alt=常山江宋诗之河：常山宋诗集锦之三 onerror=errorimg.call(this); src=https://p3.pstatp.com/large/pgc-image/RKfTsmPFo496X><p>常山江夕照 汪晓峰</p><p>范成大（1126—1193）：字至能、幼元，号石湖居士，江苏苏州人，南宋四大家之一，着有《石湖集》《揽辔录》等。</p><p>玉山道中</p><p>常山多清溪，玉山富乔木。</p><p>行色郁苍然，颇亦慰愁目。</p><p>梅花隔篱见，珑璁照茅屋。</p><p>晚来风刮地，想见飘香玉。</p><p>项安世，（1129—1208）：字平父、平甫，号平庵，浙江丽水人，着有《周易玩辞》《项氏家说》《平庵悔稿》。</p><p>常山县</p><p>常山县东足可惜，山光半紫溪全碧。</p><p>柳屿阴中轧轧车，桑畴径里青青麦。</p><p>溪流终日伴人行，隔岸青山唤得应。</p><p>石季伦家新步障，李将军画小园屏。</p><p>多情小艇招贤渡，载我溪南看山去。</p><p>黄昏我宿溪自行，只有青山伴人住。</p><p>朱熹（1130—1200）：字元晦，又字仲晦，号晦庵，晚称晦翁，世称朱文公。祖籍江西省婺源，南宋理学家、诗人，着有《四书章句集注》等。</p><p>熹次延之年兄韵敬题绍德庵真如轩写呈伯时季路二兄</p><p>先生可是爱吾庐，来往邻庵几闰余。</p><p>柏下竟开千岁室，竹间犹插万签书。</p><p>悲凉共识临风处，游戏谁知落笔初。</p><p>寄语山灵勤守护，莫将题柱比相如。</p><p>按：绍德庵，在常山县球川，为汪应辰为母守孝之庐。</p><p>伏读尤美轩诗卷谨赋一篇寄呈伯时季路二兄</p><p>我闻洞岩幽，结友事临眺。</p><p>浮言妨胜践，怅望空永啸。</p><p>归来眩奇语，更欲穷䆗窱。</p><p>却寻两翁意，宴坐得观照。</p><p>鸣泉俯淙琤，穹石仰苍峭。</p><p>共与前创古，三叹遗墨妙。</p><p>神游恍不隔，仁宅忻有要。</p><p>回首鹿门期，寒云生远峤。</p><p>按：汪季路，为汪应辰次子，官到南宋吏部尚书。</p><p>挽汪端明三首</p><p>其一</p><p>圣王兴炎运，明公起妙年。</p><p>材推汉庭右，学自北方传。</p><p>出入丹心壮，安危素发鲜。</p><p>空余题剑在，光烛旧林泉。</p><p>其二</p><p>旷宇元无际，孤标自不群。</p><p>物情良有寄，谗口讵堪闻。</p><p>未许时明政，犹堪史阙文。</p><p>衣冠忽长夜，余子谩纷纷。</p><p>其三</p><p>先友当年盛，斯文元祐徒。</p><p>艰虞共流落，存没半呜呼。</p><p>顾我真无赖，逢公幸不孤。</p><p>只今还一恸，即此是穷涂。</p><p>按：汪端明，即汪应辰，其为端明殿学士。</p><p>袁采（？—1195）：字君载，常山人，南宋官员，着有《袁氏世范》。</p><p>县厅书事</p><p>庭下幽花照眼醒，绿阴成幄晚风清。</p><p>何时抛掷铜章去，小艇烟波弄月明。</p><p>按：清锡荣同治萍乡县志卷六</p><p>楼钥（1137—1213）：字大防，又字启伯，号攻媿主人，南宋大臣、文学家，浙江鄞县人，着有《攻媿集》《北行日录》。</p><p>寄题汪端明坟庵真如轩</p><p>其一</p><p>山藏佳处竹藏庐，见说离家百里余。</p><p>已矣空求真学士，伤哉闲杀老尚书。</p><p>后生自恨登门晚，壮岁宁忘跪履初。</p><p>怅望九京那可作，此心徒切慕相如。</p><p>其二</p><p>万个筼筜一草庐，伤心埋璧十年余。</p><p>革声谁听尚书履，金榜空悬少保书。</p><p>无复遗音追正始，尚传新作过黄初。</p><p>真成一代风流尽，欢息浮生信六如。</p><p>按：汪端明，即汪应辰，其为端明殿学士，真如轩在常山县球川。</p><p>题汪季路侍郎所藏吴道子天龙八部</p><p>妙绝天龙八部图，细看真不失锱铢。</p><p>声名自足高千古，题品尤难遇二苏。</p><p>旌旆冕旒犹可想，鬼神人物亦何殊。</p><p>君看坐位兰亭草，费尽工夫学得无。</p><p>按：汪季路，为汪应辰次子，官到南宋吏部尚书。</p><p>题汪季路太傅所藏龙眠阳关图二首</p><p>其一</p><p>离觞别泪为君倾，行李匆匆欲问程。</p><p>不用阳关寻旧曲，图中端有断肠声。</p><p>其二</p><p>画出阳关古别离，萧疏柳质不胜悲。</p><p>行人顾叹离人泣，柳下渔翁总不知。</p><p>题汪季路尚书所藏米元晖蒋山出云</p><p>龙盘往昔名钟山，云起从龙意自闲。</p><p>肤寸须臾成戴帽，坐看膏雨满人间。</p><p>题汪季路尚书所藏米元晖湖山瑞雪图</p><p>笔力谁能似虎儿，思陵亲为御珍题。</p><p>小臣不识湖山好，但欲扁舟泛剡溪。</p><p>跋汪季路所藏修禊序</p><p>永和岁癸丑，群贤会兰亭。</p><p>流觞各赋诗，风流见丹青。</p><p>右军草禊序，文采粲日星。</p><p>选文乃见遗，至今恨昭明。</p><p>字画最能意，自言胜平生。</p><p>七传到永师，袭藏过金籯。</p><p>辩才尤秘重，名已彻天庭。</p><p>屡诏不肯献，托言堕戎兵。</p><p>妙选萧御史，微服山阴行。</p><p>谲诡殆万状，径取归神京。</p><p>辩才恍如失，何异敕六丁。</p><p>文皇好已甚，丁宁殉昭陵。</p><p>当时冯赵辈，临写赐公卿。</p><p>惟此定武本，谓出欧率更。</p><p>采择独称善，遂以镌瑶琼。</p><p>流传迨五季，皆在御寝扃。</p><p>耶律残石晋，睥睨不知名。</p><p>意必希世宝，毡裹载辎𫐌。</p><p>帝既北去，弃与朽壤并。</p><p>久乃遇知者，龛置太守厅。</p><p>或云政宣闲，此石归绍彭。</p><p>又言入内府，宣取恐违程。</p><p>焚膏继短晷，拓本手不停。</p><p>叠纸至三四，肥瘠遂异形。</p><p>南渡愈难见，得者辄相矜。</p><p>我见十数本，对之心欲酲。</p><p>汪侯端明子，嗜古自弱龄。</p><p>锦囊荷倾倒，快睹喜失声。</p><p>带流及右天，往往字不成。</p><p>而此独全好，护持如有灵。</p><p>尤王号博雅，异论谁与评。</p><p>硬黄极摹写，唐人苦无称。</p><p>赝本满东南，琐琐不足呈。</p><p>犹有婺与抚，珷玞近璜珩。</p><p>右军再三作，已觉不称情。</p><p>心慕且手追，安能效笔精。</p><p>响拓固近似，形似神不清。</p><p>不如参其意，到手随纵横。</p><p>况我笔素拙，何由望群英。</p><p>近亦得旧物，庶几窥典刑。</p><p>此本更高胜，着语安敢轻。</p><p>孤风邈难继，怅望冥鸿征。</p><p>题汪季路家藏吴彩鸾唐韵后</p><p>旧说仙人吴彩鸾，日书切韵归毫端。</p><p>不应神速有如此，令人至今疑稗官。</p><p>相传此事三百载，谁知真迹俨然在。</p><p>笔精墨妙信入神，间以朱丹倍晶彩。</p><p>法言初为此韵时，剩裒文字觉后知。</p><p>宁知遂经谪仙手，讳字曾阙民与基。</p><p>经生矻矻尽精力，摩以岁月或可得。</p><p>动翰如飞犹恐迟，一日一挥出心画。</p><p>神仙之说云渺茫，仙凡配耦尤荒唐。</p><p>萧史弄玉乘凤去，蓝田空说容裴航。</p><p>文箫之遇真是否，岂比虚名传不朽。</p><p>五篇历历为全书，始信传闻是真有。</p><p>当时所直才五缗，于今千金价未均。</p><p>十年盖有数百本，未知几本传今人。</p><p>惜哉字画太纤细，后日传之知几岁。</p><p>祇今已有字不全，欲镌翠珉固非易。</p><p>我逾七十方见之，暂借一观聊自怡。</p><p>平生愿见心便足，何必更谋身后为。</p><p>辛弃疾（1140－1207）：原字坦夫，后改字幼安，号稼轩，山东历城人，南宋豪放派词人，着有《稼轩长短句》。</p><p>浣溪沙·常山道中即事</p><p>北陇田高踏水频，西溪禾早已尝新。隔墙沽酒煮纤鳞。</p><p>忽有微凉何处雨，更无留影霎时云。卖瓜人过竹边村。</p><p>定风波·用药名招婺源马荀仲游雨岩，马善医</p><p>山路风来草木香，雨余凉意到胡床，泉石膏肓吾已甚，多病，堤防风月费篇章。 孤负寻常山简醉，独自，故应知子草玄忙。湖海早知身汗漫，谁伴，只甘松竹共凄凉。</p><p>袁说友（1140—1204）：字起岩，号东塘居士，福建建瓯人，侨居湖州，南宋官员，着有《东塘集》。</p><p>题汪伯时家藏颜鲁公书裴将军帖</p><p>诗成小见英雄手，笔落能令风雨惊。</p><p>万古言言有余烈，从今词翰岂虚名。</p><p>按：汪伯时，为汪应辰长子。</p><p>徐似道：生卒不详，字渊子，号竹隐，浙江温岭人，宋乾道二年（1166）进士，着有《竹隐集》《检验尸格》等。</p><p>白龙洞</p><p>灵仙窟宅不多见，车马往来成再游。</p><p>后洞白云前洞出，上池红叶下池流。</p><p>水光照眼明金鲫，石发藏春护玉虬。</p><p>邂逅尚青游子眼，栖迟应白老僧头。</p><p>按：白龙洞在常山县城西门。</p><p>许及之（？—1209）：字深甫，浙江永嘉人，南宋官员，着有《涉斋集》。</p><p>过常山村店中见菊</p><p>黄菊娟娟媚晚秋，等闲野店亦藏幽。</p><p>国香何恨成沦落，秋月春风不解愁。</p><p>曾丰（1142—1224）：字幼度，号樽斋，江西乐安人，南宋知名文学家、诗人，着有《乐督集》。</p><p>常山道中</p><p>闽广江湖人造朝，水行陆出路迢迢。</p><p>谁知鸥鹭为高尚，我与江山是久要。</p><p>多诈青云犹见诱，少恩白发不相饶。</p><p>往哉粗办老焉计，三径一丘归自聊。</p><p>赵蕃（1143—1229）：字昌父，号章泉，郑州人，南宋诗人，着有《乾道稿》《淳熙稿》。</p><p>八月二十四日同审知登塔山用审知前载九日留题之韵作二首时彦博归及常山二首</p><p>其一</p><p>郊原莽莽吹黄埃，余暑已去若复来。</p><p>昨宵一雨为苏洗，晓兴坐觉飞崔嵬。</p><p>平生诗盟有徐孺，笔力可挽狂澜回。</p><p>要明两眼费双脚，作计似我何疏哉。</p><p>兹游只欠王子在，见说归书一纸开。</p><p>追随正复听君乐，流浪如我空增哀。</p><p>吾邦此山颇高绝，泛菊况堪临季月。</p><p>要当相与一杯酒，只恐因之又成别。</p><p>.其二</p><p>出门生憎触风埃，故邀幽人山中来。</p><p>小休危亭带曲折，未尽高塔当崔嵬。</p><p>目营所到岂有极，脚力尚壮不拟回。</p><p>旧游久阔空信耳，高处一上何佳哉。</p><p>是山百年定谁主，一丘新壤手所开。</p><p>渊明自祭岂非达，杜牧作志夫何哀。</p><p>如君风流固旷绝，与我论交忘岁月。</p><p>异时访我入此山，扣牛共唱生生别。</p><p>按：塔山，又名武当别峰，在常山县城。</p><p>常山道中二首</p><p>其一</p><p>桃李成阴麦有花，笋舆咿哑我还家。</p><p>谬薛莫望临邛令，雨后东陵宜种瓜。</p><p>其二</p><p>烟雨蒙蒙鸡犬声，道长人寂掩柴荆。</p><p>漫山桃李浑无数，归近何妨细作程。</p><p>常山道中二首</p><p>其一</p><p>发轫茅檐雨，营炊野店烟。</p><p>春晴不难解，客恨自多牵。</p><p>其二</p><p>麦浪摇成涌，梅飞去若仙。</p><p>画中端有句，诗里亦安禅。</p><p>常山道中二首</p><p>其一</p><p>晨征阴雾合，晚泊霁光新。</p><p>闻鼓初非社，逢耕政及春。</p><p>其二</p><p>嗟余寄径客，羡尔受廛人。</p><p>有债成诗瘦，无钱罢饮醇。</p><p>题白龙洞三首</p><p>注：洞在常山负郭，有俞叔夜留题</p><p>其一</p><p>循除初虢虢，出谷重潺潺。</p><p>骤或鸣琴瑟，幽疑杂佩环。</p><p>茶经不载陆，瓢饮合居颜。</p><p>借问龙君事，异辞纷莫删。</p><p>其二</p><p>瘦竹依奇石，流清照古梅。</p><p>那知道傍舍，遽绝眼中埃。</p><p>肯惮巾冲雨，深防屐破苔。</p><p>病来无脚力，一为上崔嵬。</p><p>其三</p><p>俞君昔行倦，曾此见留题。</p><p>丘壑胸中具，烟云笔下跻。</p><p>如闻在干越，复道走江西。</p><p>使我登临处，依依独杖藜。</p><p>题白龙洞</p><p>流水疏梅我有诗，偶来重见雪离披。</p><p>五年不蹋常山路，咫尺宁乖一赴期。</p><p>注：丁酉首春过此，尝有句，辛丑岁除前三日再来。</p><p>次韵斯远投宿招贤道店对竹再用前韵见怀二首</p><p>兴怀王子猷，匪但一朝夕。</p><p>看君爱主意，与渠盖连璧。</p><p>诗成辱持赠，绝胜梧桐滴。</p><p>我句本非俦，分光藉邻壁。</p><p>君行日未昏，意适先投宿。</p><p>世有疾走人，奔波宁自足。</p><p>遥知琢诗际，声韵惊邻曲。</p><p>寄谢主人翁，取将宜刻竹。</p><p>注：来诗述店旁大竹可爱。</p><p>玉山久旱七月一日雨作望者云从常山来时赵吏二首</p><p>其一</p><p>一雨胡为限古城，定应留逐使君行。</p><p>前驱尚远毋庸遽，已见萧萧破久晴。</p><p>其二</p><p>父老争迎旧使君，使君何以为吾民。</p><p>要须一举为霖手，快泻天瓢洗旱尘。</p><p>与李衢州峄四首（其二）</p><p>跨驴冲晚背常山，急雨飞来瞬息间。</p><p>问讯元从禹迹洞，我家虽近却愁悭。</p><p>十五夜玩月有怀</p><p>四海中秋月，三衢上水船。</p><p>栖迟犹故我，飘泊记今年。</p><p>乌有空成句，无何不具钱。</p><p>还家知不远，飞去苦无缘。</p><p>陈亮（1143—1194）：原名汝能，字同甫，号龙川，浙江永康人，南宋思想家、文学家，着有《龙川文集》《龙川词》。</p><p>七娘子· 三衢道中作</p><p>风流家世传张绪。似灵和新种垂缕。绮席摛词，银台奏赋。</p><p>当年梦绕蓬山路。</p><p>卖花声断蓝桥暮。记吟鞭醉帽曾经处。蜀郡归来，荆州老去。</p><p>心情零乱随风絮。</p><p>赵师侠：生卒不详，一名师使，字介之，号坦庵，太祖子燕王赵德昭七世孙，江西新干人，淳熙二年（1175）进士，着有《坦庵词》。</p><p>谒金门·常山道中</p><p>风策策。山迥暮烟横白。淅沥穿林翻败叶。羁怀愁倦客。 问宿荒村山驿。谁识离情脉脉。雁足无昼孤夜色。音尘千里隔。</p><p>霜天晓角·三衢道中</p><p>雨余风劲。雾重千山暝。茅舍寒林相映。分明是、画图景。去程何日定。天远长安近。唤起新愁无尽。全没个、故园信。</p><p>敖陶孙（1154—1227）：字器之，号臞翁，一号臞庵，福建福清东塘人，南宋著名学者、诗人兼诗论家，着有《臞翁诗集》。</p><p>寿通守赵寺丞</p><p>忠简公骑箕尾星，千古万古明天庭。</p><p>在天高庙足欢喜，敕使孙枝扶炳灵。</p><p>辍身仙班寄闲逸，阊阖正绕烟花出。</p><p>朝元冠剑妥未动，一笑明朝作人日。</p><p>汉家最重水衡丞，廪饩钱多上所能。</p><p>掌藏颁用渠式法，置之忽分淮股肱。</p><p>春风作意回焦土，黄池崎险尔如许。</p><p>区区鼠辈何足磔，此心本应僧伽祖。</p><p>甘泉酒作真珠红，和气已堕胡床中。</p><p>奋髯抵掌直细事，参佐同此祥冲融。</p><p>大江洸洸去无极，江南老人候舟色。</p><p>诸公归补父兄处，二十五城那得直。</p><p>海门短簿初来时，青衫恰辍惟烟姿。</p><p>兴来得句自推激，为公压倒崧高诗。</p><p>按：忠简为赵鼎谥号。</p><p>韩淲（1159—1224）字仲止、子仲，号涧泉，韩元吉之子，原籍开封，南渡后隶籍江西上饶，南宋诗人，着有《涧泉集》。</p><p>过常山魏寺丞</p><p>潇洒薰风佚老堂，溪山围绕水云乡。</p><p>高怀不与凡情杂，胜槩全无时世忙。</p><p>须信贞元朝士在，应怜元祐故家荒。</p><p>余生来往奉谈麈，商略吟边饮最长。</p><p>按：魏寺丞，即魏矼。</p><p>邵司法索诗</p><p>榜巷曰陋巷，作斋为茅斋。</p><p>何愧安乐窝，其志安在哉。</p><p>有子醉六经，有眼照九垓。</p><p>应羡常山水，长从城下来。</p><p>陈文蔚：生卒不详，字才卿，江西上饶人，1198年馆于朱熹家，课其诸孙，着有《克斋集》。</p><p>常山道中</p><p>路势弓腰转，湖光鉴面开。</p><p>稻田春事给，村碓晚舂催。</p><p>问宿尚十里，与谁同一杯。</p><p>自怜今白首，频作望乡回。</p><p>苏泂：生卒不详，1200年前后在世，字召叟，浙江绍兴人，着有《泠然斋集》。</p><p>送三兄出宰常山</p><p>官次淹时久，才华应世须。</p><p>及瓜逢六月，行李过三衢。</p><p>迓吏江边少，赍装驿外都。</p><p>潮经渔浦夜，樯泊富阳晡。</p><p>柳障飞云合，花溪落照孤。</p><p>别情初岛溆，行色半菰蒲。</p><p>后日思家否，兼旬到县无。</p><p>衙新夸彩栋，俗厚省鸣枹。</p><p>陆走通闽蜀，川浮赴越吴。</p><p>往来纷雁鹜，富贵几金珠。</p><p>故老知名父，诸公拜画图。</p><p>琴声追旧宓，谣咏溢今苏。</p><p>驯听桑间雉，欢瞻屋上乌。</p><p>源流从孔氏，操履是颜徒。</p><p>卓鲁方如许，龚黄盍念夫。</p><p>吾侪甘龃龉，仕路不崎岖。</p><p>霜叶看青绶，秋蓬类白须。</p><p>但令民若子，何恤吏如奴。</p><p>宰相曾传业，郎官此问途。</p><p>入朝端继轨，负郭款营租。</p><p>女大宜招婿，儿单切教渠。</p><p>箕裘绵代远，门户更谁扶。</p><p>乃伯偏怜我，尊兄况友于。</p><p>中年嗟契阔，少小事差殊。</p><p>木拱人难作，庭怀鲤共趋。</p><p>鹏程方衮衮，愚意独区区。</p><p>日者门关隔，兹行郡国迂。</p><p>吟风谁属和，饮月欠相呼。</p><p>一室甘岑寂，回舟思郁纡。</p><p>傥归存懒拙，应与钓耕俱。</p><p>寄常山晋叟兄</p><p>行人有公论，知县得奇才。祖世今衰矣，吾兄亦壮哉。</p><p>可能千里到，不破一朝来。</p><p>当日王猷兴，真成访戴回。</p><p>旧岁</p><p>旧岁无多日，三衢有几程。</p><p>雪檐疏滴滴，泉溜响泠泠。</p><p>奔走经年债，襟怀一味清。</p><p>纪行吟放稳，归泳遣儿听。</p><p>王一非：生卒不详，字从是，王介后裔，常山东案人，南宋庆元五年（1199年）进士，累官徽猷阁大学士，谥号文正。</p><p>无题</p><p>翠屏四列拥高峰，远与回雁体势通。</p><p>致尔兴云民物泰，钟灵毓秀化工隆。</p><p>陈宓（1171—1226）：字师复，江苏兴化人，南宋诗人，着有《论语注义问答》等。</p><p>近三衢阻雨二首</p><p>其一</p><p>行李初逢雨，朝来犹望晴。</p><p>沾濡端及月，惯习自忘情。</p><p>密霭村村暝，流泉处处明。</p><p>更余三百里，江满看舟行。</p><p>其二</p><p>亭午还同晓，余春祇见寒。</p><p>不因阴雨窘，那识道途难。</p><p>夹路峰峦隐，高田水潦漫。</p><p>凭谁扫浮翳，杲杲出云端。</p><p>赵汝鐩（1172-1246）：字明翁，号野谷，江西宜春人，宋太宗八世孙，着有《野谷诗稿》。</p><p>常山道中</p><p>寒谢春才展，匆匆二月中。</p><p>算来晴几日，多是雨兼风。</p><p>烟草迷村碧，山桃夹竹红。</p><p>浮名能役我，策马几回东。</p><p>招贤渡溪阁晚望</p><p>溪流清到底，十顷浸秋光。</p><p>烟重光加色，风狂雁失行。</p><p>尘埃双老鬓，天地几斜阳。</p><p>何处一声笛，征人暗断肠。</p><p>洪咨夔 (1176—1236)，字舜俞，号平斋，浙江杭州于潜人，南宋诗人，着有《春秋说》《西汉诏令揽钞》。</p><p>赵忠简孙璧见过有诗用韵</p><p>薄命窘震凌，余生飒粪朽。</p><p>闲闲饱款竹，寂寂老锻柳。</p><p>溪空渔争隈，野熟饮被肘。</p><p>有邻晨致薤，无客夜剪韭。</p><p>忽来闯户屦，自拿问字酒。</p><p>初见子眉睫，徐语应心口。</p><p>顾予果谁与，恐子不我友。</p><p>维昔燕夹攻，坐使汴失守。</p><p>应奉固乱阶，新法实祸首。</p><p>疗危非庸医，救败须国手。</p><p>丰魏两翁夺，关洛孤愤久。</p><p>人谋密相济，天意断非偶。</p><p>攻守岂必同，胜负亦常有。</p><p>谁推奸人出，竟堕黠虏诱。</p><p>包将复仇戈，付与扫悉帚。</p><p>风云激矢脱，日月峻轮走。</p><p>残膻污北雪，遗憾挂南斗。</p><p>功名本同舟，学术乃各牖。</p><p>一时策得失，千古史妍丑。</p><p>忠简社稷臣，尚起九京否。</p><p>按：忠简为赵鼎谥号。</p><p>魏了翁（1178－1237）：字华父，号鹤山，四川蒲江人，南宋著名理学家，任同签书枢密院事，着有《鹤山全集》。</p><p>题三衢于杓艮室</p><p>后前止字误笺题，只认连山终物时。</p><p>雨霁云收青不改，悠然依旧看朝隮。</p><p>郑会：生卒不详，字文谦，一字有极，号亦山，江西贵溪人，宁宗嘉定四年（1212）进士，着有《亦山集》。</p><p>题邸间壁</p><p>酴麋香梦怯春寒，翠掩重门燕子闲。</p><p>敲断玉钗红烛冷，计程应说到常山。</p><p>吴昌裔（1183—1240）：字季永，号青莲山人，四川中江人，南宋官员。</p><p>九吟诗之九锁</p><p>上界神仙住九华，故留灵锁护烟霞。</p><p>云根欲断溪回处，流出常山几片花。</p><p>岳珂（1183—1243）：字肃之，号亦斋，晚号倦翁，权户部尚书，河南汤阴人，寓居浙江嘉兴，岳飞之孙，着有《吁天辩诬》。</p><p>赵忠简送春诗帖赞</p><p>陶陶孟春，草木莽只。</p><p>白日昭昭，照下次土只。</p><p>瘴烟浩淫，杂海雾只。</p><p>憔悴行吟，閴岛屿只。</p><p>公乎归徕，无{缪去纟加纟}此诗句只。</p><p>黎母之居，家炎陬只。</p><p>崒嵂盘郁，蔽云浮只。</p><p>蝮虺鰅鳙，蜒僻幽只。</p><p>人迹阒绝，魑魅仇只。</p><p>公乎归徕，空山不可以久游只。</p><p>鸣鸢跕跕，堕池溟只。</p><p>蛟蜃噀雨，昼冥冥只。</p><p>折肱见沫，瞻斗星只。</p><p>夕照黄浊，波涛腥只。</p><p>公乎归徕，落景不可以久停只。</p><p>茅苇丛薄，桃李囚只。</p><p>韶容骀荡，异中州只。</p><p>阳龢弗舒，金石流只。</p><p>短狐秘蜮，起蛰坏只。</p><p>公乎归徕，春不可留只。</p><p>卉服椎髻，骈蜓艕只。</p><p>咿嗄啁哳，言莫谅只。</p><p>烹蛇茹蛊，食且恙只。</p><p>眇其愁予，虽迥旷只。</p><p>公乎归徕，欢不可并只。</p><p>毒洳下湿，既沮疫只。</p><p>烦蒸焚惔，交战迫只。</p><p>中郁鬲痞，悼{僚去亻加忄}慓只。</p><p>层冰肃霜，接朝夕只。</p><p>公乎归徕，寒兮无与乎体力只。</p><p>长鲸层浪，隔帝家只。</p><p>鸟春蛊秋，送年华只。</p><p>星河八月，记流槎只。</p><p>杳杳万里，谁还沙只。</p><p>公乎归徕，衰兮不关乎齿牙只。</p><p>公乎归徕，秦川之衍夷，公所生只。</p><p>解梁风咸，收萃营只。</p><p>土厚水深，{衍去氵加干}易平只。</p><p>洪河大川，坎不盈只。</p><p>居之而安，乐不可名只。</p><p>公乎归徕，洛水之繁庶，公所寓只。</p><p>龙门伊阙，风气聚只。</p><p>葩奇俗淳，康汰阜只。</p><p>图渊书囿，今古慕只。</p><p>资之而深，适不可喻只。</p><p>公乎归徕，无叹乎江上只。</p><p>紫盍黄旗，天所王只。</p><p>浮埃蔽蒙，骋远望只。</p><p>圣主如天，既殛放只。</p><p>聊以永怀，无沮丧只。</p><p>公乎归徕，无悼乎天边只。</p><p>资善大议，同诸贤只。</p><p>复雠正义，维万年只。</p><p>质乎人心，靡或偏只。</p><p>守此正中，无迁延只。</p><p>噫{左口右献}诗乎，公以为我心只。</p><p>彼苍者天，杳难谌只。</p><p>吁嗟时乎，天以畀我公只。</p><p>彼亡者秦，曷克终只。</p><p>乐只韶只，舜之昭只。</p><p>无议其将，圣维尧只。</p><p>谗慝煽凶，同盛朝只。</p><p>公乎归徕，尚予家之招只。</p><p>按：忠简为赵鼎谥号。</p><p>范元长观梅诗帖赞</p><p>范本蜀望，世仍忠嘉。</p><p>南渡而来，人门莫加。</p><p>帝咨典型，诏起幽遐。</p><p>翊媺铜龙，执经金华。</p><p>笔取端重，而兼奇葩。</p><p>儒先所推，奚待诩夸。</p><p>有伟丰公，如璧不瑕。</p><p>卷怀枢庭，寓赏梅花。</p><p>公从北方，共之天涯。</p><p>均德比谊，而兼葭莩。</p><p>寒谷将春，轻阴不遮。</p><p>洁栏斯从，寄驿匪赊。</p><p>倡汝和予，屏淫斥哇。</p><p>托彼阴晴，以写正邪。</p><p>爱君之心，对越靡差。</p><p>一瞬百年，遗墨惊鸦。</p><p>臭兮同兰，好兮投瓜。</p><p>二公其仙，星箕汉槎。</p><p>如此帖者，可复得耶。</p><p>清并玉雪，秀同绮霞。</p><p>按：范元长，即为范冲。</p><p>魏邦达圣训帖赞</p><p>意有不可，束带之立弗与也。</p><p>事所当尽，杭苇之急弗雇也。</p><p>诗不云乎，駪駪征夫，</p><p>每怀靡及。览此遗墨，</p><p>斯足以观君子之于役，而考古义于原显矣。</p><p>再拜什袭，噫吾何执。</p><p>按：魏邦达，即魏矼。</p><p>赵孟櫰：生卒不详，景定三年壬戌（1262年）方山京榜进士，宋王朝宗室，南宋时迁居常山，曾任德清主簿。</p><p>闻喜宴罢归第</p><p>少年献纳擢贤科，闻喜筵开仙乐和。</p><p>正好看花聘龙马，元衢回首夕阳多。</p><p>华岳，生卒年不详，字子西，安徽贵池人，南宋诗人，后迁居常山辉埠才里，着有《翠微北征录》。</p><p>三衢道中</p><p>西风吹梦落青帘，浊酒三杯路二千。</p><p>别岸舟行秋色里，故人家在夕阳边。</p><p>囊中有药难医国，竿上无钩可钓贤。</p><p>见说近来书籍贵，监取唐汉莫论钱。</p><p>赵希逢，生卒年不详，一作希蓬，宋宗室，太祖四子秦王德芳八世孙，与华岳诗词酬唱往来，着有《华赵二先生南征录》。</p><p>和三衢道中</p><p>飘飘兴动酒家帘，身世都拚醉大千。</p><p>愁逐梦魂回夜半，思随诗句到天边。</p><p>再兴炎祚诸公力，一线桐江万古贤。</p><p>何日洗心来伴此，不须别办买山钱。</p><p>白玉蟾（1194—？）：本名葛长庚，字白叟，号海蟾，又号海琼子，福建闽清人，南宋金丹派南宗创派人，着有《海琼集》《道德宝章》。</p><p>三衢舟次二首</p><p>其一</p><p>柿叶翻黄枫叶红，一江涨起芦花风。</p><p>水清石露沙痕瘦，日落雨来云意浓。</p><p>诗思动摇帆影里，梦魂摇兀橹声中。</p><p>黄昏有底愁如织，南外寄书去无鸿。</p><p>其二</p><p>困兽犹强剑未红，少年羞见白苹风。</p><p>心寒赤县神州远，兴入胡庭沙漠浓。</p><p>谁谓阿蒙犹洛下，未应老亮更隆中。</p><p>年来弓矢浑无用，只好江头射暮鸿。</p><p>常山道中</p><p>既雨山色晴转佳，望洋雪色脂麻花。</p><p>白云无边鸟声暮，目断远水明残霞。</p><p>流萤飞出衰草丛，宿鹊走上枯松丫。</p><p>行人路上暗回首，月下独对溪头沙。</p><p>招贤道士</p><p>解鞍默默对斜晖，无限诗怀在翠微。</p><p>一句秋鸿来入耳，两行客泪下沾衣。</p><p>王枞：生卒不详，宋代诗人，王涣之长子。</p><p>冬日同白玉蟾联句</p><p>凿冰添砚水，燃干发梅花。踏破霜苔迳，烧红雪树槎。</p><p>闭门风愈怒，送客日将斜。寒甚酒无力，闲多道有芽。</p><p>楮衾眠不暖，苇壁破难遮。他日瑶台上，流传仙子家。</p><p>冬日同王茂翁联句二首</p><p>风箭射壁缝，寒棱入被单。幽栖悄无梦，神思静常安。</p><p>纸帐悬冰帘，霜华结玉盘。窗外竹敲竹，坛前旛动旛。</p><p>青灯寒燄短，红炭冷灰残。暗香何处梅，彻夜相檀栾。</p><p>雪窗联句</p><p>霜风寒袭人，梅香清透骨。莫色冥九峰，月华澹双阙。</p><p>青猿啸苍虬，红萤粘绿发。滕六欲飞花，巽二急催雪。</p><p>炉烹兽炭红，帘卷鸳罗缬。更烧古龙涎，满斟清凤血。</p><p>堆盘老榛栗，托契旧瓜葛。笑挥白玉麈，共说丹砂诀。</p><p>飘飘志欲仙，酣酣耳正热。松鹤警清露，烟麋卧苍樾。</p><p>一雁过天外，孤鹊绕木末。隐约银汉星，微芒翠杉月。</p><p>烛花冻不泪，火柿拨欲灭。回首顾壁影，开怀吐谈屑。</p><p>结习三生路，慷慨万人杰。聚散如浮萍，死生犹幻沫。</p><p>万事一置之，四皓不渠劣。夜深尸泣鬼，岁晚霜摩鹘。</p><p>泉涸水涯涘，云渺天空阔。饿鼠啮枯藤，冻蝇栖琐闼。</p><p>觞咏兴未阑，烘堂各粲发。</p><p>萧澥：生卒不详，字泛之，自号金精山民，江西宁都，南宋理宗绍定中，隐居金精山，着有《竹外蛩吟稿》。</p><p>常山舟中</p><p>两岸人家峙两楼，中间一水过行舟。</p><p>倚篷碎擘桃花片，乱掷江心试急流。</p><p>方回（1227～1305）：字万里，安徽歙县人，宋末元初诗人、诗论家，着有《桐江诗集》</p><p>寄题吕常山平章锦绣香中</p><p>修善过如修亭馆，种德高于种花木。</p><p>四时芳菲人不知，蜂犹有鼻蝶有目。</p><p>公心一寸春万字，好事如麻不计斛。</p><p>将相富贵世不少，钟鸣夜行鼎折足。</p><p>我公之游追张良，我公子隐胜梅福。</p><p>犹忆妙年伐鬼国，二师击宛骑斩郁。</p><p>独乐先生五亩园，大庇寒士万间屋。</p><p>图形已上功臣阁，投老未数王官谷。</p><p>千葩万卉春昼长，范蠡西施着膏沐。</p><p>锦天绣地香中醉，汉相政窘千金牍。</p><p>一品闲身释衮衣，万古芳名垂汗竹。</p><p>红霞蒸处几东风，会见瑶池三度熟。</p><p>俞德邻（1232—1293）：字宗大，自号太玉山人，浙江永嘉人，宋亡不仕，着有《佩韦斋文集》《佩韦斋辑闻》。</p><p>常山道中</p><p>县古浮梁外，沙平草树秋。</p><p>远山明去鹭，骤雨咽鸣鸠。</p><p>岸狭水痕涨，云归暝色愁。</p><p>谁怜苏季子，尘土涴貂裘。</p><p>周密（1232-1298）：字公谨，号草窗，南宋词人、文学家，祖籍济南，迁居浙江湖州，着有《草窗旧事》《萍洲渔笛谱》。</p><p>三衢道中</p><p>旧游重过处，倒指七年间。</p><p>水后人家少，时荒客路艰。</p><p>雨声愁夜店，云影占春山。</p><p>景物关心事，无成愧往还。</p><p>刘辰翁（1233—1297）：字会孟，别号须溪，江西吉安人，南宋爱国词人，着有《须溪先生全集》。</p><p>八声甘州·和萧汝道感秋</p><p>但秋风、年又一年深，不禁长年悲。自景阳钟断，馆娃宫闭，冷落心知。</p><p>千树西湖杨柳，更管别人离。看取茂陵客，一去无归。</p><p>都是旧时行乐，漫烟销日出，水绕山围。看人情荏苒，不似鹧鸪飞。</p><p>听砧声、遥连塞外，问三衢、道上去人稀。销凝久，残阳短笛，似我歔欷。</p><p>徐瑞（1255—1325）：字山玉，号松巢，江西鄱阳人，着有《松巢漫稿》。</p><p>宿常山</p><p>其一</p><p>小楼临水际，一塔出林端。</p><p>为报山僧喜，无劳问数滩。</p><p>注：有僧同舟，每舟上一滩，必计之。自桐江至常山，历滩百余。</p><p>其二</p><p>灯影照白发，清酤浣旅颜。</p><p>半生堪一笑，四度宿常山。</p><p>葛绍体：生卒不详，字元承，福建建瓯人，侨居浙江黄岩，着有《东山诗文选》。</p><p>寄三衢赵希远</p><p>同是他乡客，分携二月初。</p><p>如何近流火，曾不寄来书。</p><p>夜雨青灯暗，晨风黄卷舒。</p><p>相思五字句，惠好莫相疎。</p><p>赵必：生卒不详，籍贯不详，宋代词人。</p><p>和黄秋三衢舟中韵</p><p>壮志曾期捋虎须，中年跛鳖困泥途。</p><p>糟富贵几场醉，卢雉功名一掷呼。</p><p>世事看来真塞马，吾才祇可比黔驴。</p><p>客游倦矣休归去，三径可松园可蔬。</p><p>徐苕郎：生卒不详，常山人。</p><p>惜花春起早</p><p>胭脂晓破湘桃萼，露重荼蘼香雪落。</p><p>媚紫浓遮刺绣窗，娇红斜映秋千索。</p><p>辘轳惊梦起身来，梳云未暇临妆台。</p><p>笑呼侍女秉明烛，先照海棠开未开。</p><p>爱月夜眠迟</p><p>香肩半軃金钗卸，寂寂重门锁深夜。</p><p>素魄初离碧海壖，清光已透珠帘罅。</p><p>徘徊不语倚阑干，参横斗落风露寒。</p><p>小娃低语唤归寝，犹过蔷薇架后看。</p><p>掬水月在手</p><p>银塘水满蟾光吐，嫦蛾夜入冯夷府。</p><p>荡漾明月若可扪，分明兔颖如堪数。</p><p>美人自挹濯春葱，忽讶冰轮在掌中。</p><p>女伴临流笑相语，指尖擎出广寒宫。</p><p>弄花香满衣</p><p>铃声响处东风急，红紫丛边久凝立。</p><p>素手攀条恐刺伤，金莲怯步嫌苔湿。</p><p>幽芳撷罢掩兰堂，馥郁馨香满绣房。</p><p>蜂蝶纷纷入窗户，飞来飞去绕罗裳。</p><p>王琼奴：生卒不详，常山人，徐苕郎之妻。</p><p>答苕郎</p><p>茜色霞笺照面赪，玉郎何事太多情。</p><p>风流不是无佳句，两字相思写不成。</p><p>满庭芳</p><p>彩凤分群，文鸳失侣，红云路隔天台。旧时院落，画栋积尘埃。谩有玉京离燕，向东风，似诉悲哀。 主人去，卷帘恩重，空屋亦飞来。泾阳憔悴女，不逢柳毅，书信难裁。叹金钗脱股，宝镜离台。万里辽阳郎去也，甚日重回？丁香树，含花到处，肯傍别人开？</p></div><div class="post-meta meta-tags"><ul class=clearfix><li><a>'常山','江宋','诗之河'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E6%B8%B8%E6%88%8F/7a99f18.html alt=常山江宋诗之河：常山宋诗集锦之二 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/RKb4OOO33D4ZT6 style=border-radius:25px></a>
<a href=../../cn/%E6%B8%B8%E6%88%8F/7a99f18.html title=常山江宋诗之河：常山宋诗集锦之二>常山江宋诗之河：常山宋诗集锦之二</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>