<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国历史记年体之东汉二、显宗孝明帝（公元61-65年） | 极客快訊</title><meta property="og:title" content="中国历史记年体之东汉二、显宗孝明帝（公元61-65年） - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/1b51d9e7.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/1b51d9e7.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/1b51d9e7.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/1b51d9e7.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/1b51d9e7.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/1b51d9e7.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/1b51d9e7.html><link rel=canonical href=https://geekbank.cf/tw/%e7%a7%91%e5%ad%a6/1b51d9e7.html><meta property="article:published_time" content="2020-11-14T20:57:51+08:00"><meta property="article:modified_time" content="2020-11-14T20:57:51+08:00"><meta name=Keywords content><meta name=description content="中国历史记年体之东汉二、显宗孝明帝（公元61-65年）"><meta name=author content="极客快訊"><meta property="og:url" content="/cn/%E7%A7%91%E5%AD%A6/1b51d9e7.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国历史记年体之东汉二、显宗孝明帝（公元61-65年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h2 class=pgc-h-arrow-right><strong>显宗孝明帝纪元（公元58年－75年）</strong></h2><h3 class=pgc-h-arrow-right><strong>（公元61年）永平四年</strong></h3><p>春，车驾近出，观览城第，寻闻当遂校猎河内，东平王苍即上书谏曰：“臣闻时令，盛春农事，不聚众兴功。传曰：‘田猎不宿，食饮不享，出入不节，则木不曲直。’此失春令者也。臣知车驾今出，事从约省，所过吏人讽诵《甘棠》之德。虽然，动不以礼，非所以示四方也。惟陛下因行田野，循视稼穑，消摇仿佯，弭节而旋。至秋冬，乃振威灵，整法驾，备周卫，设羽旄。《诗》云：‘抑抑威仪，惟德之隅。’臣不胜愤懑，伏自手书，乞诣行在所，极陈至诚。”帝览奏，即还宫。</p><p>二月辛亥，诏曰：“朕亲耕藉田，以祈农事。京师冬无宿雪，春不燠沐，烦劳群司，积精祷求。而比再得时雨，宿麦润泽。其赐公卿半奏。有司勉遵时政，务平刑罚。”</p><p>八月辛酉，客星出梗河西北，指贯索，七十日去。</p><p>秋九月戊寅，皇子千乘王建薨。年少无子，国除。</p><p>冬十月乙卯，司徒郭丹坐考陇西太守邓融事无所据，策免。</p><p>司空冯鲂坐考陇西太守邓融，听任奸吏，策免，削爵士。</p><p>丙辰，河南尹范迁有清行，征为司徒。迁沛国人，初为渔阳太守，以智略安边，匈奴不敢入界。及在公辅，有宅数亩，田不过一顷，复推与兄子。其妻尝谓曰：“君有四子而无立锥之地，可余奉禄，以为后世业。”迁曰：“吾备位大臣而蓄财求利，何以示后世！”</p><p>帝临辟雍，于行礼中拜太仆伏恭为司空。</p><p>乐浪讲邯人王景，父乐浪郡三老王闳。少学《易》，遂广窥众书，又好天文术数之事，沈深多伎艺。辟司空伏恭府。时有荐景能理水者，帝诏与将作谒者王吴共修作浚仪渠。吴用景墕流法，水乃不复为害。</p><p>则乡侯侯昱兼太仆。昱卒，子建嗣。建卒，子昌嗣。</p><p>十二月，陵乡侯梁松以免官怨望，县飞书诽谤朝廷，下狱死，国除，妻子家属徙九真。</p><p>松弟竦、恭俱徙九真。既徂南土，历江、湖，济沅、湘，感悼子胥、屈原以非辜沉身，乃作《悼骚赋》，系玄石而沉之。显宗后诏听还本郡。竦闭门自养，以经籍为娱，著书数篇，名曰《七序》。班固见而称曰：“孔子着《春秋》而乱臣贼子惧，梁竦作《七序》而窃位素餐者惭。”姓好施，不事产业。长嫂舞阴长公主赡给诸梁，亲疏有序，特重敬竦，虽衣食器物，必有加异。竦悉分与亲族，自无所服。竦生长京师，不乐本土，身负其才，郁郁不得意。尝登高远望，叹息言曰：“大丈夫居世，生当封侯，死当庙食。如其不然，闲居可以养志，《诗》、《书》足以自娱，州郡之职，徒劳人耳。”后辟命交至，并无所就。</p><p>初建武中，帝为皇太子，与山阳王荆以故太中大夫郑兴子郑众学明历法，兼通易、诗，知名于世，因虎贲中郎将梁松以缣帛聘请，欲为通义，引籍出入殿中。众谓松曰：“太子储君，无外交之义，汉有旧防，蕃王不宜私通宾客。”遂辞不受。松复风众以“长者意，不可逆”。众曰：“犯禁触罪，不如守正而死。”太子及荆闻而奇之，亦不强也。及梁氏事败，宾客多坐之，惟众不染于辞。</p><p>征荆州刺史郭贺拜河南尹，以清静称。</p><p>捕虏将军杨虚侯马武卒。子檀嗣。</p><h3 class=pgc-h-arrow-right><strong>（公元62年）永平五年</strong></h3><p>东平王苍在朝数载，多所隆益，而自以至亲辅政，声望日重，意不自安，上疏归职曰：</p><p>臣苍疲驽，特为陛下慈恩覆护，在家备教导之仁，升朝蒙爵命之首，制书褒美，班之四海，举负薪之才，升君子之器。凡匹夫一介，尚不忘箪食之惠，况臣居宰相之位，同气之亲哉！宜当暴骸膏野，为百僚先，而愚顽之质，加以固病，诚羞负乘，辱污辅将之位，将被诗人“三百赤绂”之刺。今方域晏然，要荒无儆，将遵上德无为之时也，文官犹可并省，武职尤不宜建。昔象封有鼻，不任以政，诚由爱深，不忍扬其过恶。前事之不忘，来事之师也。自汉兴以来，宗室子弟无得在公卿位者。惟陛下审览虞帝优养母弟，遵承旧典，终卒厚恩。乞上骠骑将军印绶，退就蕃国，愿蒙哀怜。帝优诏不听。其后数陈乞，辞甚恳切。</p><p>春二月庚戌，乃许与琅邪王京各还国，而不听上将军印绶，归籓。以骠骑长史为东平太傅，掾为中大夫，令史为王家郎。加赐钱五千万，布十万匹。</p><p>冬十月，行幸邺。与赵王栩会邺。常山三老言于帝曰：“上生于元氏，愿蒙优复。”诏曰：“丰、沛、济阳，受命所由，加恩报德，适其宜也。今永平之政，百姓怨结，而吏人求复，令人愧笑。重逆此县之拳拳，其复元氏县田租更赋六岁，劳赐县掾史，及门阑走卒。”至自邺。</p><p>十一月，北匈奴六七千骑寇五原；十二月；寇云中，至原阳。南单于击却之，西河长史马襄赴救，北匈奴乃引去。</p><p>是岁，发遣边人在内郡者，赐装钱人二万。</p><p>蔡阳侯刘平前坐与诸王交通，国除；永平五年，帝更封平为竟陵侯。平卒，子真嗣。真卒，子禹嗣。禹卒，子嘉嗣。</p><p>窦融长子窦穆以封在安丰，欲令姻戚悉据故六安国，遂矫称阴太后诏，令六安侯刘盱去妇，因以女妻之。盱妇家上书言状，帝大怒，乃尽免穆等官，诸窦为郎吏者皆将家属归故郡，独留融京师。穆等西至函谷关，有诏悉复追还。会融卒，时年七十八，谥曰戴侯，赙送甚厚。帝以穆不能修尚，而拥富资，居大第，常令谒者一人监护其家。</p><p>中郎将窦固坐从兄窦穆有罪，废于家。时天下乂安，帝欲遵武帝故事，击匈奴，通西域，以固明习边事。</p><p>司隶校尉鲍昱坐救火迟，免。后拜汝南太守。郡多陂池，岁岁决坏，年费常三千余万。昱乃上作方梁石洫，水常饶足，溉田倍多，人以殷富。</p><p>司徒范迁荐丰令牟融忠正公方，经行纯备，宜在本朝，并上其理状。以融为司隶校尉，多所举正，百僚敬惮之。</p><p>故司徒郭丹卒于家，时年八十七。后帝因朝会问群臣：“郭丹家今何如？”宗正刘匡对曰：“昔孙叔敖相楚，马不秣粟，妻不衣帛，子孙竟蒙寝丘之封。丹出典州郡，入为三公，而家无遗产，子孙困匮。”帝乃下南阳访求其嗣。长子宇，官至常山太守。少子济，赵相。</p><p>会稽太守第五伦坐法征，老小攀车叩马，啼呼相随，日裁行数里，不得前，伦乃伪止亭舍，阴乘船去。众知，复追之。及诣廷尉，吏民上书守阙者千余人。是时，帝方案梁松事，亦多为松讼者。帝患之，诏公车诸为梁氏及会稽太守上书者勿复受。会帝幸廷尉录囚徒，得免归田里。身自耕种，不交通人物。数岁，拜为宕渠令，显拔乡佐玄贺。贺后为九江、沛二郡守，以清洁称，所在化行，终于大司农。</p><p>宕渠令第五伦在职四年，迁蜀郡太守。蜀地肥饶，人吏富实，掾史家资多至千万，皆鲜车怒马，以财货自达。伦悉简其丰赡者遣还之，更选孤贫志行之人以处曹任，于是争赇抑绝，文职修理。所举吏多至九卿、二千石，时以为知人。</p><p>尹敏后三迁长陵令。时诏书捕男子周虑。虑素有名称，而善于敏，敏坐系免官。及出，叹曰：“喑聋之徒，真世之有道者也。何谓察察而遇斯患乎？”</p><p>既而有人上书显宗，告班固私改作国史者，有诏下郡，收固系京兆狱，尽取其家书。先是扶风人苏朗伪言图谶事，下狱死。固弟超恐固为郡所核考，不能自明，乃驰诣阙上书，得召见，具言固所著述意，而郡亦上其书。帝甚奇之，召诣校书部，除兰台令史，与前睢阳令陈宗、长陵令尹敏、司隶从事孟异共成《世祖本纪》。迁为郎，曲校秘书。固又撰功臣、平林、新市、公孙述事，作列传、载记二十八篇，奏之。帝乃复使终成前所著书。固以为汉绍尧运，以建帝业，至于六世，史臣乃追述功德，私作本纪，编于百王之末，厕于秦、项之列，太初以后，阙而不录，故探撰前记，缀集所闻，以为《汉书》。起元高祖，终于孝平王莽之诛，十有二世，二百三十年，综其行事，傍贯《五经》，上下洽通，为《春秋》考纪、表、志、传凡百篇。固自永平中始受诏，潜精积思二十余年，至建初中乃成。当世甚重其书，学者莫不讽诵焉。</p><p>班固自为郎后，遂见亲近。时京师修起宫室，浚缮城隍，而关中耆老犹望朝廷西顾。班固感前世相如、寿王、乐方之徒，造构文辞，终以讽劝，乃上《两都赋》，盛称洛邑制度之美，以折西宾淫侈之论。</p><p>故徐令班彪之少子班超，为人有大志，不修细节。然内孝谨，居家常执勤苦，不耻劳辱。有口辩，而涉猎书传。永平五年，兄班固被召诣校书郎，超与母随至洛阳。家贫，常为官佣书以供养。久劳苦，尝辍业投笔叹曰：“大丈夫无它志略，犹当效傅介子、张骞立功异域，以取封侯，安能久事笔研间乎？”左右皆笑之。超曰：“小子安知壮士志哉！”其后行诣相者，曰：“祭酒，布衣诸生耳，而当封侯万里之外。”超问其状。相者指曰：“生燕颔虎颈，飞而食肉，此万里侯相也。”久之，显宗问固：“卿弟安在？”固对：“为官写书，受直以养老母。”帝乃除超为兰台令史。后坐事免官。</p><p>右中郎将包咸迁大鸿胪。每进见，锡以几杖，入屏不趋，赞事不名。经传有疑，辄遣小黄门就舍即问。帝以咸有师傅恩，而素清苦，常特赏赐珍玩束帛，奉禄增于诸卿，咸皆散与诸生之贫者。咸会稽曲阿人，少为诸生，受业长安，师事博士右师细君，习《鲁诗》、《论语》。王莽末，去归乡里，于东海界为赤眉贼所得，遂见拘执。十余日，咸晨夜诵经自若，贼异而遣之。因住东海，立精舍讲授。光武即位，乃归乡里。太守黄谠署户曹史，欲召咸入授其子。咸曰：“礼有来学，而无往教。”谠遂遣子师之。举孝廉，除郎中。建武中，入授皇太子《论语》，又为其章句。拜谏议大夫、侍中、右中郎将。</p><p>黾池令周泽迁右中郎将。</p><p>东海相宋均在郡五年，坐法免官，客授颍川。而东海吏民思均恩化，为之作歌，诣阙乞还者数千人。</p><h3 class=pgc-h-arrow-right><strong>（公元63年）永平六年</strong></h3><p>春正月，沛王辅、楚王英、东平王苍、淮阳王延、琅邪王京、东海王政、赵王栩、北海王兴、齐王石来朝。</p><p>二月，王洛山出宝鼎，庐江太守献之。</p><p>夏四月甲子，诏曰：“昔禹收九牧之金，铸鼎以象物，使人知神奸，不逢恶气。遭德则兴，迁于商、周；周德既衰，鼎乃沦亡。祥瑞之降，以应有德。方今政化多僻，何以致兹？《易》曰鼎象三公，岂公卿奉职得其理邪？太常其以礿祭之日，陈鼎于庙，以备器用。赐三公帛五十匹，九卿、二千石半之。先帝诏书，禁人上事言圣，而间者章奏颇多浮词，自今若有过称虚誉，尚书皆宜抑而不省，示不为谄子蚩也。”</p><p>冬十月，帝行幸鲁，复以故司空冯鲂行卫尉事。祠东海恭王陵；会沛王辅、楚王英、济南王康、东平王苍、淮阳王延、琅邪王京、东海王政。</p><p>十二月，还，幸阳城，遣使者祠中岳。壬午，车驾还宫。东平王苍、琅邪王京从驾来朝皇太后。</p><p>扶风平陵人韦彪好学洽闻，雅称儒宗。建武末，举孝廉，除郎中，以病免，复归教授。安贫乐道，恬于进趣，三辅诸儒莫不慕仰之。帝闻彪名，永平六年，召拜谒者，赐以车马衣服，三迁魏郡太守。肃宗即位，以病免。征为左中郎将、长乐卫尉，数陈政术，每归宽厚。比上疏乞骸骨，拜为奉车都尉，秩中二千石，赏赐恩宠，俟于亲戚。</p><p>河南尹郭贺在官三年卒，诏书慜惜，赐车一乘，钱四十万。</p><p>南匈奴醯僮尸逐侯鞮单于适立四年薨，单于莫子苏立，是为丘除车林鞮单于。数月复薨，单于适之弟长立，是为胡邪尸逐侯鞮单于。</p><h3 class=pgc-h-arrow-right><strong>（公元64年）永平七年</strong></h3><p>春正月戊子，流星大如杯，从织女西行，光照地。</p><p>癸卯，皇太后阴氏崩，在位二十四年，年六十。</p><p>帝悉以太后遗金宝财物赐琅邪王京。京都莒，好修宫室，穷极伎巧，殿馆壁带皆饰以金银。数上诗赋颂德，帝嘉美，下之史官。京国中有城阳景王祠，吏人奉祠。神数下言宫中多不便利，京上书愿徙宫开阳，以华、盖、南武阳、厚丘、赣榆五县易东海之开阳、临沂，肃宗许之。</p><p>二月庚申，合葬光烈皇后于原陵。</p><p>皇太后既葬，东平王苍归国，特赐宫人奴婢五百人，布二十五万匹，及珍宝服御器物。</p><p>帝器重北海王兴，每有异政，辄乘驿问焉。秋八月戊辰，北海靖王兴立三十九年薨，子睦嗣。</p><p>北海王睦少好学，博通书传，光武爱之，数被廷纳。显宗之在东宫，尤见幸待，入侍讽诵，出则执辔。中兴初，禁网尚阔，而睦性谦恭好士，千里交结，自名儒宿德，莫不造门，由是声价益广。永平中，法宪颇峻，睦乃谢绝宾客，放心音乐。然性好读书，常为爱玩。岁终，遣中大夫奉璧朝贺，召而谓之曰：“朝廷设廷问寡人，大夫将何辞以对？”使者曰：“大王忠孝慈仁，敬贤乐士。臣虽蝼蚁，敢不以实？”睦曰：“吁，子危我哉！此乃孤幼时进趣之行也。大夫其对以孤袭爵以来，志意衰惰，声色是娱，犬马是好。”使者受命而行。其能屈申若此。</p><p>以冯鲂代阴嵩为执金吾。</p><p>帝以故东海相宋均能，征拜尚书令。每有驳议，多合上旨。均尝删剪疑事，帝以为有奸，大怒，收郎缚格之。诸尚书惶恐，皆叩头谢罪。均顾厉色曰：“盖忠臣执义，无有二心。若畏威失正，均虽死，不易志。”小黄门在傍，入具以闻。帝善其不挠，即令贳郎，迁均司隶校尉。数月，出为河内太守，政化大行。</p><p>均尝寝病，百姓耆老为祷请，旦夕问起居，其为民爱若此。以疾上书乞免，诏除子条为太子舍人。均自扶舆诣阙谢恩，帝使中黄门慰问，因留养疾。司徒缺，帝以均才任宰相，召入视其疾，令两驺扶之。均拜谢曰：“天罚有罪，所苦浸笃，不复奉望帷幄！”因流涕而辞。帝甚伤之，召条扶侍均出，赐钱三十万。</p><p>均性宽和，不喜文法，常以为吏能弘厚，虽贪污放纵，犹无所害；至于苛察之人，身或廉法，而巧黠刻削，毒加百姓，灾害流亡所由而作。及在尚书，恒欲叩头争之，以时方严切，故遂不敢陈。帝后闻其言而追悲之。</p><p>谒者奏窦穆父子自失势，数出怨望语，帝令将家属归本郡，唯穆子勋以沘阳主婿留京师。穆坐赂遗小吏，郡捕系，与子窦宣俱死平陵狱，窦勋亦死洛阳狱。久之，诏还融夫人与小孙一人居洛阳家舍。</p><p>时北匈奴犹盛，数寇边，朝廷以为忧。会北单于欲合市，遣使求和亲。</p><h3 class=pgc-h-arrow-right><strong>（公元65年）永平八年</strong></h3><p>春正月己卯，司徒范迁在位四年薨，家无担石焉。</p><p>三月辛卯，太尉虞延为司徒，卫尉赵熹行太尉事。</p><p>赵熹居府如真。后遭母忧，上疏乞身行丧礼，帝不许，遣使者为释服，赏赐恩宠甚渥。熹内典宿卫，外干宰职，正身立朝，未尝懈惰。</p><p>时，北单于遣使贡献，求欲和亲，诏问群僚。议者或以为：“匈奴变诈之国，无内向之心，徒以畏汉威灵，逼惮南虏，故希望报命，以安其离叛。今若遣使，恐失南虏亲附之欢，而成北狄猜诈之计，不可。”固议曰：</p><p>窃自惟思，汉兴已来，旷世历年，兵缠夷狄，尤事匈奴。绥御之方，其涂不一，或修文以和之，或用武以征之，或卑下以就之，或臣服而致之。虽屈申无常，所因时异，然未有拒绝弃放，不与交接者也。故自建武之世，复修旧典，数出重使，前后相继，至于其末，始乃暂绝。永平八年，复议通之。而廷争连日，异同纷回，多执其难，少言其易。先帝圣德远览，瞻前顾后，遂复出使，事同前世。以此而推，未有一世阙而不修者也。今乌桓就阙，稽首译官，康居、月氏，自远而至，匈奴离析，名王来降，三方归服，不以兵威，此诚国家通于神明自然之征也。臣愚以为宜依故事，复遗使者，上可继五凤、甘露致远人之会，下不失建武、永平羁縻之义。虏使再来，然后一往，既明中国主在忠信，且知圣朝礼义有常，岂可逆诈示猜，孤其善意乎？绝之未知其利，通之不闻其害。设后北虏稍强，能为风尘，方复求为交通，将何所及？不若因今施惠，为策近长。</p><p>帝冀其交通，不复为寇，乃许之。遣越骑司马郑众持节北使北匈奴报命，而南部须卜骨都侯等知汉与北部交使，怀嫌怨欲畔，密因北使，令遣兵迎之。</p><p>郑众出塞，疑有异，伺候果得须卜使人，乃上言宜更置大将，以防二虏交通。帝追思故大司农耿国言，由是始置度辽营，以中郎将吴棠行度辽将军事，副校尉来苗、左校尉阎章、右校尉张国将黎阳虎牙营士，屯五原曼柏。又遣骑都尉秦彭将兵屯美稷。</p><p>郑众至北庭，虏欲令拜，众不为屈。单于大怒，围守闭之，不与水火，欲胁服众。众拔刀自誓，单于恐而止，乃更发使随众还京师。朝议复欲遣使报之，众上疏谏曰：“臣伏闻北单于所以要致汉使者，欲以离南单于之众，坚三十六国之心也。又当扬汉和亲，夸示邻敌，令西域欲归化者局促狐疑，怀土之人绝望中国耳。汉使既到，便偃蹇自信。若复遣之，虏必自谓得谋，其群臣驳议者不敢复言。如是，南庭动摇，乌桓有离心矣。南单于久居汉地，具知形势，万分离析，旋为边害。今幸有度辽之众扬威北垂，虽勿报答，不敢为患。”帝不从，复遣众。众因上言：“臣前奉使不为匈奴拜，单于恚恨，故遣兵围臣。今复衔命，必见陵折。臣诚不忍持大汉节对毡裘独拜。如令匈奴遂能服臣，将有损大汉之强。”帝不听，众不得已，既行，在路连上书固争之。诏切责众，追还系廷尉，会赦归家。</p><p>六月壬午，长星出柳、张三十七度，犯轩辕，刺天船，陵太微，气至上阶，凡见五十六日去。柳，周地。</p><p>秋，郡国十四雨水，伤稼。</p><p>北匈奴遣二千骑候望朔方，作马革船，欲度迎南部畔者，以汉有度辽营守备，乃引去。</p><p>汉武帝时，西域内属，有三十六国。汉为置使者、校尉领护之。宣帝改曰都护。元帝又置戊己二校尉，屯田于车师前王庭。哀、平间，自相分割，为五十五国。王莽篡位，贬易侯王，由是西域怨叛，与中国遂绝，并复役属匈奴。匈奴敛税重刻，诸国不堪命，建武中，皆遣使求内属，愿请都护。光武以天下初定，未遑外事，竟不许之。会匈奴衰弱，莎车王贤诛灭诸国。贤死之后，遂更相攻伐。小宛、精绝、戎庐、且末为鄯善所并。渠勒、皮山为于阗所统，悉有其地。郁立、单桓、孤胡、乌贪訾离为车师所灭。后其国并复立。永平中，北虏乃胁诸国共寇河西郡县，焚烧城邑，杀略甚众，河西城门昼闭，帝患之。</p><p>冬十月，北宫德阳殿成。百官大会，帝思钟离意言，谓公卿曰：“钟离尚书若在，此殿不立。”</p><p>丙子，临辟雍，养三老、五更。礼毕，诏三公募郡国中都官死罪系囚，减罪一等，勿笞，诣度辽将军营，屯朔方、五原之边县；妻子自随，便占着边县；父母同产欲相代者，恣听之。其大逆无道殊死者，一切募下蚕室。亡命者令赎罪各有差。凡徙者，赐弓弩衣粮。</p><p>楚王英少时好游侠，交通宾客，晚节更喜黄老，学为浮屠斋戒祭祀。八年，诏令天下死罪入缣赎。英遣郎中令奉黄缣白纨三十匹诣国相曰：“托在蕃辅，过恶累积，欢喜大恩，奉送缣帛，以赎愆罪。”国相以闻，诏报曰：“楚王诵黄老之微言，尚浮屠之仁祠，洁斋三月，与神为誓，何嫌何疑，当有悔吝？其还赎，以助伊蒲塞桑门之盛馔。”因以班示诸国中傅。</p><p>天竺国，一名身毒，在月氏之东南数千里。俗与月氏同，而卑湿暑热。其国临大水。乘象而战。其人弱于月氏，修浮图道，不杀伐，遂以成俗。从月氏、高附国以西，南至西海，东至磐起国，皆身毒之地。身毒有别城数百，城置长。别国数十，国置王。虽各小异，而俱以身毒为名，其时皆属月氏。月氏杀其王而置将，令统其人。土出象、犀、玳瑁、金、银、铜、铁、铅、锡，西与大秦通，有大秦珍物。又有细布、好毾㲪、诸香、石蜜、胡椒、姜、黑盐。</p><p>帝梦见金人，长大，顶有光明，以问群臣。或曰：“西方有神，名曰佛，其形长丈六尺而黄金色。”帝于是遣使天竺，问佛道法，遂于中国图画形象焉。楚王英始信其术，中国因此颇有奉其道者。后桓帝好神，数祀浮图、老子，百姓稍有奉者，后遂转盛。</p><p>壬寅晦，日有食之，既，在斗十一度。诏曰：“朕以无德，奉承大业，而下贻人怨，上动三光。日食之变，其灾尤大，《春秋》图谶所为至谴。永思厥咎，在予一人。群司勉修职事，极言无讳。”于是在位者皆上封事，各言得失。帝览章，深自引咎，乃以所上班示百官。诏曰：“群僚所言，皆朕之过。人冤不能理，吏黠不能禁；而轻用人力，缮修宫宇，出入无节，喜怒过差。昔应门失守，《关睢》刺世；飞蓬随风，微子所叹。永览前戒，竦然兢惧。徒恐薄德，久而致怠耳。”</p><p>大鸿胪包咸病笃、帝亲辇驾临视，咸年七十二，卒于官。子福，拜郎中，亦以《论语》入授孝和帝。</p><p>以司隶校尉牟融代包咸为大鸿胪。</p><p>东离国，居沙奇城，在天竺东南三千余里，大国也。其土气、物类与天竺同。列城数十，皆称王。大月氏伐之，遂臣服焉。男女皆长八尺，而怯弱。乘象、骆驼，往来邻国。有寇，乘象以战。</p><p>栗戈国，属康居。出名马、牛、羊、蒲萄众果，其土水美，故蒲萄酒特有名焉。</p><p>严国，在奄蔡北，属康居，出鼠皮以输之。</p><p>奄蔡国，改名阿兰聊国，居地城，属康居。土气温和，多桢松、白草。民俗衣服与康居同。</p></div><div class="post-meta meta-tags"><ul class=clearfix><li><a>'中国','历史','记年体'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/f4e1187a.html alt=中国历史记年体之东汉二、显宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f4e1187a.html title=中国历史记年体之东汉二、显宗孝明帝（公元66-71年）>中国历史记年体之东汉二、显宗孝明帝（公元66-71年）</a></li><hr><li><a href=../../cn/%E7%A7%91%E5%AD%A6/3b4a838f.html alt=中国历史记年体之汉朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../cn/%E7%A7%91%E5%AD%A6/3b4a838f.html title=中国历史记年体之汉朝六、孝武帝4（公元前128年－前125年）>中国历史记年体之汉朝六、孝武帝4（公元前128年－前125年）</a></li><hr><li><a href=../../cn/%E7%A7%91%E5%AD%A6/45c05c8d.html alt=中国历史记年体之东汉十一、孝灵帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/45c05c8d.html title=中国历史记年体之东汉十一、孝灵帝（公元172-176年）>中国历史记年体之东汉十一、孝灵帝（公元172-176年）</a></li><hr><li><a href=../../cn/%E7%A7%91%E5%AD%A6/31148e78.html alt=中国历史记年体之东汉二、显宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/31148e78.html title=中国历史记年体之东汉二、显宗孝明帝（公元72-75年）>中国历史记年体之东汉二、显宗孝明帝（公元72-75年）</a></li><hr><li><a href=../../cn/%E7%A7%91%E5%AD%A6/f20d636.html alt=中国历史记年体之东汉三、肃宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f20d636.html title=中国历史记年体之东汉三、肃宗孝章帝（公元82-84年）>中国历史记年体之东汉三、肃宗孝章帝（公元82-84年）</a></li><hr><li><a href=../../cn/%E7%A7%91%E5%AD%A6/8038043.html alt=中国历史记年体之东汉十一、孝灵帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8038043.html title=中国历史记年体之东汉十一、孝灵帝（公元184年）>中国历史记年体之东汉十一、孝灵帝（公元184年）</a></li><hr><li><a href=../../cn/%E6%B8%B8%E6%88%8F/940a88f.html alt=中国历史记年体之周朝二十三、简王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E6%B8%B8%E6%88%8F/940a88f.html title=中国历史记年体之周朝二十三、简王>中国历史记年体之周朝二十三、简王</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>