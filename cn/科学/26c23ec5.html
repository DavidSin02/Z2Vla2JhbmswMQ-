<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>南朝宋高祖武皇帝刘裕史（四） | 极客快訊</title><meta property="og:title" content="南朝宋高祖武皇帝刘裕史（四） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/a623f23f5f7f4abebcab1b8f763bd570"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/26c23ec5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/26c23ec5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/26c23ec5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/26c23ec5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/26c23ec5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/26c23ec5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/26c23ec5.html><link rel=canonical href=https://geekbank.cf/tw/%e7%a7%91%e5%ad%a6/26c23ec5.html><meta property="article:published_time" content="2020-11-14T20:57:32+08:00"><meta property="article:modified_time" content="2020-11-14T20:57:32+08:00"><meta name=Keywords content><meta name=description content="南朝宋高祖武皇帝刘裕史（四）"><meta name=author content="极客快訊"><meta property="og:url" content="/cn/%E7%A7%91%E5%AD%A6/26c23ec5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>南朝宋高祖武皇帝刘裕史（四）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div class=pgc-img><img alt=南朝宋高祖武皇帝刘裕史（四） onerror=errorimg.call(this); src=https://p1.pstatp.com/large/pgc-image/a623f23f5f7f4abebcab1b8f763bd570><p class=pgc-img-caption></p></div><h1 class=pgc-h-arrow-right>8、</h1><p>义熙七年（公元411年）正月，刘裕振旅京师，天子改授其为大将军、扬州牧，给班剑二十人，本官悉如故，固辞不受，凡南北征伐战亡者，并列上赙赠。 二月，卢循至番禺，为孙季高所破，收余众南走。刘籓、孟怀玉斩徐道覆于始兴。</p><p>晋自中兴以来，治纲大弛，权门并兼，强弱相凌，百姓流离，不得保其产业。 桓玄颇欲厘改，竟不能行。刘裕既作辅，大示轨则，豪强肃然，远近知禁。</p><p>天子申前命，刘裕固辞，改授太尉、中书监，乃受命。奉送黄钺，解冀州。 交州刺史杜慧度斩卢循，传首京师。</p><p>征西将军、荆州刺史刘道规疾患求归，改授豫州刺史，以后将军、豫州刺史刘毅代之。刘毅与刘裕俱举大义，兴复晋室，自谓京城、广陵，功业足以相抗。常怏怏不得志，刘裕每柔而顺之。刘毅骄纵滋甚，每览史籍，至蔺相如 降屈于廉颇，辄绝叹以为不可能也。尝云：“恨不遇刘项，与之争中原。”又谓郗 僧施曰：“昔刘备之有孔明，犹鱼之有水。今吾与足下虽才非古贤，而事同斯言。”虽权事推刘裕，而心不服。刘毅既有雄才大志，厚自矜许，朝士素望者多归之。与尚书仆射谢混、丹阳尹郗僧施并深相结。及西镇江陵，豫州旧府，多割以自随，请郗僧施为南蛮校尉。</p><p>刘裕既知刘毅不能居下，终为异端，密图之。刘毅至江陵，乃辄取江州兵及豫州西府文武万余，留而不遣，又称疾笃，表求从弟兖州刺史刘籓以为副，刘裕伪许之。九月，刘籓入朝，刘裕命收刘籓及谢混，并于狱中赐死。自表讨刘毅，又假黄钺，率诸军西征。以前镇军将军司马休之为平西将军、荆州刺史， 兖州刺史刘道怜镇丹徒，豫州刺史诸葛长民监太尉留府事，加太尉司马，刘裕疑长民难独任，留刘穆之以辅之，加建威将军，置佐吏，配给实力。长民果有异谋，而犹豫不能发，乃屏人谓穆之曰：<strong>“悠悠之言，皆云太尉与我不平，何以至此？”</strong>穆之曰：“<strong>公溯流远伐， 而以老母稚子委节下，若一毫不尽，岂容如此邪？”</strong>长民意乃小安。刘裕发自京师，遣参军王镇恶、龙骧将军蒯恩前袭江陵。 十月，王镇恶克江陵，刘毅及党与皆伏诛。十一月，刘裕至江陵，下书曰：</p><blockquote><p>夫去弊拯民，必存简恕，舍网修纲，虽烦易理。江、荆凋残，刑政多阙。顷年事故，绥抚未周。遂令百姓疲匮，岁月滋甚，财伤役困，虑不幸生。凋残之余，而不减旧，刻剥征求，不循政道。宰莅之司，或非良干，未能菲躬俭，苟求盈给，积习生常，渐不知改。</p><p>近因戎役，来涉二州，践境亲民，愈见其瘼。思欲振其所急，恤其所苦。凡租税调役，悉宜以见户为正。州郡县屯田池塞，诸非军国所资，利人守宰者，今一切除之。州郡县吏，皆依尚书定制实户置。台调癸卯梓材，庚子皮毛，可悉停省，别量所出。巴陵均折度支，依旧兵运。原五岁刑已下，凡所质录贼家余口，亦悉原放。</p></blockquote><p>以荆州十郡为湘州，刘裕乃进督，以西阳太守朱龄石为益州刺史，率众伐蜀。天子进刘裕太傅、扬州牧，加羽葆鼓吹，班剑二十人。</p><p>九年二月，刘裕至自江陵。诸葛长民贪淫骄横，为士民所患苦。公以其同大义，优容之。刘毅既诛，诸葛长民谓所亲曰：<strong>“昔年</strong><strong>醢</strong><strong>彭越，今年诛韩信，祸其至矣。”</strong>将谋作乱。刘裕克期至京邑，而每淹留不进，公卿以下频日奉候于新亭，诸葛长民亦骤出。既而刘裕轻舟密至，已还东府。诸葛长民到门，引前，却人闲语，凡平生于长民所不尽者，皆与及之，长民甚说。已密命左右壮士丁旿等自幔后出，于坐拉之。 长民坠床，又于地殴之，死于床侧。舆尸付廷尉，并诛其弟黎民。丁午骁勇有气力， 时人为之语曰：<strong>“勿跋扈，付丁旿。</strong>”</p><p>山湖川泽，皆为豪强所专，小民薪采渔钓，皆责税直，至是禁断之。时民居未一，刘裕表曰：</p><blockquote><p>臣闻先王制治，九土攸序；分境画疆，各安其居；在昔盛世，人无迁业，故井田之制，三代以隆。秦革斯政，汉遂不改；富强兼并，于是为弊。然九服弗扰，所托成旧，在汉西京，大迁田、景之族，以实关中，即以三辅为乡闾，不复系之于齐、 楚。自永嘉播越，爰托淮、海，朝有匡复之算，民怀思本之心，经略之图，日不暇给。是以宁民绥治，犹有未遑。及至桓温，以民无定本，伤治为深，庚戌土断，以一其业。于时财阜国丰，实由于此。自兹迄今，弥历年载，画一之制，渐用颓弛。杂居流寓，闾伍弗修，王化所以未纯，民瘼所以犹在。</p><p>臣荷重任，耻责实深，自非改调解张，无以济治。夫人情滞常，难与虑始，所谓父母之邦以为桑梓者，诚以生焉终焉，敬爱所托耳。今所居累世，坟垄成行，敬恭之诚，岂不与事而至。请准庚戌土断之科，庶子本所弘，稍与事着。然后率之以仁义，鼓之以威武，超大江而跨黄河，抚九州而复旧土，则恋本之志，乃速由于当 年，在始暂勤，要终所以能易。伏惟陛下，垂矜万民，怜其所失，永怀《鸿雁》之诗，思隆中兴之业。既委臣以国重，期臣以宁济，若所启合允，请付外施行。</p></blockquote><p>于是依界土断，唯徐、兖、青三州居晋陵者，不在断例。诸流寓郡县，多被并省。以刘裕领镇西将军、豫州刺史，固让太傅、州牧及班剑，奉还黄钺。</p><div class=pgc-img><img alt=南朝宋高祖武皇帝刘裕史（四） onerror=errorimg.call(this); src=https://p9.pstatp.com/large/pgc-image/9dfd6b47261943b689e402b105963a79><p class=pgc-img-caption></p></div><p><br></p><h1 class=pgc-h-arrow-right>9、</h1><p>七月，朱龄石平蜀，斩蜀王谯纵，传首京师。九月，封刘裕次子义真为桂阳县公，以赏平齐及定卢循也。天子重申前命，授刘裕太傅、扬州牧，加羽葆、鼓吹、班剑二十人。将吏百余敦劝，乃受羽葆、鼓吹、班剑，余固辞。十年，息民简役。筑东府，起府舍。</p><p>平西将军、荆州刺史司马休之，宗室之重，又得江汉人心，刘裕疑其有异志。而休之兄子谯王司马文思在京师，招集轻侠，刘裕执文思送还休之，令自为其所。休之表废文思，并与刘裕书陈谢。十一年正月，刘裕收休之子文宝、兄子文祖，并于狱中赐死。率众军西讨，复加黄钺，领荆州刺史。以中军将军刘道怜监留府事，而事无大小，一决刘穆之。休之上表自陈曰：</p><blockquote><p>臣闻运不常一，治乱代有，阳九既谢，圮终则泰。昔篡臣肆逆，皇纲绝纽。十世未改，鼎祚再隆。太尉臣裕威武明断，首建义旗，除荡元凶，皇居反正。布衣匹夫，匡复社稷，南剿卢循，北定广固，千载以来，功无与等。由是四海归美，朝野推崇。既位穷台牧，权倾人主，不能以道处功，恃宠骄溢。自以酬赏既极，便情在无上；刑戮逆滥，政用暴苛。问鼎之迹日彰，人臣之礼顿缺。陛下四时膳御，触事县空，宫省供奉，十不一在。皇后寝疾之际，汤药不周；手与家书，多所求告。皆 是朝士共所闻见，莫不伤怀愤叹，口不敢言。前扬州刺史元显第五息法兴，桓玄之衅，逃远于外，王路既开，始得归本。太傅之胤，绝而复兴，凡在有怀，谁不感庆。裕吞噬之心，不避轻重，以法兴聪敏明慧，必为民望所归；芳兰既茂，内怀憎恶， 乃妄扇异言，无罪即戮。大司马臣德文及王妃公主，情计切逼，并狼狈请命，逆肆祸毒，誓不矜许，冤酷之痛，感动行路。自以地卑位重，荷恩崇大，乃以庶孽与德文嫡婚，致兹非偶，实由威逼。故卫将军刘毅、右将军刘籓、前将军诸葛长民、尚书仆射谢混、南蛮校尉郗僧施，或盛勋德胤，令望在身，皆社稷辅弼，协赞所寄，无罪无辜，一旦夷灭。猜忍之性，终古所希。</p><p>臣自惟门户衰破，赖之获存，皇家所重，终古难匹。是以公私归冯，事尽祗顺。 再授荆州，辄苦陈告。自以才弱位隆，不宜久荷分陕，屡求解任，必不见听。前经携侍老母，半家具西，凡诸子侄，悉留京辇。臣兄子谯王文思，虽年少常人，粗免咎悔，性好交游，未知防远，群丑交构，为其风声。裕遂翦戮人士，远送文思。臣顺其此旨，表送章节，请废文思，改袭大宗，遣息文宝送女东归。自谓推诚奉顺， 理不过此。岂意裕包藏祸心，遂见讨伐，加恶文思，构生罪衅。群小之言，远近噂 沓，而臣纯愚，暗信必谓不然。寻臣府司马张茂度狼狈东归，南平太守檀范之复以此月三日委郡叛逆，寻有审问，东军已上。裕今此举，非有怨憎，正以臣王室之干，位居籓岳，时贤既尽，唯臣独存，规以翦灭，成其篡杀。镇北将军臣宗之、青州刺史臣敬宣，并是裕所深忌惮，欲以次除荡，然后倾移天日，于事可易。</p><p>今荆、雍义徒，不召而集，子来之众，其会如林，岂臣无德所能绥致？盖七庙之灵，理贯幽显，辄授文思振武将军、南郡太守，宗之子竟陵太守鲁轨进号辅国将军。臣今与宗之亲御大众，出据江津，案甲抗威，随宜应赴。今绛旗所指，唯裕兄弟父子而已。须克荡寇逆，寻续驰闻。由臣轻弱，致裕凌横，上惭俯愧，无以厝颜。</p></blockquote><p>司马休之府录事参军韩延之，故吏也，有干用才能。刘裕未至江陵，密使与之书曰：<strong> “文思事源，远近所知，去秋遣康之送还司马军者，推至公之极也。而了不逊愧，又无表疏，文思经正不反，此是天地之不容。吾受命西讨，止其父子而已。彼土侨旧，为所驱逼，一无所问。往年</strong><strong>郗</strong><strong>僧施、谢邵、任集之等，交构积岁，专为刘毅谋主，所以至此。卿等诸人，一时逼迫，本无纤衅。吾处怀期物，自有由来。今在近路，正是诸人归身之日。若大军登道，交锋接刃，兰艾吾诚不分，故具示意，并同怀诸人。”</strong>延之报曰：</p><blockquote><p>承亲率戎马，远履西畿，阖境士庶，莫不蒨骇。何者？莫知师出之名故也。今辱来疏，始知以谯王前事，良增叹息。司马平西体国忠贞，款爱待物，当于古人中求耳。以君公有匡复之勋，家国蒙赖，推德委诚，每事询仰。谯王往以微事见劾， 犹自表逊位；况以大过而当默然邪！但康之前言有所不尽，故重使胡道咨白所怀。 道未及反，已奏表废之，所不尽者命耳。推寄相与之怀，正当如此？有何不可，便兴兵戈。自义旗秉权以来，四方方伯，谁敢不先相咨畴，而径表天子邪？谯王为宰相所责，又表废之，经正何归，表使何因，可谓“欲加之罪，其无辞乎”！</p><p>刘裕足下，海内之人，谁不见足下此心，而复欲欺诳国士！天地所不容，在彼不在此矣。来示言“处怀期物，自有由来”。今伐人之君，啖人以利，真可谓“处怀期物，自有由来”者矣。刘籓死于闾阖之内；诸葛毙于左右之手；甘言诧方伯， 袭之以轻兵，遂使席上靡款怀之士，阃外无自信诸侯，以是为得算，良可耻也。贵府将佐及朝廷贤德，寄性命以过日，心企太平久矣。吾诚鄙劣，尝闻道于君子。以平西之至德，宁可无授命之臣乎！未能自投虎口，比迹郗、任之徒明矣。假令天长 丧乱，九流浑浊，当与臧洪游于地下，不复多言。</p></blockquote><p>刘裕视书叹息，以示诸佐曰：<strong>“事人当如此</strong>。”三月，军次江陵。雍州刺史鲁宗之常虑不为刘裕所容，与休之相结，至是率其子竟陵太守鲁轨会于江陵。江夏太守刘虔之邀之，军败被杀。刘裕命彭城内史徐逵之、参军王允之出江夏口，复为鲁轨所败，并没。时刘裕军泊马头，即日率众军济江，亲督诸将登岸，莫不奋踊争先。司马休之众溃，与鲁轨等奔襄阳。江陵平，加领南蛮校尉。</p><p>四月，刘裕复率众进讨，至襄阳，司马休之奔羌。天子复重申前命，授刘裕太傅、扬州牧， 剑履上殿，入朝不趋，赞拜不名，加前部羽葆、鼓吹，置左右长史、司马、从事中郎四人。封刘裕第三子义隆为北彭城县公。以中军将军刘道怜为荆州刺史。八月， 刘裕至自江陵，奉还黄钺，固辞太傅、州牧、前部羽葆、鼓吹，其余受命。朝议以刘裕道尊勋重，不宜复施敬护军，既加殊礼，奏事不复称名，以世子为兖州刺史。</p><p>十二年正月，诏刘裕依旧辟士，加领平北将军、兖州刺史，增都督南秦，凡二十 二州。刘裕以平北文武寡少，不宜别置，于是罢平北府，以并大府，以世子为豫州刺 史。三月，加刘裕中外大都督。</p><div class=pgc-img><img alt=南朝宋高祖武皇帝刘裕史（四） onerror=errorimg.call(this); src=https://p1.pstatp.com/large/pgc-image/22b96fc1876e48388247ee5a87f7f834><p class=pgc-img-caption></p></div><p><br></p><h1 class=pgc-h-arrow-right>10、</h1><p>刘裕初平齐（燕），仍有定关、洛之意，值卢循侵逼，故其事不谐。荆、雍既平，方谋外略。会羌主姚兴死，子泓立，兄弟相杀，关中扰乱，乃戒严北讨。加领征西 将军、司豫二州刺史。以世子为徐、兖二州刺史。下书曰：<strong>“吾倡大义，首自本州， 克复皇祚，遂建勋烈。外夷勍敌，内清奸宄，皆邦人州党竭诚尽力之效也。情若风霜，义贯金石。今当奉辞</strong><strong>西旆</strong><strong>，有事关、河，弱嗣叨蒙，复忝今授，情事缠绵，可谓深矣。顷军国务殷，刑辟未息。眷言怀之，能不多叹。其犯罪五岁以还，可一原遣。文武劳满未蒙荣转者，便随班序报。”</strong></p><p>刘裕受中外都督及司州，并辞大司马琅邪王礼敬，朝议从之。刘裕欲以义声怀远，奉琅邪王北伐。五月，羌黄门侍郎尹冲率兄弟归顺。又加刘裕北雍州刺史，前部羽葆、鼓吹，增班剑为四十人，解中书监。八月，刘裕率大众发京师。以世子为中军将军，监太尉留府事。尚书右仆射刘穆之为左仆射，领监军、中军二府军司，入居东府，总摄内外。九月，刘裕次于彭城，加领徐州刺史。</p><p>先是，遣冠军将军檀道济、龙骧将军王镇恶步向许、洛，羌缘道屯守，皆望风降服。羌兖州刺史韦华先据仓垣，亦率众归顺。刘裕又遣北兖刺史王仲德先以水军入河，破索虏于东郡凉城，进平滑台。十月，众军至洛阳，围金墉。姚泓弟伪平南将军姚洸请降，送于京师，修复晋五陵，置守卫。</p><p>天子诏</p><blockquote><p>进刘裕位相国，总百揆，扬州牧，封十郡为宋公，备九锡之礼，加玺绶、远游冠，位在诸侯王上，加相国绿𫄫绶。</p></blockquote><p>策曰：</p><blockquote><p>朕以寡昧，仰赞洪基，夷羿乘衅，荡复王室，越在南鄙，迁于九江。宗祀绝飨， 人神无位，提挈群凶，寄命江浒。则我祖宗之业，奄坠于地，七百之祚，翦焉既倾， 若涉渊海，罔知攸济。天未绝晋，诞育英辅，振厥弛维，再造区宇，兴亡继绝，俾 昏作明。元勋至德，朕实赖焉。今将授公典策，其敬听朕命：</p><p>乃者桓玄肆僭，滔天泯夏，拔本塞源，颠倒六位，庶僚俯眉，四方莫恤。公精贯朝日，气凌霄汉，奋其灵武，大歼群慝，克复皇邑，奉帝歆神。此公之大节，始于勤王者也。授律群后，溯流长骛，薄伐峥嵘，献捷南郢，大憝折首，群逆毕夷， 三光旋采，旧物反正。此又公之功也。出籓入辅，弘兹保弼，阜财利用，繁殖生民， 编户岁滋，疆宇日启，导德明刑，四境有截。此又公之功也。鲜卑负众，僭盗三齐， 狼噬冀、青，虔刘沂、岱，介恃遐阻，仍为边毒。公搜乘秣驷，夐入远疆，冲橹四临，万雉俱溃，窃号之虏，显戮司寇，拓土三千，申威龙漠。此又公之功也。卢循妖凶，伺隙五岭，乘虚肆逆，侵覆江、豫，旍拂寰内，矢及王城，朝野丧沮，莫有固志，家献徙卜之计，国议迁都之规。公乘辕南济，义形于色，嶷然内湛，视险若夷，摅略运奇，英谟不世，狡寇穷恤，丧旗宵遁，俾我畿甸，拯于将坠。此又公之功也。追奔逐北，扬旌江𣸣，偏旅浮海，指日遄至。番禺之功，俘级万数，左里之捷，鱼溃鸟散。元凶远迸，传首万里，海南肃清，荒服来款。此又公之功也。刘毅叛涣，负衅西夏，凌上罔主，志肆奸暴，附丽协党，扇荡王畿。公御轨以刑，消之不日，仓兕电溯，神兵风扫，罪人斯得，荆、衡清晏。此又公之功也。谯纵怙乱， 寇窃一隅，王化阻阂，三巴沦溺。公指命偏师，授以良图，凌波浮湍，致届井络， 僭竖伏钅质，梁、岷草偃。此又公之功也。马休、鲁宗，阻兵内侮，驱率二方，连 旗称乱。公投袂星言，研其上略，江津之师，势逾风电，回旆沔川，实繁震慑，二 叛奔迸，荆、雍来苏，玄泽浸育，温风潜被。此又公之功也。永嘉不竞，四夷擅华， 五都幅裂，山陵幽辱，祖宗怀没世之愤，遗氓有匪风之思。公远齐伊宰纳隍之仁， 近同小白灭亡之耻，鞠旅陈师，赫然大号，公命群帅，北徇司、兖。许、郑风靡， 巩、洛载清，伪牧逆籓，交臂请罪，百年榛秽，一朝扫济。此又公之功也。</p><p>公有康宇内之勋，重之以明德。爰初发迹，则奇谟冠古，电击强妖，则锋无前 对，聿宁东畿，大造黔首。若乃草昧经纶，化融于岁计，扶危静乱，道固于苞桑。 辩方正位，纳之轨度，蠲削烦苛，较若画一，淳风美化，盈塞宇宙。是以绝域献琛， 遐夷纳贡，王略所宣，九服率从。虽文命之东渐西被，咎繇之迈于种德，何以尚兹。 朕闻先王之宰世也，庸勋尊贤，建侯胙土，褒以宠章，崇其徽物，所以协辅皇家， 永隆籓屏。故曲阜光启，遂荒徐宅，营丘表海，四履有闻。其在襄王，亦赖匡霸， 又命晋文，备物光锡。惟公道冠前烈，勋高振古，而殊典未加，朕甚懵焉。今进授相国，以徐州之彭城沛兰陵下邳淮阳山阳广陵、兖州之高平鲁泰山十郡，封公为宋公。锡兹玄土，苴以白茅，爰定尔居，用建冢社。昔晋、郑启籓，入作卿士，周、 邵保傅，出总二南，内外之重，公实兼之。命使持节、太尉、尚书左仆射、晋宁县五等男湛授相国印绶，宋公玺绂，使持节、兼司空、散骑常侍、尚书、阳遂乡侯泰授宋公茅土，金虎符第一至第五左，竹使符第一至第十左。相国位无不总，礼绝朝班，居常之名，宜与事革。其以相国总百揆，去“录尚书”之号。上送所假节、侍中、中外都督、太傅太尉印绶，豫章公印策。进扬州牧，领征西将军、司豫北徐雍四州刺史如故。</p><p>公纪纲礼度，万国是式，秉介蹈方，罔有迁志。是以锡公大辂、戎辂各一，玄 牡二驷。公抑末敦本，务农重积，采蘩实殷，稼穑惟阜。是用锡公兖冕之服，赤舄 副焉。公闲邪纳正，移风改俗，陶钧品物，如乐之和。是用锡公轩县之乐，六佾之 舞。公宣美王化，导扬休风，华夷企踵，远人胥萃。是用锡公朱户以居，公官方任 能，网罗幽滞，九皋辞野，髦士盈朝。是用锡公纳陛以登，公当轴处中，率下以义， 式遏寇仇，清除苛慝，是用锡公虎贲之士三百人。公明罚恤刑，庶狱详允，放命干 纪，罔有攸纵。是用锡公𫓧、钺各一。公龙骧凤矫，咫尺八绂，括囊四海，折冲无外。是用锡公彤弓一，彤矢百，卢弓十，卢矢千。公温恭孝思，致虔禋祀，忠肃之 志，仪刑万方。是用锡公秬鬯一卣，圭瓒副焉。宋国置丞相以下，一遵旧仪。钦哉！ 其祗服往命，茂对天休，简恤庶邦，敬敷显德，以终我高祖之嘉命。</p></blockquote><p>置宋国侍中、黄门侍郎、尚书左丞、相，随大使奉迎。桴罕虏乞佛炽盘遣使诣刘裕求效力讨羌，拜平西将军、河南公。</p><p>十三年正月，刘裕以舟师进讨，留彭城公刘义隆镇彭城。军次留城，经张良庙，令曰：<strong>“夫盛德不泯，义在祀典，微管之叹，抚事弥深。张子房道亚黄中，照邻殆庶， 风云言感，蔚为帝师，大拯横流，夷项定汉，固以参轨伊、望，冠德如仁。若乃神交圯上，道契商洛，显晦之间，窈然难究，源流渊浩，莫测其端矣。涂次旧沛，伫驾留城，灵庙荒残，遗象陈昧，抚迹怀人，慨然永叹。过大梁者，或伫想于夷门； 游九原者，亦流连于随会。可改构榱桷，修饰丹青，蘩行潦，以时致荐。以纾怀古之情，用存不刊之烈。”</strong></p><p>二月，冠军将军檀道济等次潼关。三月，大军入河。索虏步骑十万，营据河津。刘裕命诸军济河击破之，至洛阳。七月，至陕城。龙骧将军王镇恶伐木为舟， 自河浮渭。八月，扶风太守沈田子大破姚泓于蓝田。王镇恶克长安，生擒姚泓。九月， 刘裕至长安。长安丰稔，帑藏盈积。刘裕先收其彝器、浑仪、土圭之属，献于京师；其 余珍宝珠玉，以班赐将帅。执送姚泓，斩于建康市。谒汉高帝陵，大会文武于未央殿。</p><p>十月，天子诏曰：</p><blockquote><p>朕闻先王之莅天下也，上则大宝以尊德，下则建侯以褒功。是以成勋告就，文 命有玄圭之锡，四海来王，姬旦飨龟、蒙之封。夫翼圣宣绩，辅德弘猷，礼穷元赏， 宠章希世，况明保冲昧，独运陶钧者哉！</p><p>朕以不德，遭家多难，云雷作屯，夷羿窃命，失位京邑，遂播蛮荆，艰难卑约， 制命凶丑。相国宋公，天纵睿圣，命世应期，诚贯三灵，大节宏发。拯朕躬于巢幕， 回灵命于已崩，固已道穷北面，晖格八表者矣。及外积全国之勋，内累戡黎之伐， 芟夷强妖之始，蕴崇奸猾之源，显仁藏用之道，六府孔修之绩，莫不云行雨施，能 事必举，谅已方轨于三、五，不容于典策者焉。自永嘉丧师，绵逾十纪，五都分崩， 然正朔时暨；唯三秦悬隔，未之暂宾。至令羌虏袭乱，淫虐三世，资百二之易守， 恃函谷之可关，庙算韬略，不谋之日久矣。公命世抚运，阐曜威灵，内研诸侯之虑， 外致上天之罚。故能仓兕甫训，则许、郑风偃；钲钺未指，则瀍、洛雾披。俾旧阙 之阳，复集万国之轸，东京父老，重睹司隶之章。俾朕负扆高拱，而保大洪烈。是 用远鉴前典，延即群谋，敬授殊锡，光启疆宇。乘马之制，有陋旧章。徽称之美， 未穷上爵。岂足以显报懋功，允塞民望；籓辅王畿，长辔六合者乎！实以公每秉谦 德，卑不可逾，难进之道，以宠为戚。是故降损盛制，且有后命也。自兹迄今，洪 勋弥劭，棱威九河，魏、赵底服，回辕崤、潼，连城冰泮。遂长驱灞浐、悬旌龙门， 逆虏姚泓，系颈就擒。百稔梗秽，涤于崇朝；祖宗遗愤，雪于一旦。涉禹之迹，方 行天下，至于海外，罔有不服。功固万世，其宁惟永，岂金石《雅颂》所能赞扬， 实可以告于神明，勒铭嵩、岱者已。</p><p>朕又闻之，周道方远，则𪭢甗鸣岐，二南播德，则麟驺呈瑞。自公大号初发， 爰暨告成，灵祥炳焕，不可胜纪，岂伊素雉远至，嘉禾近归而已哉！朕每仰鉴玄应， 俯察人谋，进惟道勋，退惟国典，岂得遂公冲挹，而久蕴盛策。便宜敬行大礼，允 副幽显之望。其进宋公爵为王，以徐州之海陵、东安、北琅邪、北东莞、北东海、 北谯、北梁、豫州之汝南、北颍川、北南顿凡十郡，益宋国。其相国、扬州牧、领 征西将军、司豫北徐雍四州刺史如故。</p></blockquote><div class=pgc-img><img alt=南朝宋高祖武皇帝刘裕史（四） onerror=errorimg.call(this); src=https://p3.pstatp.com/large/pgc-image/83b5d9ccdbc74a0385fc375e1f19da76><p class=pgc-img-caption></p></div></div><div class="post-meta meta-tags"><ul class=clearfix><li><a>'刘裕史','武皇帝','高祖'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/daf2688f.html alt=南朝宋高祖武皇帝刘裕史（五） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/dc26ff833d2a4180a95d33a1c0d53bd6 style=border-radius:25px></a>
<a href=../../cn/%E7%A7%91%E5%AD%A6/daf2688f.html title=南朝宋高祖武皇帝刘裕史（五）>南朝宋高祖武皇帝刘裕史（五）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>