<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>诸痿喘呕，皆属于上。诸逆冲上，皆属于火 | 极客快訊</title><meta property="og:title" content="诸痿喘呕，皆属于上。诸逆冲上，皆属于火 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/274131e8.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/274131e8.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/274131e8.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/274131e8.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/274131e8.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/274131e8.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/274131e8.html><link rel=canonical href=https://geekbank.cf/tw/%e7%a7%91%e5%ad%a6/274131e8.html><meta property="article:published_time" content="2020-11-14T20:49:58+08:00"><meta property="article:modified_time" content="2020-11-14T20:49:58+08:00"><meta name=Keywords content><meta name=description content="诸痿喘呕，皆属于上。诸逆冲上，皆属于火"><meta name=author content="极客快訊"><meta property="og:url" content="/cn/%E7%A7%91%E5%AD%A6/274131e8.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>诸痿喘呕，皆属于上。诸逆冲上，皆属于火</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p>诸痿喘呕，皆属于上。</p><p style=text-align:start>○诸逆冲上，皆属于火。</p><p style=text-align:start>○太阴所谓食则呕者，物盛满而上溢，故呕也。</p><p style=text-align:start>○少阳所至，为呕涌。（《素问》）</p><p style=text-align:start>足厥阴肝所生病者，胸满，呕逆。</p><p style=text-align:start>○善呕，呕有苦，长太息，邪在胆，逆在胃。胆液泄，则口苦，胃气逆，则呕苦，故曰呕胆。（《灵枢》）</p><p style=text-align:start><strong>哲言</strong></p><p style=text-align:start>食刹则吐，谓之呕。食入则吐，谓之暴吐。食已则吐，谓之呕吐。食久则吐，谓之反胃。食再则吐，谓之翻胃。</p><p style=text-align:start>○呕者声与物俱出；吐者有物无声；哕者有声无物。（李东垣）</p><p style=text-align:start>恶心者无声无物，但心中兀兀然无奈，欲吐不吐，欲呕不呕，虽曰恶心，实非心经之病，皆在胃口上也。（《活人书》）</p><p style=text-align:start>身背皆热，肘臂牵痛，气逆不续，膈间厌闷，食入即呕，名曰漏气。</p><p style=text-align:start>○下焦实热，二便不通，气逆不续，呕逆不禁，名曰走哺。（《准绳》）</p><p style=text-align:start>呕为火气炎上，特其一耳。有痰隔中焦，食不得下者；有气逆者；有寒气郁于胃口者；有食滞胃脘，则新食不得下而反出者；有胃中有火与痰而呕者；有久病胃虚，不纳谷者。（朱丹溪）</p><p style=text-align:start>胃气不和而呕吐，人所共知。然有胃寒胃热，痰饮宿食，及风邪入胃，气逆冲上，数种之异，可不究其所自来哉。（杨仁斋）</p><p style=text-align:start>呕吐一证，挟寒则喜热恶寒，肢冷脉小；挟热则喜冷恶热，燥渴脉洪。气滞者胀满不通；痰饮者遇冷即发。</p><p style=text-align:start>呕苦知邪在胆；吐酸识火入肝。呕涎水虽属痰饮，尚疑虫证；吐酸腐无非食滞，更防火患。吐清水是土之卑监；吐绿水是木之发生。黑水从胃底翻出；臭水是肠中逆来。（《证治汇补》）</p><p style=text-align:start>吐清水，其因有五∶身受寒气，口食生冷而作者，胃寒也；食少而吐清水者，气虚也；食后而吐清水者，宿食也；胸膈间辘辘有声者，痰饮也；心腹间时时作痛者，虫也。宜辨而治之。（徐春甫）</p><p style=text-align:start>凡胃虚作呕者，其证不一，当知所辨。若胃脘不胀者，非实邪也。胸膈不痛者，非气逆也。内无热躁者，非火证也。外无寒热者，非表邪也。无食无火，而忽为呕吐者，胃虚也。呕吐无常，而时作时止者，胃虚也。</p><p style=text-align:start>食无所停，而闻食则呕者，胃虚也。气无所逆，而闻气则呕者，胃虚也。或身背微寒食饮即呕者，胃虚也。或吞酸嗳腐，时苦恶心，兀兀泛泛，冷咽靡定者，胃虚也。或因病误治，妄用克伐寒凉，本无呕而致呕者，胃虚也。或朝食暮吐，暮食朝吐，食入中焦而不化者，胃虚也。食入下焦而不化者，土母无阳，命门虚也。凡此虚证，必皆宜补，是固然矣。然胃土非火不生，非暖不化，是土寒者即土虚也，土虚者即火虚也。故曰脾喜暖而恶寒，土恶湿而喜燥。所以东垣《脾胃论》特着温补之法，盖特为胃气而设也。（张景岳）</p><p style=text-align:start><strong>补编</strong></p><p style=text-align:start>病患欲吐者，不可下之。</p><p style=text-align:start>○呕而胸满者，茱萸汤主之。</p><p style=text-align:start>○干呕，吐涎沫，头痛者，茱萸汤主之。</p><p style=text-align:start>○呕而肠鸣，心下痞者，半夏泻心汤主之。</p><p style=text-align:start>○干呕而利者，黄芩加半夏生姜汤主之</p><p style=text-align:start>○诸呕吐，谷不得下者，小半夏汤主之。</p><p style=text-align:start>○呕吐而病在膈上，后思水者解，急与之。思水者，猪苓散主之。</p><p style=text-align:start>○呕而脉弱，小便复利，身有微热，见厥者难治，四逆汤主之。</p><p style=text-align:start>○呕而发热者，小柴胡汤主之。</p><p style=text-align:start>○胃反，呕吐者，大半夏汤主之。</p><p style=text-align:start>○胃反，吐而渴欲饮水者，茯苓泽泻汤主之。</p><p style=text-align:start>○食已即吐者，大黄甘草汤主之。</p><p style=text-align:start>○吐后，渴饮得水而贪饮者，文蛤汤主之。</p><p style=text-align:start>○干呕吐逆，吐涎沫，半夏干姜散主之。</p><p style=text-align:start>○病患胸中似喘不喘，似呕不呕，似哕不哕，彻心中愦愦然无奈者，生姜半夏汤主之。（《金匮》）</p><p style=text-align:start>吐有三因∶气、积、寒也。上焦吐者从于气，气者天之阳也。脉浮而洪，头晕不已，气上冲胸，食已即吐，渴欲饮水，当降气和中。中焦吐者从于积，有阴有阳，气食相假。脉浮而弦，胸中痞闷，或先痛后吐，或先吐后痛，当祛积和气。下焦吐者从于寒，地道也。脉沉而迟，四肢清冷，朝食暮吐，暮食朝吐，小便清利，大便不通，当通其闭塞，温其寒气。（张洁古）</p><p style=text-align:start>上焦之吐，多由气闭，责诸胃阳不能上升也，治在温胃。下焦之吐，多由阴逆，责诸肾阳不能下镇也，治在纳火。（程郊倩）</p><p style=text-align:start>仲景云∶病患欲吐不吐者，不可下。又用大黄治食已即吐，何也？曰∶欲吐者，其病在上，因而越之可也。逆之使下，则必抑塞，愦乱益甚，故禁之。若既吐矣，吐而不已，有升无降，则当逆而折之，引令下行，无速于大黄，故不禁也。（王宇泰）</p><p style=text-align:start>呕吐而大小便不秘，利药所当忌也。若大小肠、膀胱热结不通，上为呕吐隔食，若不用利药开通发泄，则呕吐何由止乎！古人用三乙承气汤，正是此意。</p><p style=text-align:start>○凡呕家，禁服栝蒌、桃仁。一切有油之物，皆犯胃作吐。（朱丹溪）</p><p style=text-align:start>食入即出，是无水也。盖肾司闭藏之令，肾水既绝，则不能纳气，气不归原，逆于膈上，故呕而食出也，宜六味丸。食久反出，吐出原物，全不化腐，此肾阳虚不能温养脾土也，宜八味丸。凡寒在上焦，则多为恶心，或泛泛欲吐者，此胃阳虚也。水到咽喉即呕者，乃脾胃本亏，机关不利也，宜六君子汤加砂仁、炮姜。食后冷涎不已，随即吐出者，宜六君子汤加丁香、益智仁。</p><p style=text-align:start>○邪在胆经，木乘于胃，吐逆而胆汁上溢，所以呕苦也，宜吴萸、黄连、茯苓、泽泻、生姜。（《见闻录》）</p><p style=text-align:start>又有一种肝火之证，呕而不食，所呕酸水、或苦水、或青绿水，亦作心痛，此是木火郁结。木郁达之，火郁发之，用萸、连浓煎细呷，再服逍遥散，愈后以六味丸调理。（《赵氏医贯》）</p><p style=text-align:start>呕吐用沉香者，取其沉重下行，使肾纳气，气不泛上，吐自止矣。（查了吾）</p><p style=text-align:start>理中汤加胡椒，能治胃寒呕吐，胡椒乃胃家药也，若加附子则不验。（方星岩）</p><p style=text-align:start>凡呕家夹热者，不利于香、砂、橘、半，服干姜黄连黄芩人参汤而晏如。（柯韵伯）</p><p style=text-align:start>有呕吐诸药不止，乃蛔在胸膈，见药则动，动则不纳，药出而蛔不出。宜于治呕药中，加入川椒，蛔见椒则伏。（《证治准绳》）</p><p style=text-align:start>久吐不止，用脾胃药须加姜、枣，盖姜、枣能和脾胃也。（王协中）</p><p style=text-align:start>呕家圣药是生姜，《千金》之说信矣。气逆作呕，生姜散之。痰水作呕，半夏逐之。然惟治寒呕则佳，若治热呕不可无乌梅。（《医鉴》）</p><p style=text-align:start>治呕吐，古方通以半夏、生姜为正剂。独东垣云∶生姜止呕，但治表实气壅。若胃虚谷气不行，惟当补胃调中，推扬谷气。故服小半夏汤不愈者，服大半夏汤立愈。若吐而诸药不效，必加镇重以坠之；吐而中气久虚，必借谷食以和之。（《医宗必读》）</p><p style=text-align:start>胃中虚热，谷气久虚而为呕吐者，但得五谷之阴以和之，则呕吐自止。五谷属阴，其汤皆能止呕，不必用药。（李东垣）</p><p style=text-align:start>凡治胃虚呕吐，最须详审气味。盖邪实胃强者，无论气味优劣，皆可容受。惟胃虚气弱者，则有宜否之辨。</p><p style=text-align:start>盖气虚者，最畏不堪之气，不但腥臊之气不能受，即微香微郁，并饮食之气亦不能受。胃弱者，最畏不堪之味，非惟苦劣之味不能受，即微咸微苦，并五谷正味亦不能受。此胃虚之呕，所以最重气味。使或略有不投，则入口便吐。故凡治阳虚呕吐等证，则一切香散咸酸辛味，悉以意测；测有不妥，切不可用。但补其阳，阳回则呕自止。（《景岳全书》）</p><p style=text-align:start>呕吐一证，《内经》、《金匮》论之详矣。乃后人但以胃火、胃寒、痰食、气滞立论，不思胃司纳食，主乎通降，求其所以不降而上逆呕吐者，皆由于肝气冲逆，阻胃之降而然也。故《灵枢》云∶足厥阴肝所生病者，胸满呕逆。况五行生克，木动则必犯土，胃病治肝，不过隔一之治。试观安胃丸、理中安蛔丸，所用椒、梅，及胃虚客气上逆之旋复、代赭，此皆胃药乎？抑肝药乎？治法以泄肝安胃为纲领，用药以苦辛为主，以酸佐之。如肝犯胃，而胃阳不衰有火者，泄肝则用芩、连、楝之苦寒。如胃阳衰者，稍减苦寒而用苦辛酸热，此其大旨也。若肝阴胃汁皆虚，肝风扰胃呕吐者，则以柔剂，滋液养胃，熄风镇逆。若胃阳虚，浊阴上逆者，则用辛热通之，微佐苦降。若但胃阳虚，而肝木不甚亢者，则专理胃阳，稍佐椒、梅。若因呕伤，寒郁化热，劫灼胃津者，则用温胆汤加减。若久呕延及肝肾皆虚，冲气上逆者，则用温通柔润之补下焦。若热邪内结者，则用泻心法。若肝火冲逆伤肺者，则用养金制木，滋水制火之剂。总之，治胃之法，全在温通。虚则必用人参，药味皆属和平。治肝之法，药味错杂，或寒热互用，或苦辛酸咸并投。盖因厥阴有相火内寄，治法不得不然耳。（《临证指南》）</p><p style=text-align:start><strong>脉候</strong></p><p style=text-align:start>上部有脉，下部无脉，其人当吐不吐者死。（《难经》）</p><p style=text-align:start>凡呕吐，见歇至脉者，不治。</p><p style=text-align:start><strong>选案</strong></p><p style=text-align:start>王御九仲君，因惊受病，时方晚膳，欲吐不出，遂绝粒不食，向后醇酒膏腴，略无阻碍，惟谷气毫不可犯，犯之辄呕。吴中名师，不识何病，各逞臆见，补泻杂陈。两三月来，湿面亦得相安，但完谷一试，虽极糜烂，立时返出。偶遇一人言∶此病非药可治。令用生鹅血乘热饮之，一服即效。此虽未见方书，揆之理无妨碍。遂宰一鹅取血，热饮下咽， 有声，忍之再三，少顷呕出瘀血升许，中有血块数枚，是夜小试稀糜，竟不吐出。</p><p style=text-align:start>其后渐能用饭，从少至多，无藉汤药而愈。谛思此病，几不可解，胃既不安稼穑，何反胜任血肉之味？且饮鹅血，何以呕出宿瘀顿愈？因考本草言鹅性凉，利五脏。《千金》云∶射工毒虫，鹅能食之。可知其有祛风、杀虫、解毒、散血之功。故用其血以开其结，确有至理。更推其受病之源，因惊所致，惊则气乱，载血上逆，而兀兀欲吐，若彼时吐出，却无菀积阻逆之患。今胃气阻逆，谷神得不困惫乎？其血肉可啖者，正赖脂膏以利脏腑之气耳。然脏腑之气，非谷不安。而安谷全赖乎血，血者神气也。故取善消谷气之血，乘其生气未离，直透关钥，引领宿积之瘀一涌而胸次荡然，真补中寓泻之良法也。详鹅血可以激发胃中宿瘀，则生鸭血未为不可，生黄牛血亦未为不可。总取以血攻血，而无峻攻伤胃之虞。（张路玉）</p><p style=text-align:start>一产妇病呕吐，勺水不入，脉细如丝，手足厥冷，阳将绝矣。而又水逆，奈何？乃用人参、附子为末，煎陈皮水，和陈米汁作丸，令含口中，俟其自化，化已复含。尽一日之久，吐觉稍定。再进附子理中汤，手足渐温。第吐不能全止，自觉有物，从少腹上冲咽喉即吐，此肾气上逆也，改用八味汤加人参而愈。（汪广期）</p><p style=text-align:start>一人患呕吐，诸药不效，但吃井水一口即止，后用白术茯苓汤治愈。此即《金匮》“呕吐思水者解，急与之”之意也，可信先贤之言不诬。（娄全善）</p><p style=text-align:start>邻子十岁，从戏台倒跌而下，呕吐苦水，以盆盛之，绿如菜汁。余曰∶此胆倒也。跌翻而下，胆汁倾出，汁尽死矣。方用温胆汤加枣仁、赭石，正其胆腑，可名正胆汤，一服吐止。忆昔曾见此证，不知其治，遂不救。（许宣治）</p><p style=text-align:start><strong>附方</strong></p><p style=text-align:start>止呕吐方 治胃虚呕吐饮食。用炒陈仓米、伏龙肝二味，长流水煎服。甚者加人参更效。</p><h1 class=pgc-h-arrow-right>附∶吐矢</h1><p style=text-align:start>吐矢一证，古书未载。大约其标在胃，其本在肾，幽门失开阖之职也。《经》曰∶饮入于胃，游溢精气，上输于脾，脾气散精，上归于肺。食气入胃，散精于肝，淫气于筋。食气入胃，浊气归心，淫精于脉。果清者上升而营运精微，浊者下降而变化糟粕，安得秽浊之物，直逆幽门，反从清道出哉！无如肾水虚，则无形之火而冲逆者，其常也。无形之火，挟有形秽物而冲逆者，其变也。喻氏有地气加天之说，得毋与此证隐隐有合。</p><p style=text-align:start>而倒行逆施，于理法之所无而病情之所有者，其为幽门关锁之地为病，胃气亏于中，而肾气亏于下者耶。不然隔噎之吐，未见吐矢也；反胃之吐，未见吐矢也；脱淤之吐，未见吐矢也；更有呕酸苦汁，痰饮蛔虫，未见吐矢也。兹则阴阳错乱，清浊混淆，为医家所不及逆料者。洵为幽门无权，胃液空虚，肾火迫之，不足以敌其直奔之势从小肠入胃，糟粕随之，已可知矣。治非救胃则救肾，非正治则逆治。《经》曰∶肾者胃之关，开窍于二阴。又曰∶清阳出上窍，浊阴出下窍。必待肾阴回而虚火藏，大便通而机关利，清阳升而浊阴降，此理之所必然者。（《会心录》）</p><p style=text-align:start><strong>附案</strong></p><p style=text-align:start>西商赵谷猷，患吐粪证，医治三年，百药不效。延予时，见其啖面，余问∶吐否？曰∶面食下咽，觉腹中响动，食自上而下，粪自下而上吐出，不胜其苦。检方皆治气逆坠下之剂。予曰∶吐证固属气逆，然降下之品，仅降其饮食，而粪仍自上，肠胃中如水车辘轳，何时止息？世不解肾者胃之关，关门不利，肾实主之；且肾开窍于二阴，顺气之药，徒耗肾阴，恶能有济。方用熟地、山萸、五味、金樱、芡实镇其中宫，茯苓、白术、巴戟天，肉桂、牛膝行其逆气。服二日吐止，服二十日不再复矣。（程华仲）</p></div><div class="post-meta meta-tags"><ul class=clearfix><li><a>'皆属','诸痿','诸逆冲'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>