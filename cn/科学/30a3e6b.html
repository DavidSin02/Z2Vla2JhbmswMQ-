<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>病有洒淅恶寒，而复发热者何？答曰∶阴脉不足，阳往从之 | 极客快訊</title><meta property="og:title" content="病有洒淅恶寒，而复发热者何？答曰∶阴脉不足，阳往从之 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/30a3e6b.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/30a3e6b.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/30a3e6b.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/30a3e6b.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/30a3e6b.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/30a3e6b.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/30a3e6b.html><link rel=canonical href=https://geekbank.cf/tw/%e7%a7%91%e5%ad%a6/30a3e6b.html><meta property="article:published_time" content="2020-10-29T20:55:21+08:00"><meta property="article:modified_time" content="2020-10-29T20:55:21+08:00"><meta name=Keywords content><meta name=description content="病有洒淅恶寒，而复发热者何？答曰∶阴脉不足，阳往从之"><meta name=author content="极客快訊"><meta property="og:url" content="/cn/%E7%A7%91%E5%AD%A6/30a3e6b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>病有洒淅恶寒，而复发热者何？答曰∶阴脉不足，阳往从之</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>问曰∶病有洒淅恶寒，而复发热者何？答曰∶阴脉不足，阳往从之；阳脉不足，阴往乘之。曰∶何谓阳不足？答曰∶假令寸口脉微，名曰阳不足，阴气上入阳中，则洒淅恶寒也。曰∶何谓阴不足？答曰∶尺脉弱，名曰阴不足；阳气下陷入阴中，则发热也。</strong></p><p style=text-align:start>阳为阴乘，阳脉固见其不足，而阴脉亦不见其有余。阳虽微，尚能发热，不终恶寒，犹不失阳道实、阴道虚之定局耳。亡阳则阴不独存，治当扶阳为急，此补中益气之方为最巨也。（柯韵伯）</p><p style=text-align:start><strong>问曰∶病有不战不汗出而解者，何也？答曰∶其脉</strong><strong>自</strong><strong>微，此以曾经发汗，若吐、若下、若亡血，以内无津液，此阴阳自和，必自愈，故不战不汗出而解也。</strong></p><p style=text-align:start>内无津液，安能作汗？战由汗发，无汗故不战也。复用此字，须着眼妄治之后，内无津液，阴阳岂能自和！必当调其阴阳，不然脉微则为亡阳，将转成阴证矣。（柯韵伯）</p><p style=text-align:start><strong>问曰∶脉欲知病愈未愈者，何以别之？答曰∶寸口、关上、尺中三处，大小、浮沉、迟数同等，虽有寒热不解者，此脉阴阳为和平，虽剧必愈。</strong></p><p style=text-align:start>阴阳和平，不是阴阳自和，不过是纯阴纯阳无驳杂之谓耳。究竟是病脉，是未愈时寒热不解之脉，虽剧当愈，非言不治自愈。正使人知此为阴阳偏胜之病，脉阳剧者当治阳，阴剧者当治阴，必调其阴阳，使其和平，失此不治，反加剧矣。（柯韵伯）</p><p style=text-align:start><strong>寸脉下不至关为阳绝，尺脉上不至关为阴绝，此皆不治，决死也。若计余命生死之期，期以月节克之也。</strong></p><p style=text-align:start>阴阳升降，以关为界；阳生于尺，而动于寸，阴生于寸，而动于尺，阴阳互根之义也。寸脉居上而治阳，尺脉主下而治阴，上下分司之义也。寸脉不至关，则阳不生阴，是为孤阳，阳亦将绝矣。尺脉不至关，则阴不生阳，是为孤阴，阴亦将绝矣。要知不至关，非脉竟不至，是将绝之兆，而非竟绝也，正示人以可续之机。此皆不治，言皆因前此失治以至此，非言不可治也，正欲人急治之意，是先一着看法。夫上部有脉，下部无脉，尚有吐法；上部无脉，下部有脉，尚为有根；即脉绝不至，尚有灸法。岂以不至关便为死脉哉！看余命生死句，则知治之而有余命，不为月节所克者多耳。此又深一层看法。脉以应月，每月有节，节者，月之关也，失时不治，则寸脉不至关者，遇月建之属阴，必克阳而死；尺脉不至关者，遇月建之阳支，则克阴而死。此是决死期之法，若治之得宜，则阴得阳解，阳得阴解，阴阳自和而愈矣。（柯韵伯）</p><p style=text-align:start><strong>欲自解者，必当先烦，乃有汗而解，何以知之？脉浮，故知汗出解也。</strong></p><p style=text-align:start>欲自解，便寓不可妄治意。诸经皆有烦，而太阳更甚，故有发烦、反烦、更烦、复烦、内烦等证。盖烦为阳邪内扰，汗为阳气外发，浮为阳盛之脉，脉浮则阳自内发，故可必其先烦。见其烦必当待其有汗，勿遽妄投汤剂也。汗出则阳胜，而寒邪自解矣。若烦而不得汗，或汗而不解，则审脉定证，麻黄、桂枝、青龙随所施而恰当矣。（柯韵伯）</p><p style=text-align:start><strong>太阳病，发汗后，大汗出，胃中干，烦躁不得眠，欲得饮水者，少与饮之，令胃气和则愈。</strong></p><p style=text-align:start>如饮水数升而不解者，又当与人参白虎汤矣。（柯韵伯）</p><p style=text-align:start><strong>太阳病，中风，以火劫发汗，邪风被火热，血气流溢，失其常度，两阳相薰灼，其身发黄。阳盛则欲衄，阴虚则小便难，阴阳俱虚竭，身体则枯燥。但头汗出，剂颈而还，腹满微喘，口干咽烂，或不大便，久则</strong><strong>谵</strong><strong>语，甚者至</strong><strong>哕</strong><strong>，手足躁扰，捻衣摸床。小便利者，其人可治。</strong></p><p style=text-align:start>以上诸证，莫非邪火逆乱，真阴立亡之象。推求其原，一皆血气流溢，失其常度，至于如此。邪风被火热之害，可胜言哉！此际欲治风而火势沸腾，欲治火而风势壅遏，何从治之？唯利小便一法，如猪苓汤类，可以导湿滋干，清热润燥，使小便得利，则丙火得泄，而太阳之邪风，亦从膀胱为去路，尚可治也。倘利之而不利，火无从出，危矣。（《后条辨》）</p><p style=text-align:start><strong>太阳病，二日，反躁，反</strong><strong>熨</strong><strong>其背，而大汗出，火热入胃，胃中水竭，躁烦，必发</strong><strong>谵</strong><strong>语，十余日，振栗自下利者，此为欲解也。故其汗从腰以下不得汗，欲小便不得，反呕，欲失</strong><strong>溲</strong><strong>，足下恶风；大便硬，小盒饭数，而反不数，及多大便已，头卓然而痛，其人足心必热，谷气下流故也。</strong></p><p style=text-align:start>以上诸证，莫非阳强发厥，尽虚其下之象。推求其原。一皆火热入胃，胃中水竭，至于如此。熨背之害，可胜言哉！此时欲治风而风已上解，欲治火而火无出路，何从治之？唯通大便一法，可以彻邪去遏，润之、导之，及多大便已，然后下陷之阳邪，复上升而散，头卓然而痛，久郁之阳气，得下彻而通，其人足心必热，以邪气随谷气而出，无复壅遏，故曰谷气下流也。合而观之，上条病源，在血气流溢，失其常度，邪尚在经，故以利小便治之；此条病源，在火热入胃，胃中水竭，邪已入腑，故以通大便去之。从来未经指出，必欲待小便自利，大便自多。岂有邪火炽甚之时，而能使小便自利，大便自多也哉！（《后条辨》）</p><p style=text-align:start>此节匀作五段看∶太阳病句，是言病证；反熨其背，至谵语，是误治后变证；十余日三句，是推原以后不治病，势所必至，正见得一下可愈，意在言外，故其汗至反不数，是推原欲解不解，余邪未散，正气未复光景；及多至下流故也，是料定正气稍复欲愈，病轻之状。学人细认此篇见病势治法，跃然目前，然此必强壮之人，故能经此种种危候。文中不言脉理，意可想悟。倘遇素虚尺迟，安能保其生乎？（周禹载）</p><p style=text-align:start><strong>太阳病，以火薰之，不得汗，其人必躁；到经不解，必</strong><strong>圊血</strong><strong>，名为火邪。</strong></p><p style=text-align:start>此条名之曰为火邪，示禁也明且深矣。故喻氏治火邪，即治血之善方，洵为有得也矣。（魏荔彤）</p><p style=text-align:start><strong>大下之后，复发汗，小便不利者，亡津液故也。勿治之，得小便利，必自愈。</strong></p><p style=text-align:start>○凡病若发汗、若吐、若下、若亡血、亡津液，阴阳自和者，必自愈。</p><p style=text-align:start>发汗后，津液既亡，小便不利者，勿治之。是禁其勿利小便，非得其自愈之谓也。然以亡津液之人，勿生其津液，焉得小便利？欲小便利，治在益其津液也。其人亡血、亡津液，阴阳安能自和？欲其阴阳自和，必先调其阴阳之所自；阴自亡血，阳自亡津，益血生津，阴阳自和矣。要不益津液，小便必不得利；不益血生津，阴阳必不自和。凡看仲景书，当于无方处索方，不治处求治，才知仲景无死方，仲景无死法。（柯韵伯）</p><p style=text-align:start><strong>太阳病，</strong><strong>医</strong><strong>发汗，遂发热恶寒；因复下之，心下痞，表里俱虚，阴阳气并竭，无阳则阴独；复加烧针，因心烦，面色青黄，肤 者，难治。今色微黄，手足温者，易愈。</strong></p><p style=text-align:start>曰难治，然主治者之婆心，终不恝然。言易愈，虽表里俱虚，阴阳俱竭，仍当主治于回阳，急求复其正也。</p><p style=text-align:start>阴之竭不治而亦治，阳能生阴之义也。不出方者，当于治痞诸方升阳散阴者明其法，又何可一言以蔽之乎？（魏荔彤）</p><p style=text-align:start><strong>营气微者加烧针，则</strong><strong>血留</strong><strong>不行，更发热而躁烦也。</strong></p><p style=text-align:start>火为阳邪，必伤阴血，治此者当以救阴为主。（张路玉）</p><p style=text-align:start><strong>脉浮紧者，法当身疼痛，宜以汗解之。假令尺中脉迟者，不可发汗。何以知之？以营气不足，血少故也。</strong></p><p style=text-align:start>将欲攻表，先须照顾里虚。如里气不足者，或需待其自解，或人力之补助。（吴灵稚）</p><p style=text-align:start><strong>脉浮数者，法当汗出而愈。若下之，身重心悸者，不可发汗，当自汗出乃解。所以然者，尺中脉微，此里虚；须表里实，津液自和，便自汗出愈。</strong></p><p style=text-align:start>程注谓须用表和里实之法治之，亦足匡补仲景之法。而未出方。愚谓建中、新加之属，可以酌用。要在升阳透表，温中和里而已。方、喻俱谓此证乃阴虚，则非愚所敢宗。（魏荔彤）</p><p style=text-align:start><strong>咽喉干燥者，不可发汗。</strong></p><p style=text-align:start>○淋家不可发汗，发汗则便血。</p><p style=text-align:start>○疮家虽身疼痛，不可发汗，汗出则痉。</p><p style=text-align:start>○衄家不可发汗，汗出必额上陷，脉急紧，直视不能 ，不得眠。</p><p style=text-align:start>○亡血家不可发汗，发汗则寒栗而振。</p><p style=text-align:start>○汗家重发汗，必恍惚心乱，小便已阴疼。</p><p style=text-align:start>○咽中闭塞不可发汗，发汗则吐血，气欲绝，手足厥冷，欲得蜷卧，不能自温。</p><p style=text-align:start>○咳而小便利，若失小便者，不可发汗，汗出则四肢厥冷。</p><p style=text-align:start>○诸脉得数动微弱者，不可发汗，发汗则大便难，腹中干，胃燥而烦。</p><p style=text-align:start>咽喉干燥，不可发汗，常器之云∶当与小柴胡汤；石顽曰∶宜小建中汤。淋家不可发汗，发汗必便血，常云∶当与猪苓汤；石顽曰∶未汗者宜黄 建中汤。疮家不可发汗，王日休云∶当用小建中汤加归、 ；常云∶误汗成痉者，宜桂枝加葛根汤；石顽曰∶漏风发痉者，宜桂枝加附子汤。衄家不可发汗，许叔微云∶当用黄建中汤，夺汗动血者，加犀角；吕沧洲云∶宜小建中汤加葱豉。亡血家不可发汗，常云∶当用小柴胡汤加芍药；石顽曰∶宜黄 建中汤，误汗振栗者，宜苓桂术甘汤加当归。咽中闭塞，不可发汗，庞安常云∶当用甘草干姜。孙兆云∶宜黄 建中汤加葱、豉；误汗吐血者，宜炙甘草汤；厥冷者，宜当归四逆汤。咳而失小便者，不可发汗，郭白云云∶当与甘草干姜汤，或当归四逆汤；石顽曰∶未汗者，宜甘草干姜汤加葱、豉；误汗厥冷者，宜当归四逆汤；汗后小便反数者，宜茯苓甘草汤。诸脉得数动微弱者，不可发汗，郭云∶当用小建中汤，王云∶误汗烦燥便难者，宜炙甘草汤。汗家重发汗，小便已阴疼者，常云∶宜禹余粮丸。（《伤寒缵论》）</p><p style=text-align:start><strong>未持脉时，病患叉手自冒心，师因教试令咳，而不咳者，此必两耳聋无闻也。所以然者，以重发汗，虚故如此。</strong></p><p style=text-align:start>阳虚耳聋，与少阳传经耳聋迥别。亟宜固阳为要。叉手冒心，加之耳聋，阳虚极矣！尝见汗后阳虚耳聋，诸医施治，不出小柴胡加减，屡服愈甚，必须大剂参、附，庶可挽回。（《伤寒缵论》）</p><p style=text-align:start><strong>病胁下素有痞，连在脐旁，痛引少腹入阴筋者，此名脏结，死。脏结无阳证，不往来寒热，其人反静，舌上苔滑者，不可攻也。</strong></p><p style=text-align:start>脏结之所以不可攻者，从来置之不讲，以为仲景未尝明言，后人无从知之。不知仲景言之甚明，人第不参讨耳。夫所谓不可攻者，乃垂戒之辞，正欲人详审其攻之之次第也。试思脏已结矣，匪攻而结胡由开耶？前篇谓其外不解者尚未可攻，又谓下利呕逆不可攻，又谓表解乃可攻痞，言之已悉。于此特出一诀，谓脏结无阳证，不往来寒热，其人反静，则证不在六经之表里，而在上下焦之两途，欲知其候，但观舌上有苔滑与否，有之则外感之阳热，挟痞气而反在下，素痞之阴寒，挟热势而反在上，此与里证已具，表证未除者，相去不远，但其阴阳悖逆，格拒不入，证转凶危耳。此而攻之，是速其痛引阴筋而死也！不攻则病不除，攻之则死。所以以攻为戒。是则调其阴阳，使之相入，而苔滑既退，然后攻之，则热邪外散，寒气内消，其脏结将自愈矣。（喻嘉言）</p><p style=text-align:start>此条仲师不出方，惟有急以纯阳辛热之剂，开其闭结而回绝阳于一线，亦起死回生之法也。阅原文全无一毫热气，不知方喻二注，谓热在丹田，出于何书。思胁下、脐旁、少腹、阴筋俱为阴邪固冱之所，丹田四面受敌，何处容此热气着迹？姑存阙疑可耳。（魏荔彤）</p><p style=text-align:start><strong>下之后，复发汗，必振寒，脉微细。所以然者，内外俱虚故也。</strong></p><p style=text-align:start>误汗亡阳，误下亡阴，故内外俱虚。虽不出方，其用附子回阳，人参益阴，已有成法，不必赘也。（《伤寒缵论》）</p><p style=text-align:start><strong>阳明病，心下硬满者，不可攻之，攻之利遂不止者死，利止者愈。</strong></p><p style=text-align:start>此证乃正虚邪实，杂合水湿痰饮以成其硬满。仲师不出方，在人临时审谛而已。察其寒热虚实，宜于泻心诸方中求治法，不于承气诸方中求治法也。（魏荔彤）</p><p style=text-align:start><strong>食谷欲呕者，属阳明也，吴茱萸汤主之。得汤反剧者，属上焦也。</strong></p><p style=text-align:start>此条诸注未合。喻谓得汤转剧，属太阳，谬矣。程谓仍与吴茱萸，亦胶柱之见也。主治者见兹上热下寒之证，则有黄连炒吴萸、生姜易干姜一法，为温中而不僭上，或热因寒用，以猪胆为引，如用于理中汤之法，或亦有当乎？（魏荔彤）</p><p style=text-align:start><strong>阳明病，脉迟，食难用饱，饱则微烦，头眩，必小便难，此欲作谷疸，虽下之，腹满如故，所以然者，脉迟故也。</strong></p><p style=text-align:start>此迟乃兼涩之迟，非沉迟之迟。谓之虚而兼湿热则可，谓之虚寒则不可。治以除湿培土为君，清热消疸为臣佐，斯得仲师心法也。（魏荔彤）</p><p style=text-align:start><strong>阳明病，法多汗，反无汗，其身如虫行皮中状者，此以久虚故也。</strong></p><p style=text-align:start>阳明气血俱多，故多汗。其人久虚，故反无汗。此又当益津液，和营卫，使阴阳自和，而汗出也。（柯韵伯）</p><p style=text-align:start>此胃热协寒邪郁于皮肤之证。言久虚者，明其所以不能透表之故，宜用桂枝二越脾一汤，非谓当用补也。（《伤寒缵论》）</p><p style=text-align:start>按∶此条论，仲景无治法。常器之云∶可用桂枝加黄 汤。郭雍云∶宜用桂枝麻黄各半汤。不知上二汤皆太阳经药，今系阳明无汗证，仍宜用葛根汤主之。（汪琥）</p><p style=text-align:start><strong>阳明病，口燥，但欲漱水不欲咽者，此必衄。</strong></p><p style=text-align:start>○脉浮发热，口鼻干燥能食者，则衄。</p><p style=text-align:start>二条但言病机，不及脉法，治宜桃仁承气、犀角地黄辈。（柯韵伯）</p><p style=text-align:start>愚按邪入血分，热甚于经，故欲漱水；未入于府，故不欲咽。使此时以葛根汤汗之，不亦可以夺汗而无血乎？（周禹载）</p><p style=text-align:start>脉浮发热，则在经而不在里；口鼻干燥，阳明经热炽矣。能食为风邪，风性上行，所以衄也。宜治以黄芩、芍药辈。（程扶生）</p><p style=text-align:start><strong>服柴胡汤已，渴者，属阳明也。以法治之。</strong></p><p style=text-align:start>喻氏因仲师不出方，更为之说，言用五苓、白虎等汤，贻害不浅。不知仲师所谓属阳明者，乃言服小柴胡汤，非治少阳、阳明不对也。乃服后，少阳、阳明之证虽可愈，而阳明之津液未必遽复，所以用小柴胡本有加减之法，立此令人勿惑于一渴而漫议小柴胡有误，终是顾虑阳明之津液，未能尽善所致耳。苟知此渴系胃中津亡之故，则用小柴胡汤时，已如法矣，何必又言以法治之乎？仲师所言以法者，岂有他法！试观小柴胡汤下，原有加减之法，明言若渴者，去半夏加人参、栝蒌根，则是《经》文本有成宪，诸注自不留心，而谬为自用。胃中津亡则渴，五苓用之，津益亡。胃中燥气作渴，迥非实热可比，白虎用之，虚且寒矣。（魏荔彤）</p><p style=text-align:start>按∶风寒之邪，传至少阳，起先不渴，里证未具也。及服柴胡汤而渴反加，则邪归阳明之府，断乎无疑。</p><p style=text-align:start>不言治法，而曰以法治之者，正以外证未罢，当用本汤去半夏加栝蒌法；里多外少，当用大柴胡法；若全入里，则用小承气法，庶近病情。（周禹载）</p><p style=text-align:start><strong>伤寒，</strong><strong>哕</strong><strong>而腹满，视其前后，知何部不利，利之则愈。</strong></p><p style=text-align:start>愚按腹满固里证具，而哕则外邪未尽也。乃仲景竟云∶视其前后何部不利，利之愈。岂圣人置表证不问耶？如利前谓五苓散，利后有大柴胡，则桂枝柴胡解外者也。若竟以承气为解，大失仲景两解立言之旨。（周禹载）</p><p style=text-align:start><strong>伤寒，脉弦细，头痛发热者，属少阳。少阳不可发汗，发汗则</strong><strong>谵语</strong><strong>，此属胃。胃和则愈，胃不和，则烦而悸。</strong></p><p style=text-align:start>此处云属胃，胃虚故也。和胃不曾出方。然玩胃不和则烦而悸，当是小建中汤。以下有二、三日心中悸而烦者，小建中汤主之之条也。（程郊倩）</p><p style=text-align:start>少阳少血，虽有表证，不可发汗。发汗则津液越出，相火燥，必胃实而谵语，当与柴胡以和之。上焦得通，津液得下，胃气因和。若加烦躁，则为承气证矣。（柯韵伯）</p><p style=text-align:start><strong>少阴病，欲吐不吐，心烦，但欲寐，五六日自利而渴者，属少阴也，虚故引水自救。若小便色白者，少阴病形悉具；小便白者，以下焦虚有寒，不能制水，故令色白也。</strong></p><p style=text-align:start>欲吐不吐，心烦，肾气上逆之征也。自利而渴，加以口燥舌干，引水自救，似乎热证之形，然肾热则水道黄赤；若小便色白，又非肾热，乃下焦虚寒，不能制水，仍当从事温法。不可误认为热，而轻投寒下也。（喻嘉言）</p><p style=text-align:start><strong>病患脉阴阳俱紧，反汗出者，亡阳也。此属少阴，法当咽痛而复吐利。</strong></p><p style=text-align:start>亡阳者，虚阳不归其原，皆由少阴不藏所致。故上焦从火化而咽痛呕吐，下焦从阴虚而下利不止也。宜八味肾气丸主之。（柯韵伯）</p><p style=text-align:start>当用温经散寒之法，不言可知。（喻嘉言）</p><p style=text-align:start><strong>少阴病，脉微，不可发汗，亡阳故也。阳已虚，尺脉弱涩者，复不可下之。</strong></p><p style=text-align:start>当急行温法，又可见矣。（喻嘉言）</p><p style=text-align:start><strong>厥而脉紧，不可发汗，发汗则声乱、咽嘶、舌萎、声不得前。</strong></p><p style=text-align:start>以上四条，皆少阴经虚寒坏证也。仲景俱不出方。详少阴病欲吐不吐一条，宜真武汤。病患脉阴阳俱紧一条，宜附子汤加桔梗、赤石脂。少阴病脉微一条，宜白通加人尿、猪胆汁。此条厥而脉紧，则当用四逆汤温之。</p><p style=text-align:start>反误发汗，致声乱、咽嘶、舌萎，不可救矣。（张路玉）</p><p style=text-align:start><strong>少阴病，八九日，一身手足尽热者，以热在膀胱，必便血也。</strong></p><p style=text-align:start>宜当归四逆，和营透表，兼疏利膀胱为合法也。（张路玉）</p><p style=text-align:start><strong>少阴病，便脓血者，可刺。</strong></p><p style=text-align:start>若不用刺法，当从事白头翁汤；设更兼咽干，心烦不得卧，又须黄连阿胶汤为合法耳。（张路玉）</p><p style=text-align:start><strong>少阴病，下利，若利自止，恶寒而蜷卧，手足温者，可治。</strong></p><p style=text-align:start>手足温者，乃真阳未离，急用白通、四逆之类，温经散寒，则邪退而真阳复矣。故曰可治。（沈明宗）</p><p style=text-align:start><strong>少阴病，恶寒而蜷，时时自烦，欲去衣被者，可治。</strong></p><p style=text-align:start>设见躁逆闷乱，扰攘不安，手足厥冷，脉反躁急，或散大无伦者，皆死证也。（张路玉）</p><p style=text-align:start><strong>少阴病，咳而下利</strong><strong>谵</strong><strong>语者，被火气劫故也。小便必难，以强</strong><strong>责</strong><strong>少阴汗也。</strong></p><p style=text-align:start>少阴属肾，主水者也。少阴受邪，不能主水，上攻则咳，下攻则利。邪从寒化，真武汤证也；邪从热化，猪苓汤证也。今被火气劫汗，则从热化，而转属于胃，故发谵语；津液内竭，故小便难。是皆由强发少阴之汗故也。欲救其阴，白虎、猪苓二汤，择而用之可耳。（《医宗金鉴》）</p><p style=text-align:start><strong>少阴病，咽中痛，半夏散及汤主之。</strong></p><p style=text-align:start>此必有恶寒欲呕证，故加桂枝以散寒，半夏以除呕，若夹相火，则辛温非所宜矣。（柯韵伯）</p><p style=text-align:start><strong>伤寒先厥后发热，下利必自止。而反汗出，咽中痛者，其喉为痹。发热无汗，而利必自止；若不止。必便脓血。便脓血者，其喉不痹。</strong></p><p style=text-align:start>喉痹者，桔梗汤；便脓血者，白头翁汤。（张路玉）</p><p style=text-align:start><strong>伤寒一二日至四五日而厥者，必发热。前热者，后必厥。厥深者，热亦深。厥微者，热亦微。厥应下之，而反发汗者，必口伤烂赤。</strong></p><p style=text-align:start>前云诸四逆厥者，不可下矣。此云厥应下之者，其辨甚微。盖先四逆而后厥，与先发热而后厥者，其来迥异。故彼云不可下，此云应下之者，以其热深厥深，当用苦寒之药，清解其在里之热，即名为下，从未闻有峻下之法也。（《尚论篇》）</p><p style=text-align:start>一友云∶厥应下之，下之为言，泄也。不指定承气言，故不出方。肝属阴而恶燥，凡酸咸润下之品，亦阴之泄也。此说非不可从，然细思之，仲景于《厥阴篇》，无一条无方者，其所以不出方者，皆有所伏，而欲人互得之也。岂于下之之条，欲人另自融会，当不其然，下利谵语条，小承气汤一方，在阳明原为和剂，以减去芒硝，只下邪热，非下胃实，则里有邪热者，何不可互用也。（程郊倩）</p><p style=text-align:start>此指热伤气而言，是胃热而不是胃实，非三承气所宜。厥微者，当用四逆散，芍药、枳实以攻里，柴胡、甘草以和表也。厥深者，当用白虎汤，参、甘、粳米以扶阳，石膏、知母以除热也。（柯韵伯）</p><p style=text-align:start><strong>伤寒热少厥微，指头寒，默默不欲食，烦躁，数日，小便利、色白者，此热除也。欲得食，其病</strong><strong>为</strong><strong>愈。若厥而呕，胸胁烦满者，其后必便血。</strong></p><p style=text-align:start>○下利寸脉反浮数，尺中自涩者，必圊脓血。</p><p style=text-align:start>此少阳半表半里证，微者小柴胡和之，深者大柴胡下之。（柯韵伯）</p><p style=text-align:start>热不除而便血，可用犀角地黄汤。（郭雍）</p><p style=text-align:start>此条与上条厥呕胸胁烦满者，虽有轻重之殊，而治法不异，并宜白头翁汤；脓血止，宜芍药甘草汤。（张路玉）</p><p style=text-align:start>此条乃下利变脓血之候也。热利而得数脉，非反也，得浮脉则为反矣。论无治法，宜以仲师黄芩汤治之。（汪琥）</p><p style=text-align:start><strong>病者手足厥冷，言我不结胸，小腹满，按之痛者，此冷结在膀胱关元也。</strong></p><p style=text-align:start>当用温用灸可知。（喻嘉言）</p><p style=text-align:start><strong>下利清谷，不可攻表，汗出必胀满。</strong></p><p style=text-align:start>合用浓朴生姜半夏甘草人参汤，以温胃消胀为务也。（张路玉）</p><p style=text-align:start><strong>呕家有痈脓者，不须治呕，脓尽自愈。</strong></p><p style=text-align:start>此谓热气有余，必发痈脓，未有不呕者。然此为内实之呕，而非外邪之呕也。乃可以辛散之药投之乎？不言治法而曰脓尽自愈，则治法已善为人言之矣。总以热结多血之脏，无论在肺在胃，不离乎辛凉以开结，苦泄以排脓，甘寒以养正，使脓尽而呕自止耳。（《伤寒论三注》）</p><p style=text-align:start><strong>呕家有脓，不须治呕，脓尽自愈者，此言胃脘痈也。盖阳明多气多血，故脓尽自能生肌长肉，而胃自完。</strong></p><p style=text-align:start>若咳吐脓血而为肺痈，则多死少生，治亦惧其不愈矣。故《金匮》言始萌可救，脓成则死。（《医参》）</p><p style=text-align:start><strong>病患身大热，反欲得近衣者，热在皮肤，寒在骨髓也。身大寒，反不欲近衣者，寒在皮肤，热在骨髓也。</strong></p><p style=text-align:start>东垣云∶当不从内外，从乎中治。谓以小柴胡和之。愚以为未传少阳，岂可先用此汤？身热畏寒属阳虚，身寒畏热属阴虚。阳虚者治宜黄 建中，阴虚者治宜当归建中。（《伤寒论三注》）</p></div><div class="post-meta meta-tags"><ul class=clearfix><li><a>'病有','洒淅恶','发热者'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>