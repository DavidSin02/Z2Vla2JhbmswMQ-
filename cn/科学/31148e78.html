<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国历史记年体之东汉二、显宗孝明帝（公元72-75年） | 极客快訊</title><meta property="og:title" content="中国历史记年体之东汉二、显宗孝明帝（公元72-75年） - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/31148e78.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/31148e78.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/31148e78.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/31148e78.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/31148e78.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/31148e78.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/31148e78.html><link rel=canonical href=https://geekbank.cf/tw/%e7%a7%91%e5%ad%a6/31148e78.html><meta property="article:published_time" content="2020-11-14T20:49:43+08:00"><meta property="article:modified_time" content="2020-11-14T20:49:43+08:00"><meta name=Keywords content><meta name=description content="中国历史记年体之东汉二、显宗孝明帝（公元72-75年）"><meta name=author content="极客快訊"><meta property="og:url" content="/cn/%E7%A7%91%E5%AD%A6/31148e78.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国历史记年体之东汉二、显宗孝明帝（公元72-75年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h2 class=pgc-h-arrow-right><strong>显宗孝明帝纪元（公元58年－75年）</strong></h2><h3 class=pgc-h-arrow-right><strong>（公元72年）永平十五年</strong></h3><p>春二月庚子，帝东巡狩，留执金吾冯鲂宿卫南宫。辛丑，幸偃师，诏亡命自殊死以下赎：死罪缣四十匹，右趾至髡钳城旦舂十匹，完城旦至司寇五匹；犯罪未发觉，诏书到日自告者，半入赎。征沛王辅会睢阳。进幸彭城，见许太后及故楚王英妻子于内殿，悲泣，感动左右。癸亥，帝耕于下邳。</p><p>三月，征琅邪王京会良成。征东平王苍会阳都，赐苍钱千五百万，布四万匹。帝以所作《光武本纪》示苍，苍因上《光武受命中兴颂》。帝甚善之，以其文典雅，特令校书郎贾逵为之训诂。又征广陵侯及其三弟会鲁之东平宫，班赐御服器物，又取皇子舆马，悉以与之。祠东海恭王陵。还，幸孔子宅，祠仲尼及七十二弟子。亲御讲堂，命皇太子、诸王说经。时太仆祭肜从东巡狩，帝坐孔子讲堂，顾指子路室谓左右曰：“此太仆之室。太仆，吾之御侮也。”又幸东平。辛卯，进幸大梁，至定陶，祠定陶恭王陵。</p><p>王景从驾车巡狩，至无盐，帝美其功绩，拜河堤谒者，赐车马缣钱。</p><p>帝行幸琅邪，引遇故司空伏恭，如三公仪。</p><p>夏四月庚子，车驾还宫。</p><p>帝案地图，将封皇子，悉半诸国。马皇后见而言曰：“诸子裁食数县，千制不已俭乎？”帝曰：“我子岂宜与先帝子等乎？岁给二千万足矣。”乃改信都为乐成国，临淮为下邳国。封皇子恭为巨鹿王、党为乐成王、衍为下邳王、畅为汝南王、昞为常山王、长为济阴王。赐天下男子爵，人三级；郎、从官视事二十岁已上帛百匹，十岁已上二十匹，十岁已下十匹，官府吏五匹，书佐、小史三匹。令天下大酺五日。</p><p>时楚狱连年不断，囚相证引，坐系者甚众。马皇后虑其多滥，乘间言及，恻然。帝感悟之，夜起仿偟，为思所纳，卒多有所降宥。乙巳，大赦天下，其谋反大逆及诸不应宥者，皆赦除之。</p><p>诸将奏事及公卿较议难平者，帝数以试马皇后。皇后分解趣理，各得其情。每于侍执之际，辄言及政事，多所毘补，而未尝以家私干。故宠敬日隆，始终无衰。</p><p>建武中，骁骑将军观津侯刘喜卒，复以歆为骁骑将军，封浮阳侯。喜、歆从征伐，皆传国于后。昌城侯刘植子刘向徙封东武阳侯，卒，子述嗣，是年，述坐与楚王英谋反，国除。</p><p>冬，车骑校猎上林苑。</p><p>十一月乙丑，太白入月中。</p><p>耿秉以父任为郎，数上言兵事。常以中国虚费，边陲不宁，其患专在匈奴。以战去战，盛王之道。帝既有志北伐，阴然其言。帝召诣省闼，问前后所上便宜方略，拜谒者仆射，遂见亲幸。每公卿会议，常引秉上殿，访以边事，多简帝心。帝以显亲侯窦固尝从其世父融在河西，明习边事，乃使秉、固与太仆祭肜、虎贲中郎将马廖、下博侯刘张、好畤侯耿忠等共议之。耿秉曰：“昔者匈奴援引弓之类，并左衽之属，故不可得而制。孝武既得河西四郡及居延、朔方，虏失其肥饶畜兵之地，羌、胡分离；唯有西域，俄复内属；故呼韩邪单于请事款塞，其势易乘也。今有南单于，形势相似；然西域尚未内属，北虏未有衅作。臣愚以为当先击白山，得伊吾，破车师，通使乌孙诸国以断其右臂；伊吾亦有匈奴南呼衍一部。破此，复为折其左角，然后匈奴可击也。”帝善其言。议者或以为“今兵出白山，匈奴必并兵相助，又当分其东以离其众。”帝从之。</p><p>十二月，以窦固为奉车都尉，骑都尉耿忠为副，谒者仆射耿秉为驸马都尉，骑都尉秦彭为副，皆置从事、司马，并出屯凉州。秉，国之子；忠，弇之子；廖，援之子也。</p><p>马援兄子严字威卿。父余。王莽时为扬州牧。严少孤，而好击剑，习骑射。后乃白援，从平原杨太伯讲学，专心坟典，能通《春秋左氏》，因览百家群言，遂交结英贤，京师大人咸器异之。仕郡督邮，援常与计议，委以家事。弟敦，字孺卿，亦知名。援卒后，严乃与敦俱归安陵，居巨下，三辅称其义行，号曰“巨下二卿”。马皇后既立，严乃闭门自守，犹复虑致讥嫌，遂更徙北地，断绝宾客。是年，皇后敕使马严移居洛阳。帝召见，严进对闲雅，意甚异之，有诏留仁寿闼，与校书郎杜抚、班固等杂定《建武注记》。常与宗室近亲临邑侯刘复等论议政事，甚见宠幸。后拜将军长史，将北军五校士，羽林禁兵三千人，屯西河美稷，卫护南单于，听置司马、从事。牧守谒敬，同之将军。敕严过武库，祭蚩尤，帝亲御阿阁，观其士众，时人荣之。</p><p>桓荣子桓郁字仲恩，少以父任为郎。敦厚笃学，传父业，以《尚书》教授，门徒常数百人。荣卒，郁当袭爵，上书让于兄子泛，显宗不许，不得已受封，悉以租入与之。帝以郁先师子，有礼让，甚见亲厚，常居中论经书，问以政事，稍迁侍中。帝自制《五家要说章句》，令郁校定于宣明殿，以侍中监虎贲中郎将。是年，帝使桓郁入授皇太子经，迁越骑校尉，诏敕太子、诸王各奉贺致礼。郁数进忠言，多见纳录。</p><p>征楚郡太守袁安为河南尹。安为政严明，然未曾以臧罪鞠人。常称曰：“凡学仕者，高则望宰相，下则希牧守。锢人于圣世，尹所不忍为也。”闻之者皆感激自励。</p><p>中山王焉姬韩序有过，焉缢杀之，国相举奏，坐削安险县。</p><p>莎车相且运等患莎车王贤骄暴，密谋反城降于阗。于阗王广德乃将诸国兵三万人攻莎车。贤城守，使使谓广德曰：“我还汝父，与汝妇，汝来击我，何为？”广德曰：“王，我妇父也，久不相见，愿各从两人会城外结盟。”贤以问且运，且运曰：“广德女婿，至亲，宜出见之。”贤乃轻出，广德遂执贤。而且运等因内于阗兵，虏贤妻子而并其国。锁贤将归，岁余杀之。匈奴闻广德灭莎车，遣五将发焉耆、尉黎、龟兹十五国兵三万余人围于阗，广德乞降，以其太子为质，约岁给罽絮。冬，匈奴复遣兵将贤质子不居征立为莎车王，广德又攻杀之，更立其弟齐黎为莎车王。</p><h3 class=pgc-h-arrow-right><strong>（公元73年）永平十六年</strong></h3><p>春正月丁丑，岁星犯房右骖，北第一星不见，辛巳乃见。</p><p>二月，遣太仆祭肜出高阙，奉车都尉窦固、下博侯刘张出酒泉，驸马都尉耿秉出居延，骑都尉来苗出平城，伐北匈奴。窦固破呼衍王于天山，留兵屯伊吾庐城。北匈奴皆奔走，耿秉、来苗、祭肜并无功而还。</p><p>奉车都尉窦固与骑都尉耿忠、下博侯刘张率酒泉、敦煌、张掖甲卒及卢水羌胡万二千骑出酒泉塞，驸马都尉耿秉、骑都尉秦彭率武威、陇西、天水募士及羌胡万骑出居延塞，太仆祭肜、度辽将军吴棠将河东北地、西河羌胡及南匈奴左贤王信兵万一千骑出高阙塞，骑都尉来苗、护乌桓校尉文穆将太原、雁门、代郡、上谷、渔阳、右北平、定襄郡兵及乌桓、鲜卑万一千骑出平城塞。</p><p>窦固、耿忠至天山，击北匈奴呼衍王，斩首千余级。呼衍王走。使假司马班超将兵别追至蒲类海，取伊吾卢地，多斩首虏而还。乃置宜禾都尉屯伊吾卢城。耿秉、秦彭绝漠六百余里，至三木楼山，来苗、文穆至匈奴河水上，北匈奴闻汉兵来，悉度漠去，无所获。祭肜、吴棠军期至涿邪山击北匈奴皋林温禺犊王。左贤王信初有嫌于肜，行出高阙塞九百余里，得小山，乃妄言以为涿邪山。肜、棠到不见虏而还，坐逗留畏懦下狱，免为庶人。诸将唯固有功，加位特进。以骑都尉来苗行度辽将军。</p><p>祭肜性沉毅内重，自恨见诈无功，出狱数日，欧血死。临终谓其子曰：“吾蒙国厚恩，奉使不称，微绩不立，身死诚惭恨。义不可以无功受赏，死后，若悉簿上所得赐物，身自诣兵屯，效死前行，以副吾心。”既卒，其子逢上疏具陈遗言。帝雅重肜，方更任用，闻之大惊，召问逢疾状，嗟叹者良久焉。乌桓、鲜卑追思肜无已，每朝贺京师，常过冢拜谒，仰天号泣乃去。辽东吏人为立祠，四时奉祭焉。肜既葬，子祭参遂诣奉车都尉窦固。</p><p>夏四月癸未，太白犯毕。</p><p>奉车都尉窦固以假司马班超为能，遣与从事郭恂惧使西域。班超到鄯善，鄯善王广奉超礼敬甚备，后忽更疏懈。超谓其官属曰：“宁觉广礼意薄乎？此必有北虏使来，狐疑未知所从故也。明者睹未萌，况已着邪。”乃召待胡诈之曰：“匈奴使来数日，今安在乎？”侍胡惶恐，具服其状。超乃闭侍胡，悉会其吏士三十六人，与共饮，酒酣，因激怒之曰：“卿曹与我俱在绝域，欲立大功，以求富贵。今虏使到裁数日，而王广礼敬即废；如令鄯善收吾属送匈奴，骸骨长为豺狼食矣。为之奈何？”官属皆曰：“今在危亡之地，死生从司马。”超曰：“不入虎穴，不得虎子。当今之计，独有因夜以火攻虏，使彼不知我多少，必大震怖，可殄尽也。灭此虏，则鄯善破胆，功成事立矣。”众曰：“当与从事议之。”超怒曰：“吉凶决于今日。从事文俗吏，闻此必恐而谋泄，死无所名，非壮士也！”众曰：“善。”初夜，遂将吏士往奔虏营。会天大风，超令十人持鼓藏虏舍后，约曰：“见火然，皆当鸣鼓大呼。”余人悉持兵弩夹门而伏。超乃顺风纵火，前后鼓噪。虏众惊乱，超手格杀三人，吏兵斩其使及从士三十余级，余众百许人悉烧死。明日乃还告郭恂，恂大惊，既而色动。超知其意，举手曰：“掾虽不行，班超何心独擅之乎？”恂乃悦。超于是召鄯善王广，以虏使首示之，一国震怖。超晓告抚慰，遂纳子为质。还奏于窦固，固大喜，具上超功效，并求更选使使西域，帝壮超节，诏固曰：“吏如班超，何故不遣而更选乎？今以超为军司马，令遂前功。”超复受使，固欲益其兵，超曰：“愿将本所从三十余人足矣。如有不虞，多益为累。”</p><p>五月，淮阳王延性骄奢而遇下严烈，有上书告延与姬兄谢弇及姊馆陶主婿驸马都尉韩光招奸猾，作图谶，祠祭祝诅。事下案验，癸丑，光、弇被杀，司徒邢穆，坐与阜陵王延交通知逆谋，自杀。辞所连及，诛死者甚众。</p><p>戊午晦，日有食之，在柳十五度。</p><p>六月丙寅，大司农西河王敏为司徒。越骑校尉楼望迁大司农。</p><p>秋七月，有司奏请诛淮阳王延，帝以延罪薄于楚王英，故特加恩，徙为阜陵王，食二县。</p><p>九月丁卯，诏令郡国中都官死罪系囚减死罪一等，勿笞，诣军营，屯朔方、敦煌；妻子自随，父母同产欲求从者，恣听之；女子嫁为人妻，勿与俱。谋反大逆无道不用此书。</p><p>骑都尉秦彭在别屯，辄以法斩人，奉车都尉窦固奏彭专擅，请诛之。帝乃引公卿朝臣平其罪科。以公府椽郭躬明法律，召入议。议者皆然固奏，躬独曰：“于法，彭得斩之。”帝曰：“军征，校尉一统于督。彭既无斧钺，可得专杀人乎？”躬对曰：“一统于督者，谓在部曲也。今彭专军别将，有异于此。兵事呼吸，不容先关督帅。且汉制棨戟即为斧钺，于法不合罪。”帝从躬议。</p><p>有兄弟共杀人者，而罪未有所归。帝以兄不训弟，故报兄重而减弟死。中常侍孙章宣诏，误言两报重，尚书奏章矫制，罪当腰斩。帝复召郭躬问之，躬对“章应罚金”。帝曰：“章矫诏杀人，何谓罚金？”躬曰：“法令有故、误，章传命之谬，于事为误，误者其文则轻。”帝曰：“章与囚同县，疑其故也。”躬曰：“‘周道如氏，其直如矢。’‘君子不逆诈。’君王法天，刑不可以委曲生意。”帝曰：“善。”迁躬廷尉正，坐法免。</p><p>廉范举茂才，数月再迁为云中太守。会北匈奴入寇云中，遂至渔阳，烽火日通。故事，虏入过五千人，移书傍郡。吏欲传檄求救，范不听，自率士卒拒之。虏众盛而范兵不敌。会日暮，令军士各交缚两炬，三头𦶟火，营中星列。虏遥望火多，谓汉兵救至，大惊。待旦将退，范乃令军中蓐食，晨往赴之，斩首数百级，虏自相辚藉，死者千余人。诏遣使者高弘发三郡兵追之，无所得。北匈奴由此不敢复向云中。后频历武威、武都二郡太守，随俗化导，各得治宜。</p><p>是时，于阗王广德新攻破莎车，遂雄张南道，而匈奴遣使监护其国，班超既西，先至于阗。广德礼意甚疏。且其俗信巫。巫言：“神怒何故欲向汉？汉使有䯄马，急求取以祠我。”广德乃遣使就超请马。超密知其状，报许之，而令巫自来取马。有顷，巫至，超即斩其首以送广德，因辞让之。广德素闻超在鄯善诛灭虏使，大惶恐，即攻杀匈奴使者而降超。超重赐其王以下，因镇抚焉。</p><p>汉遂通西域，于阗诸国皆遣子入侍。西域自绝六十五载，乃复通焉。</p><p>扶风茂陵人傅毅少博学。永平中，于平陵习章句，因作《迪志诗》曰：</p><p>咨尔庶士，迨时斯勖。日月逾迈，岂云旋复！哀我经营，旅力靡及。在兹弱寇，靡所庶立。于赫我祖，显于殷国。二迹阿衡，克光其则。武丁兴商，伊宗皇士。爰作股肱，万邦是纪。奕世载德，迄我显考。保膺淑懿，缵修其道。汉之中叶，俊乂式序，秩彼殷宗，光此勋绪。伊余小子，秽陋靡逮。惧我世烈，自兹以坠。谁能革浊，清我濯溉？谁能昭暗，启我童昧？先人有训，我讯我诰。训我嘉务，诲我博学。爰率朋友，寻此旧则。契阔夙夜，庶不懈忒。秩秩大猷，纪纲庶式。匪勤匪昭，匪壹匪测。农夫不怠，越有黍稷，谁能云作，考之居息？二事败业，多疾我力。如彼遵衢，则罔所极。二志靡成，聿劳我心。如彼兼听，则溷于音。於戏君子，无恒自逸。徂年如流，鲜暇日。行迈屡税，胡能有迄。密勿朝夕，聿同始卒。</p><p>毅以帝求贤不笃，士多隐处，故作《七激》以为讽。</p><h3 class=pgc-h-arrow-right><strong>（公元74年）永平十七年</strong></h3><p>春正月，甘露降于甘陵。</p><p>初，北海靖王薨，悉推财产与诸弟，虽王车服珍宝非列侯制，皆以为分，然后随以金、帛赎之。北海王睦能属文，作《春秋旨义终始论》及赋颂数十篇。又善《史书》，当世以为楷则。及寝病，帝驿马令作草书尺牍十首。立十年薨，谥敬王。子基嗣。</p><p>正月，帝当谒原陵，夜梦先帝、太后如平生欢。既寤，悲不能寐，即案历，明旦日吉，遂率百官及故客上陵。其日，降甘露于陵树，帝令百官采取以荐。会毕，帝从席前伏御床，视太后镜奁中物，感动悲涕，令易脂泽装具。左右皆泣，莫能仰视焉。</p><p>二月乙巳，司徒王敏薨。</p><p>三月癸丑，汝南太守鲍昱为司徒，赐钱帛什器帷帐，除子得为郎。</p><p>沛郡吏陈宠辟司徒鲍昱府。是时，三府掾属专尚交游，以不肯视事为高。宠常非之，独勤心物务，数为昱陈当世便宜。昱高其能，转为辞曹，掌天下狱讼。其所平决，无不厌服众心。时司徒辞讼，久者数十年，事类溷错，易为轻重，不良吏得生因缘。宠为昱撰《辞讼比》七卷，决事科条，皆以事类相从。昱奏上之，其后公府奉以为法。</p><p>疏勒国东北经尉头、温宿、姑墨、龟兹至焉耆。</p><p>疏勒国，去长史所居五千里，去洛阳万三百里。领户二万一千，胜兵三万余人。时，龟兹王建为匈奴所立，倚恃虏威，据有北道，攻破疏勒，杀其王成，立龟兹人兜题为疏勒王。明年春，假司马班超从间道至疏勒。去兜题所居槃橐城九十里，逆遣吏田虑先往喻降之。敕虑曰：“兜题本非疏勒种，国人必不用命。若不即降，便可执之。”虑既到，兜题见虑轻弱，殊无降意。虑因其无备，遂前劫缚兜题。左右出其不意，皆惊惧奔走。虑驰报超，超即赴之，悉召疏勒将吏，说以龟兹无道之状，因立其故王兄子忠为王，国人大悦。忠及官属皆请杀兜题，超不听，欲示以威信，释而遣之。疏勒由是与龟兹结怨。</p><p>西南夷哀牢、儋耳、僬侥、槃木、白狼、动黏诸种，前后慕义贡献；西域诸国遣子入侍。</p><p>莋都夷者，武帝所开，以为莋都县。其人皆被发左衽，言语多好譬类，居处略与汶山夷同。土出长年神药，仙人山图所居焉。元鼎六年，以为沈黎郡。至夭汉四年，并蜀为西部，置两都尉：一居旄牛，主徼外夷；一居青衣，主汉人。</p><p>益州刺史梁国朱辅，好立功名，慷慨有大略。在州数岁，宣示汉德，威怀远夷。自汶山以西，前世所不至，正朔所未加。白狼、槃木、唐菆等百余国，户百三十余万，口六百万以上，举种奉贡，种为臣仆。辅上疏曰：“臣闻《诗》云：‘彼徂者岐，有夷之行。’传曰：‘岐道虽僻，而人不远。’诗人诵咏，以为符验。今白狼王唐CC31等慕化归义，作诗三章。路经邛来大山零高阪，峭危峻险，百倍岐道。襁负老幼，若归慈母。远夷之语，辞意难正。草木异种，鸟兽殊类。有犍为郡掾田恭与之习狎，颇晓其言，臣辄令讯其风俗，译其辞语。今遣从事史李陵与恭护送诣阙，并上其乐诗。昔在圣帝，舞四夷之乐；今之所上，庶备其一。”帝嘉之，事下史官，录其歌焉。</p><p>《远夷乐德歌诗》曰：</p><p>大汉是治，堤官隗构。与天合意。魏冒逾糟。吏译平端，罔驿刘脾。不从我来。旁莫支留。闻风向化，征衣随旅。所见奇异。知唐桑艾。多赐缯布，邪毘纟甚纟甫。甘美酒食。推潭仆远。昌乐肉飞，拓拒苏便。屈申悉备。局后仍离。蛮夷贫薄，偻让龙洞。无所报嗣。莫支度由。愿主长寿，阳洛僧鳞。子孙昌炽。莫稚角存。</p><p>《远夷慕德歌诗》曰：</p><p>蛮夷所处，偻让皮尼。日入之部。且交陵悟。慕义向化，绳动随旅。归日出主。路旦拣洛。圣德深恩，圣德渡诺。与人富厚。魏菌度洗。冬多霜雪，综邪流籓。夏多和雨。莋邪寻螺。寒温时适，藐浔沪漓。部人多有。菌补邪推。涉危历险，辟危归险。不远万里。莫受万柳。去俗归德，术叠附德。心归慈母。仍路孳摸。</p><p>《远夷怀德歌》曰：</p><p>荒服之外，荒服之仪。土地墝埆。犁籍怜怜。食肉衣皮，阻苏邪犁。不见盐谷。莫砀粗沐。吏译传风，罔译传微。大汉安乐。是汉夜拒。携负归仁，踪优路仁。触冒险陕。雷折险龙。高山岐峻，伦狼藏幢。缘崖磻石。扶路侧禄。木薄发家，息落服淫。百宿到洛。理历髭洛。父子同赐，捕茝菌毘。怀抱匹帛。怀稿匹漏。传告种人，传室呼敕。长愿臣仆。陵阳臣仆。</p><p>夏五月戊子，公卿百官以帝威德怀远，祥物显应，乃并集朝堂，奉觞上寿。制曰：“天生神物，以应王者；远人慕化，实由有德。朕以虚薄，何以享斯？唯高祖、光武圣德所被，不敢有辞。其敬举觞，太常择吉日策告宗庙。其赐天下男子爵，人二级，三老、孝悌、力田人三级，流人无名数欲占者人一级；鳏、寡、孤、独、笃癃、贫不能自存者粟，人三斛；郎、从官视事十岁以上者，帛十匹。中二千石、二千石下至黄绶，贬秩奉赎，在去年以来皆还赎。”</p><p>秋八月丙寅，令武威、张掖、酒泉、敦煌及张掖属国，系囚右趾已下任兵者，皆一切勿治其罪，诣军营。</p><p>帝见匈奴来者，问故越骑司马郑众与单于急礼之状，皆言匈奴中传众意气壮勇，虽苏武不过。乃复召众为军司马，使与虎贲中郎将马廖击车师，至敦煌，拜众为中郎将。</p><p>冬十一月，遣奉车都尉窦固、驸马都尉耿秉、骑都尉刘张合兵万四千骑，诏耿秉及骑都尉刘张皆去符传以属固，出敦煌昆仑塞，击破白山虏于蒲类海上，遂入车师。车师有后王、前王，前王即后王之子，其廷相去五百余里。固以后王道远，山谷深，士卒寒若，欲攻前王。秉议先赴后王，以为并力根本，则前王自服。固计未决。秉奋身而起曰：“请行前。”乃上马，引兵北入，众军不得已，遂进。并纵兵抄掠，斩首数千级，收马、牛十余万头。后王安得震怖，从数百骑出迎秉。而固司马苏安欲全功归固，即驰谓安得曰：“汉贵将独有奉车都尉，天子姊婿，爵为通侯，当先降之。”安得乃还，更令其诸将迎秉。秉大怒，被甲上马，麾其精骑径造固壁。言曰：“车师王降，讫今不至，请往枭其首。”固大惊曰：“且止，将败事！”秉厉声曰：“受降如受敌。”遂驰赴之。安得惶恐，走出门，脱帽抱马足降。秉将以诣固。其前王亦归命，遂定车师而还。固在边数年，羌胡服其恩信。</p><p>祭参从军击车师有功，稍迁辽东太守。</p><p>扶风平陵人苏章为奉车都尉窦固军，出击北匈奴、车师有功，封中陵乡侯，官至南阳太守。</p><p>时初置西域都护及戊己校尉二员。以陈睦为西域都护；谒者关宠为戊己校尉，屯前王柳中城；耿秉从兄耿恭为骑都尉刘张司马，从击车师有功，拜为戊己校尉，屯后王部金蒲城；屯各置数百人。恭至部，移檄乌孙，示汉威德，大昆弥以下皆欢喜，遣使献名马，及奉宣帝时所赐公主博具，愿遣子入侍。恭乃发使赍金帛，迎其侍子。</p><p>琅邪姑幕人承宫字少子，少孤，年八岁为人牧豕。乡里徐子盛者，以《春秋经》授诸生数百人，宫过息庐下，乐其业，因就听经，遂请留门下，为诸生拾薪。执苦数年，勤学不倦。经典既明，乃归家教授。遭天下丧乱，遂将诸生避地汉中，后与妻子之蒙阴山，肆力耕种。禾黍将孰，人有认之者，宫不与计，推之而去，由是显名。三府更辟，皆不应。永平中，征诣公车。车驾临辟雍，召宫拜博士，迁左中郎将。数纳忠言，陈政，论议切悫，朝臣惮其节，名播匈奴。时，北单于遣使求得见宫，帝敕自整饰，宫对曰：“夷狄眩名，非识实者也。臣状丑，不可以示远，宜选有威容者。”帝乃以大鸿胪魏应代之。是年，拜侍中祭酒。</p><p>富平侯张奋少好学，节俭行义，常分损租奉，赡恤宗亲，虽至倾匮，而施与不怠。是年，西南夷儋耳降附，奋来朝上寿，引见宣平殿，应对合旨，帝异其才，以为侍祠侯。</p><p>南阳新野人邓彪，太傅邓禹之宗也。父邯，中兴初以功封𫑡侯，仕至勃海太守。彪少励志，修孝行。父卒，让国于异母弟荆凤，帝高其节，下诏许焉。后仕州郡，辟公府，五迁桂阳太守。是年，征入为太仆。</p><p>马援夫人卒，乃更修封树，起祠堂。</p><p>是岁，改天水为汉阳郡。</p><h3 class=pgc-h-arrow-right><strong>（公元75年）永平十八年</strong></h3><p>春，牛疫死。</p><p>三月丁亥，诏曰：“其令天下亡命，自殊死已下赎：死罪缣三十匹，右趾至髡钳城旦舂十匹，完城旦至司寇五匹；吏人犯罪未发觉，诏书到自告者，半入赎。”</p><p>北匈奴单于遣左鹿蠡王二万骑击车师。戊己校尉耿恭遣司马将兵三百人救之，道逢匈奴骑多，皆为所殁。匈奴遂破杀车师后王安得，而攻金蒲城。恭乘城搏战，以毒药傅矢。传语匈奴曰：“汉家箭神，其中疮者必有异。”因发强弩射之。虏中矢者，视创皆沸，遂大惊。会天暴风雨，随雨击之，杀伤甚众。匈奴震怖，相谓曰：“汉兵神，真可畏也！”遂解去。</p><p>夏四月己未，诏曰：“自春已来，时雨不降，宿麦伤旱，秋种未下，政失厥中，忧惧而已。其赐天下男子爵，人二级，及流民无名数欲占者人一级；鳏、寡、孤、独、笃癃、贫不能自存者粟，人三斛。理冤狱，录轻系。二千石分祷五岳四渎。郡界有名山大川能兴云致雨者，长吏各洁斋祷请，冀蒙嘉澍。</p><p>五月，戊己校尉耿恭以疏勒城傍有涧水可固，乃引兵据之。</p><p>六月己未，彗星出张，长三尺，转在郎将，南入太微，皆属张。</p><p>七月，北匈奴复来攻耿恭，恭募先登数千人直驰之，胡骑散走，匈奴遂于城下拥绝涧水。恭于城中穿井十五丈不得水，吏士渴乏，笮马粪汁而饮之。恭仰叹曰：“闻昔贰师将军拔佩刀剌山，飞泉涌出；今汉德神明，岂有穷哉。”乃整衣服向井再拜，为吏士祷。有顷，水泉奔出，众皆称万岁。乃令吏士扬水以示虏。虏出不意，以为神明，遂引去。</p><p>秋八月壬子，帝崩于东宫前殿。年四十八。遗诏无起寝庙，藏主于光烈皇后更衣别室。帝初作寿陵，制令流水而已，石椁广一丈二尺，长二丈五尺，无得起坟。万年之后，扫地而祭，杅水脯糒而已。过百日，唯四时设奠，置吏卒数人供给洒扫，勿开修道。敢有所兴作者，以擅议宗庙法从事。帝遵奉建武制度，无敢违者。后宫之家，不得封侯与政。馆陶公主为子求郎，不许，而赐钱千万。谓群臣曰：“郎官上应列宿，出宰百里，苟非其人，则民受其殃，是以难之。”故吏称其官，民安其业，远近肃服，户口滋殖焉。</p><p>使卫尉行太尉事赵熹复典丧事，再奉大行，礼事修举。</p><p>八月壬子，皇太子炟即皇帝位，年十九。尊马皇后曰皇太后。</p><p>诸贵人当徙居南宫，太后感析别之怀，各赐王赤绶，加安车驷马，白越三千端，杂帛二千匹，黄金十斤。自撰《显宗起居注》，削去兄防参医药事。帝请曰：“黄门舅旦夕供养且一年，既无褒异，又不录勤劳，无乃过乎！”太后曰：“吾不欲令后世闻先帝数亲后宫之家，故不着也。”</p><p>帝既为马太后所养，专以马氏为外家，故贾贵人不登极位，贾氏亲族无受宠荣者。</p><p>北海王基二弟为县侯，二弟为乡侯。</p><p>虎贲中郎将马廖受遗诏典掌门禁，遂代赵熹为卫尉，帝甚尊重之。</p><p>拜马防中郎将，稍迁城门校尉。大鸿胪魏应为光禄大夫。</p><p>太常周泽为侍中骑都尉。后数为三老五更。</p><p>太尉赵熹进为太傅，录尚书事。擢诸子为郎吏者七人。长子代，给事黄门。以司空牟融先朝名臣，代赵熹为太尉，与熹参录尚书事。</p><p>帝以涅阳公主修敕慈爱，累世崇重，加号长公主，增邑三千户；征公主夫窦固代魏应为大鸿胪。帝以其晓习边事，每被访及。</p><p>显宗崩，时诸马贵盛，各争欲入宫，北宫卫士令阆中杨仁被甲持戟，严勒门卫，莫敢轻进者。及帝既立，诸马共谮仁刻峻，帝知其忠，愈善之，拜什邡令。宽惠为政，劝课掾史弟子，悉令就学。其有通明经术者，显之右署，或贡之朝，由是义学大兴。垦田千余顷。行兄丧去官。</p><p>壬戌，葬孝明皇帝于显节陵。</p><p>焉耆、龟兹以中国大丧，遂攻殁西域都护陈睦、副校尉郭恂，杀吏士二千余人，北匈奴亦围戊己校尉关宠于柳中。假司马班超士吏单少，孤立无援，而龟兹、姑墨数发兵攻疏勒。超守盘橐城，与疏勒王忠为首尾而拒守之。</p><p>车师复畔，与匈奴共攻耿恭。恭历士众击走之。车师后王夫人先世汉人，常私以虏情告恭，又给以粮饷。数月，食尽穷困，乃煮铠弩，食其筋革。恭与士推诚同死生，故皆无二心，而稍稍死亡，余数十人。单于知恭已困，欲必降之。复遣使招恭曰：“若降者，当封为白屋王，妻以女子。”恭乃诱其使上城，手击杀之，炙诸城上。虏官属望见，号哭而去。单于大怒，更益兵围恭，不能下。窦固等适还而西域叛，欲复发兴讨，会显宗崩，无瑕发救兵。</p><p>冬十月丁未，大赦天下。赐民爵，人二级，为父后及孝悌、力田人三级，脱无名数及流人欲占者人一级，爵过公乘得移与子若同产子；鳏、寡、孤、独、笃癃、贫不能自存者粟，人三斛。诏曰：“朕以眇身，托于王侯之上，统理万机，惧失厥中，兢兢业业，未知所济。深惟守文之主，必建师傅之官。《诗》不云乎：‘不愆不忘，率由旧章。’行太尉事节乡侯熹，三世在位，为国元老；司空融，典职六年，勤劳不怠。其以熹为太傅，融为太尉，并录尚书事。‘三事大夫，莫肯夙夜’，《小雅》之所伤也。‘予违汝弼，汝无面从’，股肱之正义也。群后百僚，勉思厥职，各贡忠诚，以辅不逮。申敕四方，称朕意焉。”</p><p>蜀郡太守第五伦视事七岁，十一月戊戌，擢自远郡，代牟融为司空。帝以皇太后故，尊崇舅氏马廖，兄弟并居职任。廖等倾身交结，冠盖之士争赴趣之。伦以后族过盛，欲令朝廷抑损其权，上疏曰：</p><p>臣闻忠不隐讳，直不避害。不胜愚狷，昧死自表。《书》曰：“臣无作威作福，其害于而家，凶于而国。”传曰：“大夫无境外之交，束修之馈。”近代光烈皇后，虽友爱天至，而卒使阴就归国，徙废阴兴宾客；其后梁、窦之家，互有非法，明帝即位，竟多诛之。自是洛中无复权威，书记请托一皆断绝。又譬诸外戚曰：“苦身待士，不如为国，戴盆望天，事不两施。”臣常刻着五臧，书诸绅带。而今之议者，复以马氏为言。窃闻卫尉廖以布三千匹，城门校尉防以钱三百万，私赡三辅衣冠，知与不知，莫不毕给。又闻腊日亦遗其在洛中者钱各五千，越骑校尉光，腊用羊三百头，米四百斛，肉五千斤。臣愚以为不应经义，惶恐不敢不以闻。陛下情欲厚之，亦宜所以安之。臣今言此，诚欲上忠陛下，下全后家，裁蒙省察。</p><p>戊己校尉关宠上书求救，帝新即位，乃诏公卿会议。司空第五伦以为不宜救。司徒鲍昱议曰：“今使人于危难之地，急而弃之，外则纵蛮夷之暴，内则伤死难之臣。诚令权时后无边事可也，匈奴如复犯塞为寇，陛下将何以使将？又二部兵人裁各数十，匈奴围之，历旬不下，是其寡弱尽力之效也。可令敦煌、酒泉太守各将精骑二千，多其幡帜，倍道兼行，以赴其急。匈奴疲极之兵，必不敢当，四十日间，足还入塞。”帝然之。乃拜驸马都尉耿秉征西将军，遣案行凉州边境，劳赐保塞羌胡，进屯酒泉；遣酒泉太守段彭与谒者王蒙、皇甫援发张掖、酒泉、敦煌三郡及鄯善兵，合七千余人，救戊己校尉耿恭。</p><p>京兆长陵人乐恢好经学，事博士焦永，永为河东太守，恢随之官，闭庐精诵，不交人物。后永以事被考，诸弟子皆以通关被系，恢独曒然不污于法，遂笃志为名儒。性廉直介立，行不合己者，虽贵不与交。信阳侯阴就数致礼请恢，恢绝不答。后仕本郡吏，太守坐法诛，故人莫敢往，恢独奔丧行服，坐以抵罪。归，复为功曹，选举不阿，请托无所容。同郡杨政数众毁恢，后举政子为孝廉，由是乡里归之。辟司空牟融府。会蜀郡太守第五伦代融为司空，恢以与伦同郡，不肯留，荐颍川杜安而退。诸公多其行，连辟之，遂皆不应。</p><p>甲辰晦，日有食之，在斗二十一度。于是避正殿，寝兵，不听事五日。诏有司各上封事。</p><p>征拜马严侍御史中丞，除严子𫚋为郎，令劝学省中。严因日食上封事曰：</p><p>臣闻日者众阳之长，食者阴侵之征。《书》曰：“无旷庶官，天工人其代之。”言王者代天官人也。故考绩黜陟，以明褒贬。无功不黜，则阴盛陵阳。臣伏见方今刺史、太守专州典郡，不务奉事尽心为国，而司察偏阿，取与自己，同则举为尤异，异则中以刑法，不即垂头塞耳，采求财赂。今益州刺史朱酺、扬州刺史倪说、凉州刺史尹业等，每行考事，辄有物故，又选举不实，曾无贬坐，是使臣下得作威福也。故事，州、郡所举上奏，司直察能否以惩虚实。今宜加防检，式遵前制。旧，丞相、御史亲治职事，唯丙吉以年老优游，不案吏罪，于是宰府习为常俗，更共罔养，以崇虚名，或未晓其职，便复迁徙，诚非建官赋禄之意。宜敕正百司，各责以事，州郡所举，必得其人。若不知言，裁以法令。传曰：“上德以宽服民，其次莫如猛。故火列则人望而畏之，水懦则入狎而玩之。为政者宽以济猛，猛以济宽。”如此，绥御有体，灾眚消矣。</p><p>书奏，帝纳其言而免酺等官。</p><p>十二月癸巳，有司奏言：“孝明皇帝圣德淳茂，劬劳日昊，身御浣衣，食无兼珍。泽臻四表，远人慕化，僬侥、儋耳，款塞自至。克伐鬼方，开道西域，威灵广被，无思不服。以烝庶为忧，不以天下为乐。备三雍之教，躬养老之礼。作登歌，正予乐，博贯六艺，不舍昼夜。聪明渊塞，着在图谶。至德所感，通于神明。功烈光于四海，仁风行于千载。而深执谦谦，自称不德，无起寝庙，扫地而祭，除日祀之法，省送终之礼。遂藏主于光烈皇后更衣别室。天下闻之，莫不凄怆。陛下至孝烝烝，奉顺圣德。臣愚以为更衣在中门之外，处所殊别，宜尊庙曰显宗，其四时禘袷，于光武之堂，间祀悉还更衣，共进《武德》之舞，如孝文皇帝袷祭高庙故事。”制曰：“可。”</p><p>明帝临终遗诏，遵俭无起寝庙，藏主于世祖庙更衣。帝即位，不敢违，以更衣有小别，上尊号曰显宗庙，间祠于更衣，四时合祭于世祖庙。</p><p>越骑校尉桓郁以母忧乞身，诏听以侍中行服。</p><p>以屯骑校尉刘般为长乐少府。</p><p>帝数称长水校尉任隗，以为将作大匠。将作大匠自建武以来常谒者兼之，至隗乃置真焉。</p><p>擢太子侍讲张酺为侍中、虎贲中郎将。酺为人质直，守经义，每侍讲间隙，数有匡正之辞，以严见惮。数月，出为东郡太守。酺自以尝经亲近，未悟见出，意不自得，上疏辞曰：“臣愚以经术给事左右，少不更职，不晓文法，猥当剖符典郡，班政千里，必有负恩辱位之咎。臣窃私自分，殊不虑出城阙，冀蒙留恩，托备冗官，群僚所不安，耳目所闻见，不敢避好丑。”诏报曰：“经云：‘身虽在外，乃心不离王室。’典城临民，益所以报效也，好丑必上，不在远近。今赐装钱三十万，其亟之官。”酺虽儒者，而性刚断。下车擢用义勇，搏击豪强。长吏有杀盗徒者，酺辄案之，以为令长受臧，犹不至死，盗徒皆饥寒佣保，何足穷其法乎！自张酺出后，帝每见诸王师傅，常言：“张酺前入侍讲，屡有谏正，訚訚恻恻，出于诚心，可谓有史鱼之风矣。”</p><p>郡吏王青者，祖父翁，与前太守翟义起兵攻王莽，及义败，余众悉降，翁独守节力战，莽遂燔烧之。父隆，建武初为都尉功曹，青为小史。与父俱从都尉行县，道遇贼，隆以身卫全都尉，遂死于难；青亦被矢贯咽，音声流渴。前郡守以青身有金夷，竟不能举。太守张酺见之，叹息曰：“岂有一门忠义而爵赏不及乎？”遂擢用极右曹，乃上疏荐青三世死节，宜蒙显异。奏下三公，由此为司空所辟。</p><p>光禄勋孙堪以病乞身，为侍中骑都尉，卒于官。堪清廉，果于从政，数有直言，多见纳用。行类于周泽，故京师号曰“二稺”。</p><p>是岁，年疫。京师及三州大旱，诏勿收兖、豫、徐州田租、刍稿，其以见谷赈给贫人。</p></div><div class="post-meta meta-tags"><ul class=clearfix><li><a>'中国','历史','记年体'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/1b51d9e7.html alt=中国历史记年体之东汉二、显宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/1b51d9e7.html title=中国历史记年体之东汉二、显宗孝明帝（公元61-65年）>中国历史记年体之东汉二、显宗孝明帝（公元61-65年）</a></li><hr><li><a href=../../cn/%E7%A7%91%E5%AD%A6/f4e1187a.html alt=中国历史记年体之东汉二、显宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f4e1187a.html title=中国历史记年体之东汉二、显宗孝明帝（公元66-71年）>中国历史记年体之东汉二、显宗孝明帝（公元66-71年）</a></li><hr><li><a href=../../cn/%E7%A7%91%E5%AD%A6/3b4a838f.html alt=中国历史记年体之汉朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../cn/%E7%A7%91%E5%AD%A6/3b4a838f.html title=中国历史记年体之汉朝六、孝武帝4（公元前128年－前125年）>中国历史记年体之汉朝六、孝武帝4（公元前128年－前125年）</a></li><hr><li><a href=../../cn/%E7%A7%91%E5%AD%A6/45c05c8d.html alt=中国历史记年体之东汉十一、孝灵帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/45c05c8d.html title=中国历史记年体之东汉十一、孝灵帝（公元172-176年）>中国历史记年体之东汉十一、孝灵帝（公元172-176年）</a></li><hr><li><a href=../../cn/%E7%A7%91%E5%AD%A6/f20d636.html alt=中国历史记年体之东汉三、肃宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f20d636.html title=中国历史记年体之东汉三、肃宗孝章帝（公元82-84年）>中国历史记年体之东汉三、肃宗孝章帝（公元82-84年）</a></li><hr><li><a href=../../cn/%E7%A7%91%E5%AD%A6/8038043.html alt=中国历史记年体之东汉十一、孝灵帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8038043.html title=中国历史记年体之东汉十一、孝灵帝（公元184年）>中国历史记年体之东汉十一、孝灵帝（公元184年）</a></li><hr><li><a href=../../cn/%E6%B8%B8%E6%88%8F/940a88f.html alt=中国历史记年体之周朝二十三、简王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E6%B8%B8%E6%88%8F/940a88f.html title=中国历史记年体之周朝二十三、简王>中国历史记年体之周朝二十三、简王</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>