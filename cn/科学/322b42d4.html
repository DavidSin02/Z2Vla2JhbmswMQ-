<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋词（2790卷）全文阅读（207——216卷） | 极客快訊</title><meta property="og:title" content="全宋词（2790卷）全文阅读（207——216卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/322b42d4.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/322b42d4.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/322b42d4.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/322b42d4.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/322b42d4.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/322b42d4.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/322b42d4.html><link rel=canonical href=https://geekbank.cf/tw/%e7%a7%91%e5%ad%a6/322b42d4.html><meta property="article:published_time" content="2020-11-14T20:53:48+08:00"><meta property="article:modified_time" content="2020-11-14T20:53:48+08:00"><meta name=Keywords content><meta name=description content="全宋词（2790卷）全文阅读（207——216卷）"><meta name=author content="极客快訊"><meta property="og:url" content="/cn/%E7%A7%91%E5%AD%A6/322b42d4.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋词（2790卷）全文阅读（207——216卷）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>简介：《</strong>全宋词<strong>》</strong>由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</p><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997><p class=pgc-img-caption></p></div><p><strong>目录</strong>：卷207米友仁</p><p>卷208曾纡</p><p>卷209秦湛</p><p>卷 210范周吴则礼</p><p>卷212李德载</p><p>卷213赵子发</p><p>卷214徐俯</p><p>卷215王安中</p><p>卷216张继先</p><h1 class=ql-align-center>米友仁</h1><p>米友仁</p><p>友仁字元晖，自称懒拙老人。芾子。生于熙宁五年（1072）。力学嗜古，亦善书画，世号小米。仕至兵部侍郎、敷文阁直学士。绍兴二十一年（1151）卒，年八十。有阳春集，知不足斋丛书自宝真斋法书赞录出。</p><p>临江仙</p><p>昨夜扁舟沙外舣，淮山微雨初晴。断云飞过月还明。一天风露重，人在玉壶清。</p><p>水际不知何许是，遥林□辨微青。醉迷归梦强□凌。谁言东去雁，解寄此时情。</p><p>小重山</p><p>醉倚朱阑一解衣。碧云迷望眼，断虹低。近来休说带宽围。人千里，还是燕双飞。</p><p>深院日初迟。绮窗帘幕静，恨生眉。不堪虚度是花时。鸿来速，争解寄相思。</p><p>减字木兰花</p><p>柳塘微雨。两两飞鸥来复去。</p><p>倚遍重阑。人在碧云山外山。</p><p>一春离怨。日照绮窗长几线。</p><p>酒病情魔。两事春来无奈何。</p><p>点绛唇</p><p>浩渺湖天，酒浮黄菊携佳侣。澹烟疏雨。去鲁方怀土。</p><p>倾盖相逢，引满哦奇语。山围处。兕觥频举。不醉君无去。</p><p>渔家傲</p><p>从古荆溪名胜地。溪光万顷琉璃翠。极望荷花三十里。香喷鼻。我舟日在花间舣。</p><p>向晚余霞收散绮。遥山抹黛天如水。满引一尊明月里。微风起。萧然真在华胥氏。</p><p>阮郎归</p><p>小舟载酒向平湖。新凉生晓初。</p><p>乱山烟外有还无。王维真画图。</p><p>风遽起，动襟裾。雨来荷溅珠。</p><p>一尊相对喜君俱。醉归红袖扶。</p><p>临江仙</p><p>一曲阳关肠断处，临风惨对离尊。红妆揭调十分斟。古来多聚散，正似岭头云。</p><p>昨夜晴霄千里月，向人无限多情。娟娟今夜满虚庭。一帆随浪去，却照画船轻。</p><p>宴桃源</p><p>蝶梦初回栩栩。柳岸几声莺语。苹末起微风，山外一川烟雨。凝顾。凝顾。人在玉壶深处。</p><p>南歌子</p><p>遇酒词先举，逢山眼暂明。一川风雨纵留人。不道此郎归兴、欲兼程。</p><p>客久情深□，寻欢恨不能。绳床顿睡梦纵横。赖□□□□□、□□□。</p><p>渔家傲</p><p>和晏元献韵</p><p>郊外春和宜散步。百花枝上初凝露。福地神仙多外府。藏奇趣。幽寻历遍溪边路。</p><p>薄宦浮家无定处。萍飘梗泛前人语。与子未须乡国去。来同住。且看群岫烟中雨。</p><p>念奴娇</p><p>村居九日</p><p>九秋气爽，正溪山雨过，茅檐清暇。篱菊妍英，知是为，佳节重阳开也。色妙香殊，匀浮瓯面，俗状卑金斝。歌狂饮俊，满簪还更盈把。</p><p>村外草草杯盘，边尘不动，欲买应无价。端使晴霄风露冷，云卷烟收平野。向晚婵娟，半轮斜照，想见成清夜。玉山颓处，要看攲帽如画。</p><p>临江仙</p><p>宝晋轩窗临望处，山围水绕林萦。不堪回首到江城。墙趺围瓦砾，鸥鹭见人惊。</p><p>日愿太平归旧里，更无余事关情。小营茅舍倚云汀。四时风月里，还我醉腾腾。</p><p>阮郎归</p><p>碧溪风动满文漪。雨余山更奇。淡烟横处柳行低。鸳鸯来去飞。</p><p>人似玉，醉如泥。一枝随鬓攲。夷犹双桨月平西。幽寻归路迷。</p><p>临江仙</p><p>野外不堪无胜侣，笑谈安得君同。四时景物一壶中。醉余临望处，远岫数重重。</p><p>溪上新荷初出水，花房半弄微红。晓风萧爽韵疏松。娟娟明月上，人在广寒宫。</p><p>念奴娇</p><p>裁成渊明归去来辞</p><p>阑干倚处。戏裁成、彭泽当年奇语。三径荒凉怀旧里，我欲扁舟归去。鸟倦知还，寓形宇内，今已年如许。小窗容膝，要寻情话亲侣。</p><p>郭外粗有西畴，故园松菊，日涉方成趣。流水涓涓千涧上，云绕奇峰无数。窈窕经丘，风清月瞭，时看烟中雨。萧然巾岸，引觞寄傲衡宇。</p><p>醉春风</p><p>一阳来复群阴往。吾道从今长。万事莫关情，月夕风前，依旧须豪放。</p><p>卿云舒卷浮青嶂。从古书珍赏。满引唱新词，春意看看，又到梅梢上。</p><p>小重山</p><p>雨过风来午暑清。榴花红照眼，向人明。一枝低映宝钗横。菖蒲酒，玉碗十分斟。</p><p>引满听新声。小轩帘半卷，远山青。几人闲处见闲情。醒还醉，为趣妙难名。</p><p>诉衷情</p><p>渊明诗</p><p>结庐人境羡陶潜。车马不来喧。胜处自多真趣，飞鸟日相还。</p><p>心既远，地仍偏。见南山。手持菊颖，山气常佳，欲辨忘言。</p><p>白雪</p><p>夜雨欲霁，晓烟既泮，则其状类此。余盖戏</p><p>为潇湘写，千变万化不可名，神奇之趣，非古今</p><p>画家者流也。惟是京口翟伯寿，余生平至交，昨</p><p>豪夺余自秘着着色袖卷，盟于天而后不复力取归。往岁挂冠神武门，居京城旧庐，以白雪词寄之，世所谓念奴娇也</p><p>洞天昼永，正中和时候，凉飙初起。羽扇纶巾，云流处，水绕山重云委。好雨新晴，绮霞明丽，全是丹青戏。豪攘横卷，楚天应解深秘。</p><p>留滞。字学书林，折腰缘为米，无机涉世。投组归来欣自肆，目仰云霄醒醉。论少卑之，家声接武，月旦评吾子。凭高临望，桂轮徒共千里。</p><h1 class=ql-align-center>曾纡</h1><p>曾纡</p><p>纡字公衮，南丰人，布之子。生于熙宁六年（1073）。崇宁二年（1103），坐党籍编管永州。历直显谟阁、两浙转运副使、直宝文阁，知衢州。绍兴五年（1135）卒，年六十三。有空青集，不传。</p><p>念奴娇</p><p>片帆暮落，正前村梅蕊，愁人如雪。东陌西溪长记得，疏影横斜时节。六出冰姿，玉人微步，笑里轻轻折。兰房沉醉，暗香曾共私窃。</p><p>回头万水千山，一枝重见处，离肠千结。料想临鸾消瘦损，时把啼红偷浥。怎得伊来，许多幽恨，共捻青梢说。如今千里，断魂空对明月。</p><p>上林春</p><p>东苑梅繁，豪健放乐，醉倒花前狂客。靓妆微步，攀条弄粉，凌波遍寻青陌。暗香堕靥。更飘近、雾鬟蝉额。倒金荷、念流光易失，幽姿堪惜。</p><p>惜花心、未甘鬓白。南枝上、又见寻芳消息。旧游回首，前欢如梦，谁知等闲抛掷。稠红乱蕊，漫开遍、楚江南北。独销魂，念谁寄、故园春色。</p><p>秋霁</p><p>木落山明，暮江碧，楼倚太虚寥廓。素手飞觞，钗头笑取，金英满浮桑落。鬓云慢约。酒红拂破香腮薄。细细酌。帘外任教、月转画阑角。</p><p>当年快意登临，异乡节物，难禁离索。故人远、凌波何在，惟有残英共寂寞。愁到断肠无处着。寄寒香与，凭渠问讯佳时，弄粉吹花，为谁梳掠。</p><p>念奴娇</p><p>江城春晚，正海棠临水，嫣然幽独。秀色天姿真富贵，何必金盘华屋。月下无人，雨中有泪，绝艳仍清淑。丰肌得酒，嫩红微透轻縠。</p><p>晓日雾霭林深，佳人春睡思，朦胧初足。笑出疏篱，端可厌，桃李漫山粗俗。衔子飞来，鸿鹄何在，千里移西蜀。明朝酒醒，乱红那忍轻触。</p><p>洞仙歌</p><p>相如当日，曾奏凌云赋。落笔纵横妙风雨。记扬鞭辇路，同醉金明，穷胜赏，不管重城已暮。</p><p>旧游如梦觉，零落朋侪，遗墨淋漓尚如故。况神洲北望，今已丘墟，伤白璧、久埋黄土。但空似、灵光岿然存，怅朗月清风，更无玄度。</p><p>临江仙</p><p>后院短墙临绿水，春风急管繁弦。问谁亲按小婵娟。玉堂真学士，琳馆地行仙。</p><p>安得此身来此处，依稀一梦梨园。江南刺史谩垂涎。据鞍肠已断，何况到尊前。</p><p>菩萨蛮</p><p>山光冷浸清溪底。溪光直到柴门里。卧对白苹洲。攲眠数钓舟。</p><p>溪山无限好。恨不相逢早。老病独醒多。如此良夜何。</p><p>谒金门</p><p>风淅沥。窗外雪花初积。梦破小窗人寂寂。寒威无处敌。</p><p>强起饮君涓滴。清泪醉来沾臆。岐路即今多拥隔。弟兄无信息。</p><p>品令</p><p>纹漪涨绿。疏霭连孤鹜。一年春事，柳飞轻絮，笋添新竹。寂寞幽花，独殿小园嫩绿。</p><p>登临未足。怅游子、归期促。他年清梦千里，犹到城阴溪曲。应有凌波，时为故人凝目。</p><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p1.pstatp.com/large/dfic-imagehandler/c2f40f2a-1987-4c6e-b83c-a887f98c9071><p class=pgc-img-caption></p></div><h1 class=ql-align-center>秦湛</h1><p>秦湛</p><p>湛字处度，秦观子，官宣都郎。绍兴二年（1132），添差通判常州。四年（1134），致仕。</p><p>失调名</p><p>藕叶清香胜花气。</p><p>卜算子</p><p>春情</p><p>春透水波明，寒峭花枝瘦。极目烟中百尺楼，人在楼中否。</p><p>四和袅金凫，双陆思纤手。拟倩东风浣此情，情更浓于酒。</p><h1 class=ql-align-center>范周</h1><p>范周</p><p>周字无外，赞善大夫纯古之子，仲淹侄孙。所居号范家园。</p><p>木兰花慢</p><p>美兰堂昼永，晏清暑、晚迎凉。控水槛风帘，千花竞拥，一朵偏双。银塘。尽倾醉眼，讶湘娥、倦倚两霓裳。依约凝情鉴里，并头宫面高妆。</p><p>莲房。露脸盈盈，无语处、恨何长。有翡翠怜红，鸳鸯妒影，俱断柔肠。凄凉。芰荷暮雨，褪娇红、换紫结秋房。堪把丹青对写，凤池归去携将。</p><p>宝鼎现</p><p>夕阳西下，暮霭红隘，香风罗绮。乘丽景、华灯争放，浓焰烧空连锦砌。睹皓月、浸严城如画，花影寒笼绛蕊。渐掩映、芙蓉万顷，迤逦齐开秋水。</p><p>太守无限行歌意。拥麾幢、光动珠翠。倾万井、歌台舞榭，瞻望朱轮骈鼓吹。控宝马、耀貔貅千骑。</p><p>银烛交光数里。似乱簇、寒星万点，拥入蓬壶影里。</p><p>宴阁多才，环艳粉、瑶簪珠履。恐看看、丹诏催奉，宸游燕侍。便趁早、占通宵醉。缓引笙歌妓。任画角、吹老寒梅，月落西楼十二。</p><h1 class=ql-align-center>吴则礼</h1><p>吴则礼</p><p>则礼字子副，兴国州（今湖北阳新）人。以荫入仕。元符元年（1098）为卫尉寺主簿。崇宁中，直秘阁，知虢州。三年（1100），编管荆南。晚居江西，号北湖居士。宣和三年（1121）卒。有北湖集。</p><p>秦楼月</p><p>送别</p><p>怅离阕。淮南三度梅花发。梅花发。片帆西去，落英如雪。</p><p>新秦古塞人华发。一樽别酒君听说。君听说。胡笳征雁，陇云沙月。</p><p>江楼令</p><p>晚眺</p><p>凭栏试觅红楼句，听考考、城头暮鼓。数骑翩翩度孤戍。尽雕弓白羽。</p><p>平生正被儒冠误。待闲看、将军射虎。朱槛潇潇过微雨。送斜阳西去。</p><p>虞美人</p><p>对菊</p><p>真香秀色盈盈女。一笑重阳雨。不应解怯晚丛寒。眼底轻罗小扇、且团团。</p><p>吴云楚雁浑依旧。更把金英嗅。鲜鲜未恨出闺迟。自许平生孤韵、与秋期。</p><p>又</p><p>送晁适道</p><p>夜寒闲倚西楼月。消尽江南雪。东风明日木兰船。想见阳关声彻、雁连天。</p><p>斜斜洲渚溶溶水。端负青春醉。平安小字几时回。空有暗香疏影、陇头梅。</p><p>又</p><p>泛舟东下</p><p>从来强作游秦计。只有貂裘敝。休论范叔十年寒。看取星星种种、坐儒冠。</p><p>江湖旧日渔竿手。初把黄花酒。且凭洛水送归船。想见淮南秋尽、水如天。</p><p>又</p><p>寄济川</p><p>乌皮白西窗暖。种种霜毛短。小春何处有梅花。想见水边篱落、数枝斜。</p><p>殊方他日登楼句。好在孤吟处。五年拚落醉魂中。试觅酒垆陈迹、问黄公。</p><p>减字木兰花</p><p>寄田不伐</p><p>星星素发。只有鸣笳楼上发。</p><p>看舞胡姬。带得平安探骑归。</p><p>故人渐老。只与虎头论墨妙。</p><p>怀抱难开。快遣披云一笑来。</p><p>又</p><p>梅花未彻。付与团团沙塞月。</p><p>端欲捐书。去乞君王丈二殳。</p><p>貂裘锦帽。盘马不甘青鬓老。</p><p>底事偏奇。细草平沙看打围。</p><p>又</p><p>河西春晚。独有柳条来入眼。</p><p>塞外斜斜。不道欺寒红杏花。</p><p>边笳初发。与唤团团沙塞月。</p><p>雁响连天。谁倚城头百尺栏。</p><p>又</p><p>寄真宁</p><p>团团璧月。今夜广寒真秀发。</p><p>何处吹笙。催得清霜满凤城。</p><p>淮南好梦。镜里星星还种种。</p><p>犹记银床。曾为凉州唤玉觞。</p><p>又</p><p>淮天不断。点缀南云秋几雁。</p><p>白露沾衣。始是银屏梦觉时。</p><p>别离怀抱。消得镜中青鬓老。</p><p>小字能无。烦寄平安一纸书。</p><p>又</p><p>斑斑小雨。初入高梧黄叶暮。</p><p>又是重阳。昨夜西风作许凉。</p><p>鲜鲜丛菊。只解凋人双鬓绿。</p><p>试傍清尊。分付幽香与断魂。</p><p>又</p><p>简天牖</p><p>九年离别。梦里相逢端怕说。</p><p>携手河梁。雁噭淮天如许长。</p><p>鲈鱼正美。白发季鹰聊启齿。</p><p>后夜江干。与把梅花子细看。</p><p>又</p><p>贻亢之</p><p>淮山清夜。镜面平铺纤月挂。</p><p>端是生还。同倚西风十二栏。</p><p>休论往事。投老相逢真梦寐。</p><p>两鬓疏疏。好在松江一尺鲈。</p><p>满庭芳</p><p>立春</p><p>声促铜壶，灰飞玉琯，梦惊偷换年华。江南芳信，疏影月横斜。又喜椒觞到手，宝胜里、仍剪金花。钗头燕，妆台弄粉，梅额故相夸。</p><p>隼旟，人未老，东风袅袅，已傍高牙。渐园林月永，叠鼓凝笳。小字新传秀句，歌扇底、深把流霞。聊行乐，他时画省，归近紫皇家。</p><p>又</p><p>九日</p><p>玉垒尊罍，清秋关塞，正宜催唤香醪。凉风吹帽，横槊试登高。想见征西旧事，龙山会、宾主俱豪。来群雁，凉生画角，红叶聚亭皋。</p><p>南州、应好在，长关梦眼，天际云涛。有一簪黄菊，两鬓霜毛。快把金荷共倒，凝望久、只遣魂消。君须听，新翻燕乐，余韵响檀槽。</p><p>木兰花慢</p><p>雷峡道中作</p><p>尽晴春自老，乍翠𪩘、出清流。望杳杳飞旌，翩翩戍骑，初过边头。幽花尚攲短岸，渐鸣禽、唤友绕行辀。端有雕戈锦领，竞驰騕褭骅骝。</p><p>凝眸。雁入长天，羌管罢、陇云愁。共解鞍临水，雷惊电散，雪溅霜浮。玉觞正风味好，对幽香、堕蕊且消忧。莫以纶巾羽扇，便忘绿浦沧洲。</p><p>醉落魄</p><p>又赏残梅 梅花褪雪。赏心莫使慵欢悦。大家且恁同攀折。余蕊残英，偏称淡笼月。</p><p>当初相见花初发。如今花谢人离缺。一年又比一年别。惟有花枝，只似旧时节。</p><p>踏莎行</p><p>晚春</p><p>一片花飞，青春已减。可堪南陌红千点。生憎杨柳要藏鸦，东风只遣横笳怨。</p><p>看定新巢，初怜语燕。游丝正把残英罥。酒尊也会不相违，风光本自同流转。</p><p>鹧鸪天</p><p>曹丞相诞日</p><p>永遇英雄际会时。</p><p>垂天鹏翼逐云飞。</p><p>退朝日上青花道，</p><p>催直霜零赤雁池。</p><p>鸣汉履，侍唐眉。</p><p>渭川莘野晚追随。</p><p>归来仍对金銮老，</p><p>三峡词源气未衰。</p><p>又</p><p>作赋丁年厌兔园。</p><p>紫微深锁九重关。</p><p>花墩屡赐清闲燕，</p><p>文石难忘咫尺颜。</p><p>烟外屐，水边山。</p><p>纶巾羽扇五湖间。</p><p>自怜季子貂裘敝，</p><p>来与机云相对闲。</p><p>又</p><p>衮绣三朝社稷臣。</p><p>旧调元鼎斡洪钧。</p><p>垂绅屡转龙墀日，</p><p>接膝潜回黼座春。</p><p>金凿落，玉麒麟。</p><p>凤鸣良月庆佳辰。</p><p>巨鳌行听扃华禁，</p><p>又起商周梦卜人。</p><p>红楼慢</p><p>赠太守杨太尉</p><p>声慑燕然，势压横山，镇西名重榆塞。干霄百雉朱阑下，极目长河如带。玉垒凉生过雨，帘卷晴岚凝黛。有城头、钟鼓连云，殷春雷天外。</p><p>长啸。畴昔驰边骑。听陇底鸣笳，风搴双旆。霜髯飞将曾百战，欲掳名王朝帝。锦带吴钩未解，谁识凭栏深意。空沙场，牧马萧萧晚无际。</p><p>声声慢</p><p>凤林园词</p><p>林塘朱夏，雨过斑斑，绿苔绕地初遍。叶底雏鸾，犹记日斜春晚。芙蕖靓妆粉，傍高荷、闲倚歌扇。轻风起，縠纹滟滟，翠生波面。</p><p>可是追凉月下，清坐久，微云屡遮星汉。露湿纶巾，遥望玉清台殿。白头共论胜事，须偿五湖深愿。南枝好，有南飞乌鹊，绕枝低转。</p><p>水龙吟</p><p>秋兴</p><p>秋生泽国，无边落木，又作萧萧下。澄江过雨，凉飙吹面，黄花初把。苍鬓羁孤，粗营鸡黍，浊醪催贳。对斜斜露脚，寒香正好，幽人去、空惊咤。</p><p>头上纶巾醉堕，要攲眠、水云萦舍。牵衣儿女，归来欢笑，仍邀同社。月底蓬门，一株江树，悲虫鸣夜。把茱萸细看，牛山底事，强成沾洒。</p><h1 class=ql-align-center>李德载</h1><p>李德载</p><p>北宋姓李字德载者，有李公辅、李乘，不知应为何人。</p><p>眼儿媚</p><p>雪儿魂在水云乡。犹忆学梅妆。玻璃枝上，体薰山麝，色带飞霜。</p><p>水边竹外愁多少，不断俗人肠。如何伴我，黄昏携手，步月斜廊。</p><p>早梅芳近</p><p>深院静，小阑傍。标致不寻常。尽他桃杏占风光。谁敢斗新妆。</p><p>玉堂中，梁苑里。休把雪来轻比。莫吹长笛巧摧残。留取月中看。</p><p>早梅芳近</p><p>残腊里，早梅芳。春信报新阳。晓来枝上斗寒光。轻点寿阳妆。</p><p>雪难欺，霜莫妒。别是一般风措。望林人意正夭饶。又看长新条。</p><h1 class=ql-align-center>赵子发</h1><p>赵子发</p><p>子发字君举，燕王德昭五世孙，官保义郎。</p><p>鹧鸪天</p><p>约略应飞白玉盘。</p><p>明楼渐放满轮寒。</p><p>天垂万丈清光外，</p><p>人在三秋爽气间。</p><p>闻叶吹，想风鬟。</p><p>浮空仿佛女乘鸾。</p><p>此时不合人间有，</p><p>尽入嵩山静夜看。</p><p>洞仙歌</p><p>荒山明月，下有云来去。深夜纤毫静可数。问古今底事，留此空光，修月户、犹是当年玉斧。</p><p>思君持羽扇，来伴微吟，水珮风环饮松露。待勾漏丹成，约与轻飞，人间世、不知归处。更长啸、余声振林溪，见乱红惊飞，半岩花雨。</p><p>桃源忆故人</p><p>芳菲已有东风露。寒着轻罗未去。午夜鸾车鹤驭。散入千莲步。</p><p>粉香度曲嬉游女。草草相逢无据。肠断泪零无数。洒作花梢雨。</p><p>浣溪沙</p><p>疏荫摇摇趁岸移。</p><p>惊鸥点点过帆飞。</p><p>船分水打嫩沙回。</p><p>断梦不知人去处，</p><p>卷帘还有燕来时。</p><p>日斜风紧转湾西。</p><p>南歌子</p><p>天末疑无路，波翻欲御风。此身忽在玉壶中。醉倒不知、南北与西东。</p><p>猎猎遥鸣草、飕飕静打篷。与君回棹碧云浓。不是思归、只为酒船空。</p><p>又</p><p>人有纫兰佩，云无出岫心。扁舟来入碧涛深。坐见楚咻、儿女变齐音。</p><p>但醉双瓶玉，从渠六印金。此时何处可幽寻。风定津头、白日照平林。</p><p>点绛唇</p><p>野岸孤舟，断桥明月穿流水。雁声嘹呖。双落行人泪。</p><p>去岁吾家，曾插黄花醉。今那是。杖藜西指。看即成千里。</p><p>虞美人</p><p>飞云流水来无信。花发年年恨。小桃如脸柳如眉。记得那人模样、旧家时。</p><p>楼高映步拖金缕。香湿黄昏雨。如今不见欲凭书。门外水平波暖、一双鱼。</p><p>惜分飞</p><p>数点雨声惊残暑。帘外秋光容与。重换薰炉炷。渐低罗幕香成雾。</p><p>今夜夜凉情几许。莫向屏山取取。却笑阳台女。楚人空□高唐赋。</p><p>阮郎归</p><p>马蹄踏月响空山。梅生烟壑寒。水妃去后泪痕干。天风吹珮兰。</p><p>纫香久，怕花残。与君聊据鞍。一枝欲寄北人看。如今行路难。</p><p>忆王孙</p><p>日长高柳一蝉声。翡翠帘深宝簟清。梦远春云不散情。晓风轻。玉楝花飞宿雨晴。</p><p>杨柳枝</p><p>淅淅西风生暮寒。绣衣单。碧梧叶落藕花残。恨前欢。</p><p>月镂虚棂烟逗竹，梦千山。玉箫清夜忆孤鸾。镇长闲。</p><p>望江南</p><p>新梦断，久立暗伤春。柳下月如花下月，今年人忆去年人。往事梦中身。</p><p>菩萨蛮</p><p>闲庭草色侵阶绿。琐窗午梦人如玉。抛枕出罗帏。风吹金缕衣。</p><p>怨春风雨恶。二月桃花落。雨后纵多睛。花休春不成。</p><p>少年游</p><p>晓山日薄半春阴。烟暖柳拖金。满眼新晴，歌声妆影，悠荡碧云心。</p><p>闲庭客散人归去，疏雨湿罗襟。楼阁蒙蒙，断虹明处，十里暮云深。</p><p>采桑子</p><p>春蚕昨夜眠方起，闲了罗机。共采柔枝。桑柘阴阴三月时。</p><p>揹人佯笑移金钏，惆怅花期。故故留迟。独自归来雨满衣。</p><p>浪淘沙</p><p>约素小腰身。不奈伤春。疏梅影下晚妆新。袅袅娉娉何样似，一缕轻云。</p><p>歌巧动朱唇。字字娇嗔。桃花深处一通津。怅望瑶台清夜月，还送归轮。</p><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p1.pstatp.com/large/dfic-imagehandler/e7e9f879-be66-4f2f-a13a-e5e05e9de2ec><p class=pgc-img-caption></p></div><h1 class=ql-align-center>徐俯</h1><p>徐俯</p><p>俯字师川，洪州分宁（今江西修水）人，黄庭坚之甥。生熙宁八年（1075）。以父禧死事，授通直郎。崇宁初，入元符上书邪等。绍兴二年（1132），赐进士出身。累官端明殿学士、签书枢密院事，权参知政事，罢，提举洞霄宫。绍兴十一年（1141）卒，年六十七。有东湖集，不传。</p><p>念奴娇</p><p>素光练静，照青山隐隐，修眉横绿。𫛛鹊楼高天似水，碧瓦寒生银粟。万丈辉光，奔云涌雾，飞过卢鸿屋。更无尘翳，皓然冷浸梧竹。</p><p>因念鹤发仙翁，当时曾共赏，紫岩飞瀑。对影三人聊痛饮，一洗闲愁千斛。斗转参移，翻然归去，万里骑黄鹄。一川霜晓，叫云吹断横玉。</p><p>浣溪沙</p><p>章水何如颍水清。</p><p>江山明秀发诗情。</p><p>七言还我是长城。</p><p>小小钿花开宝靥，</p><p>纤纤玉笋见云英。</p><p>十千名酒十分倾。</p><p>虞美人</p><p>梅花元自江南得。还醉江南客。雪中雨里为谁香。闻道数枝清笑、出东墙。</p><p>多情宋玉还知否。梁苑无寻处。胭脂为萼玉为肌。却恨恼人桃杏、不同时。</p><p>卜算子</p><p>心空道亦空，风静林还静。卷尽浮云月自明，中有山河影。</p><p>供养及修行。旧话成重省。豆爆生莲火里时，痛拨寒灰冷。</p><p>又</p><p>天生百种愁，挂在斜阳树。绿叶阴阴占得春，草满莺啼处。</p><p>不见生尘步。空忆如簧语。柳外重重叠叠山，遮不断、愁来路。</p><p>又</p><p>清池过雨凉，暗有清香度。缥缈娉婷绝代歌，翠袖风中举。</p><p>忽敛双眉去。总是关情处。一段江山一片云，又下阳台雨。</p><p>鹧鸪天</p><p>绿水名园不是村。</p><p>淡妆浓笑两生春。</p><p>笛中已自多愁怨，</p><p>雨里因谁有泪痕。</p><p>香旖旎，酒氤氲。</p><p>多情生怕落纷纷。</p><p>旧来好事浑如梦，</p><p>年少风流付与君。</p><p>又</p><p>满眼纷纷恰似花。</p><p>飘飘泊泊自天涯。</p><p>雨中添得无穷湿，</p><p>风里吹成一道斜。</p><p>银作屋，玉为车。</p><p>姮娥青女过人家。</p><p>应嫌素面微微露，</p><p>故着轻云薄薄遮。</p><p>踏莎行</p><p>素景将阑，黄花初笑。登高一望秋天杳。邀宾携妓数能来，醉中赢得闲多少。</p><p>佳气氤氲，飞云缥缈。竹林更着清江绕。高歌屡舞莫催人，华筵直待华灯照。</p><p>又</p><p>画栋风生，绣筵花绕。层台胜日频高眺。清辉爽气自娱人，何妨称意开颜笑。</p><p>水碧无穷，山青未了。斜阳浦口归帆少。云鬓烟鬓只供愁，琵琶更作相思调。</p><p>又</p><p>玉露团花，金风破雾。高台与上晴空去。举杯相属看前山，烟中乱叠青无数。</p><p>皓齿明眸，肌香体素。恼人正在秋波注。因何欲雨又还晴，歌声遏得行云住。</p><p>南歌子</p><p>山樊</p><p>细蕊黄金嫩，繁花白雪香。共谁连璧向河阳。自是不须汤饼、试何郎。</p><p>婀娜松髻，轻盈淡薄妆。莫令韩寿在伊傍。便逐游蜂惊蝶、过东墙。</p><p>鹧鸪天</p><p>宜笑宜颦掌上身。</p><p>能歌能舞恶精神。</p><p>脸边红入桃花嫩，</p><p>眉上青归柳叶新。</p><p>娇不语，易生嗔。</p><p>尊前还是一番春。</p><p>深杯百罚重拚却，</p><p>只为妖饶醉得人。</p><p>浣溪沙</p><p>西塞山前白鹭飞。</p><p>桃花流水鳜鱼肥。</p><p>一波才动万波随。</p><p>黄帽岂如青蒻笠，</p><p>羊裘何似绿穰衣。</p><p>斜风细雨不须归。</p><p>又</p><p>新妇矶边秋月明。</p><p>女儿浦口晚潮平。</p><p>沙头鹭宿戏鱼惊。</p><p>青蒻笠前明此事，</p><p>绿蓑衣底度平生。</p><p>斜风细雨小舟轻。</p><p>鹧鸪天</p><p>西塞山前白鹭飞。</p><p>桃花流水鳜鱼肥。</p><p>朝廷若觅元真子，</p><p>晴在长江理钓丝。</p><p>青蒻笠，绿蓑衣。</p><p>斜风细雨不须归。</p><p>浮云万里烟波客，</p><p>惟有沧浪孺子知。</p><p>又</p><p>七泽三湘碧草连。</p><p>洞庭江汉水如天。</p><p>朝廷若觅元真子，</p><p>不在云边则酒边。</p><p>明月棹，夕阳船。</p><p>鲈鱼恰似镜中悬。</p><p>丝纶钓饵都收却，</p><p>八字山前听雨眠。</p><h1 class=ql-align-center>王安中</h1><p>王安中</p><p>安中字履道，阳曲人。熙宁八年（1075）生。元符三年（1100）进士。政和中，自大名主簿，累擢中书舍人、御史中丞、翰林学士承旨。出镇燕山府，如除检校太保，大名府尹。靖康初，象州安置。绍兴初，复左中大夫。四年（1134）卒，有初寮词。</p><p>虞美人</p><p>雁门作</p><p>千山青比妆眉浅。却奈眉峰远。玉人元自不禁秋。更算恼伊深处、月当楼。</p><p>分携不见凭阑际。只料无红泪。万千应在锦回纹。嘱付断鸿西去、问行云。</p><p>浣溪沙</p><p>看雪作</p><p>慵整金钗缩指尖。</p><p>晓霙犹自入疏帘。</p><p>绿窗清冷脸红添。</p><p>妒粉尽饶花六六，</p><p>回风从斗玉纤纤。</p><p>不成香暖也相兼。</p><p>玉楼春</p><p>秋鸿只向秦筝住。</p><p>终寄青楼书不去。</p><p>手因春梦有携时，</p><p>眼到花开无着处。</p><p>泥金小字蛮笺句。</p><p>泪湿残妆今在否。</p><p>欲寻巫峡旧时云，</p><p>问取阳关西去路。</p><p>绿头鸭</p><p>名岳宫作</p><p>魏都雄，凤皇飞观云间。佩麟符、荀池元老，暂辞西省仙班。憩甘棠、地澄远籁，咏华黍、河卷惊澜。碧革萋迷，丹毫冷落，圜扉铃索镇长闲。绣筵展、三台星近，锵玉韵珊珊。金尊滟、新醅方荐，薄暑初残。</p><p>政成时、欢余客散，后园朱户休关。度秋风、画阑枕水，挂夜月、雕槛骑山。锦帐笼香，鸾钗按曲，琵琶双转语绵蛮。劝行□、傍眉黄气，先报衮衣还。登庸际，应褒旧德，喜动天颜。</p><p>北山移文哨遍</p><p>孔德彰作《北山移文》以讥周彦伦，后之托</p><p>隐求达，指终南、嵩少为仕宦捷径者，读而羞之，是足为勇退者之鼓吹。阳翟蔡侯原道，恬于仕进。其内吕夫人有林下风。相与营归欤之计而</p><p>未果，则嘱予以此文度曲，且朝夕使家童歌之，</p><p>亦可想见泉石之胜。其词曰：</p><p>世有达人，潇洒出尘，招隐青霄际。终始追。游览老山栖。藐千金、轻脱如屣。彼假容江皋，滥巾云岳，缨情好爵欺松桂。观向释谈空，寻真讲道，巢由何足相拟。待诏书来起便驺驰。席次早焚烈芰荷衣。敲朴喧喧，牒诉匆匆，抗颜自喜。</p><p>嗟明月高霞，石径幽绝谁回睇。空怅猿惊处，凄凉孤鹤嘹唳。任列壑争讥。众蜂竦诮，林惭涧愧移星岁。方浪枻神京，腾装魏阙，徘徊经过留憩。致草堂灵怒蒋侯麾。扃岫幌、驱烟勒新移。忍丹崖碧岭重滓。鸣湍声断深谷，逋客归何计。信知一逐浮荣，便丧素守，身成俗士。伯鸾家有孟光妻。岂逡巡、眷恋名利。</p><p>菩萨蛮</p><p>六军阅罢，犒饮兵将官</p><p>中军玉帐旌旗绕。吴钩锦带明霜晓。铁马去追风。弓声惊塞鸿。</p><p>分兵闲细柳。金字回飞奏。犒饮上恩浓。燕然思勒功。</p><p>御街行</p><p>赐衣袄子</p><p>清霜飞入蓬莱殿。别进云裘软。却回宸虑念多寒，诏语日边亲遣。冰蚕绵厚，金雕锦好，永夜缝宫线。</p><p>红旌绛旆迎星传。喜气欢声远。庙堂勋旧使台贤，领袖坐中争绚。天香馥郁，君恩岁岁，一醉春生面。</p><p>鹧鸪天</p><p>百官传宣</p><p>茜雾红云捧建章。</p><p>鸣珂星使渡银潢。</p><p>亲将圣主如丝语，</p><p>传与陪都振鹭行。</p><p>香袅袅，珮锵锵。</p><p>升平歌管趁飞觞。</p><p>明时玉帐恩相续，</p><p>清夜钧天梦更长。</p><p>蝶恋花</p><p>六花冬词</p><p>长春花口号</p><p>露桃烟杏逐年新。回首东风迹已陈。顷刻开花公莫爱，四时俱好是长春。</p><p>词</p><p>曲径深丛枝袅袅。晕粉揉绵，破蕊烘清晓。十二番开寒最好。此花不惜春归早。</p><p>青女飞来红翠少。特地芳菲，绝艳惊衰草。只𣨼东风终甚了。久长欲伴姮娥老。</p><p>山茶口号</p><p>无穷芳草度年华。尚有寒来几种花。好在朱</p><p>朱兼白白，一天飞雪映山茶。</p><p>词</p><p>巧剪明霞成片片。欲笑还颦，金蕊依稀见。拾翠人寒妆易浅。浓香别注唇膏点。</p><p>竹雀喧喧烟岫远。晚色溟蒙，六出花飞遍。此际一枝红绿眩。画工谁写银屏面。</p><p>蜡梅口号</p><p>雪里园林玉作台。侵寒错认暗香回。化工清</p><p>气先谁得，品格高奇是蜡梅。</p><p>词</p><p>剪蜡成梅天着意。黄色浓浓，对萼匀装缀。百和薰肌香旖旎。仙裳应渍蔷薇水。</p><p>雪径相逢人半醉。手折低枝，拥髻云争翠。嗅蕊捻枝无限思。玉真未洒梨花泪。</p><p>红梅口号千林腊雪缀瑶瑰。晴日南枝暖独回。知有和</p><p>羹寻鼎实，未春先发看红梅。</p><p>词</p><p>青玉一枝红类吐。粉颊愁寒，浓与胭脂傅。辨杏猜桃君莫误。天姿不到风尘处。</p><p>云破月来花下住。要伴佳人，弄影参差舞。只有暗香穿绣户。昭华一曲惊吹去。</p><p>迎春口号</p><p>年年节物欲争新。玉颊朱颜一笑频。勾引东凤到池馆，春前花发自迎春。</p><p>词</p><p>雪霁花梢春欲到。饯腊迎春，一夜花开早。青帝回舆云缥缈。鲜鲜金雀来飞绕。</p><p>绣阁纱窗人窈窕。翠缕红丝，斗剪幡儿小。戴在花枝争笑道。愿人常共春难老。</p><p>小桃口号</p><p>鸳瓦铺霜朔吹高。画堂歌管醉香醪。小春特</p><p>地风光好，艳粉娇红看小桃。</p><p>词</p><p>秾艳夭桃春信漏。弄粉飘香，枫叶飞丹后。酒入冰肌红欲透。无言不许群芳斗。</p><p>楼外何人揎翠袖。剪落金刀，插处浓云覆。肯与刘郎仙去否。武陵回路相思瘦。</p><p>又</p><p>梁才甫席上次韵</p><p>翠袖盘花金捻线。晓炙银簧，劝饮随深浅。复幕重帘谁得见。余醺微觉红浮面。</p><p>别唤清商开绮宴。玉管双横，抹起梁州遍。白苎歌前寒莫怨。湘梅萼里春那远。</p><p>又</p><p>千古铜台今莫问。流水浮云，歌舞西陵近。烟柳有情开不尽。东风约定年年信。</p><p>天与麟符行乐分。带缓球纹，雅宴催云鬓。翠雾萦纡销篆印。筝声恰度秋鸿阵。</p><p>又</p><p>未帖宜春双彩胜。手点酥山，玉箸人争莹。节过日长心自准。迟留碧瓦看红影。</p><p>楼外尖风吹鬓冷。一望平林，花相映。落粉筛云晴未定。朝酲只凭阑干醒。</p><p>一落索</p><p>梦破池塘杳杳。情随春草。尊前风味不胜清，赋白雪、幽兰调。</p><p>秀句银钩争妙。殷勤东道。蛮笺传与翠鬟歌，便买断、千金笑。</p><p>又</p><p>欲访瑶台蓬岛。烟云缥缈。清游却到凤皇池，听檀板、新声妙。</p><p>天上除书催早。人瞻元老。东风烟柳罩河堤，更何处、深春好。</p><p>木兰花</p><p>送耿太尉赴阙</p><p>尧天雨露承新诏。</p><p>珂马风生趋急召。</p><p>玉符曾将虎牙军，</p><p>金殿还升龙尾道。</p><p>征西镇北功成早。</p><p>仗钺登坛今未老。</p><p>樽前休更说燕然，</p><p>且听阳关三叠了。</p><p>玉蝴蝶</p><p>和梁才甫游园作</p><p>御水縠纹风皱，画桥横处，沙路晴时。曲坞藏春，朱户翠竹参差。过墙花、娇无限思，笼槛柳、低不胜垂。海棠枝。为东君爱，未敢离披。</p><p>迟迟。日华融丽，悠扬丝管，掩冉旌旗。喜入繁红，坐来开尽不须吹。听莺迁、还思上苑，约凤浴、应展新池。促归期。燕飞蝶舞，特地熙熙。</p><p>水龙吟</p><p>游御河并过压沙寺作</p><p>魏台长乐坊西，画桥倒影烟堤远。东风与染，揉蓝春水，湾环清浅。浴鹭翘莎，戏鱼吹絮，红漂卷。为游人盛踪，兰舟彩舫，飞轻棹、凌波面。</p><p>乐事年来乍见。趁旌旗、谷莺娇啭。追随况有，疏帘珠袖，浓香绀幰。萧寺高亭，茂林斜照，且留芳宴。看韶华烂向，尊前放手，作梨花晚。</p><p>临江仙</p><p>和梁才甫茶词</p><p>六六云从龙戏月，天颜带笑尝新。年年回首建溪春。香甘先玉食，珍宠在枫宸。</p><p>赐品暂醒歌里醉，延和行对台臣。宫瓯浮雪乳花匀。九重清昼永，宣坐议东巡。</p><p>小重山</p><p>汤</p><p>重举金猊多炷香。仙方调绛雪，坐初尝。醉鬟娇捧不成行。颜如玉，玉碗共争光。</p><p>飞盖莫催忙。歌檀临阅处，缓何妨。远山横翠为谁长。人归去，余梦绕高唐。</p><p>又</p><p>椽烛乘珠清漏长。醉痕衫袖湿，有余香。红牙双捧旋排行。将歌处，相向更催妆。</p><p>明月映东墙。海棠花径密，迸流光。迟留春笋缓催汤。兰堂静，人已候虚廊。</p><p>江神子</p><p>韦城道中寄李祖武、翟淳老</p><p>荷花遮水水漫溪。柳低垂。乱蝉嘶。舍辔何妨，临水照征衣。一扇香风摇不尽，人念远，意凄迷。</p><p>骑鲸仙子已相知。数归期。赋新诗。更想翟公，门外雀罗稀。陶令此襟尘几许，聊欲向，北窗披。</p><p>征招调中腔</p><p>天宁节</p><p>红云茜雾笼金阙。圣运叶、星虹佳节。紫禁晓风馥天香，奏九韶、帝心悦。</p><p>瑶阶万岁蟠桃结。睿算永、壶天风月。日观几时六龙来，金缕玉牒告功业。</p><p>清平乐</p><p>和晁倅</p><p>花时微雨。未减春分数。占取帘疏花密处。把酒听歌金缕。斜风轻度浓香。闲情正与春长。向晚红灯入坐，尝新青杏催觞。</p><p>又</p><p>花枝欹晚。过雨红珠转。欲共东君论缱绻。繁艳休将风卷。</p><p>归来凝思闲窗。寒花莫□微觞。解慢不成幽梦，燕泥惊落雕梁。</p><p>安阳好</p><p>九首并口号破子</p><p>口号</p><p>赋尽三都左太冲。当年偏说邺都雄。如今别唱安阳好，胜日佳时一醉同。</p><p>一</p><p>安阳好，形胜魏西州。曼衍山河环故国，升平歌鼓沸高楼。和气镇飞浮。</p><p>笼画陌，乔木几春秋。花外轩窗排远岫，竹间门巷带长流。风物更清幽。</p><p>二</p><p>安阳好，戟户府居雄。白昼锦衣清宴处，铁梁丹榭画图中。壁记旧三公。</p><p>棠讼悄，池馆北园通。夏夜泉声来枕簟，春风花影透帘栊。行乐兴何穷。</p><p>三</p><p>安阳好，物外占天平。叠叠挼蓝烟岫色，淙淙鸣玉晚溪声。仙路驭风行。</p><p>松路转，丹碧照飞甍。金界花开常烂熳，云根石秀小峥嵘。幽事不胜清。</p><p>四</p><p>安阳好，泮水盛儒宫。金字照碑光射斗，芸香书阁势凌空。肃肃采芹风。</p><p>来劝学，乡兖首文翁。岁岁青衿多振鹭，人人彩笔竞腾虹。九万奋飞同。</p><p>五</p><p>安阳好，耆旧迹依然。醉白垂杨低掠水，延松高桧老参天。曾映两貂蝉。</p><p>王谢族，兰玉秀当年。画隼朱轮人继踵，丹台碧落世多贤。簪绂看家传。</p><p>六</p><p>安阳好，负郭相君园。绿野移春花自老，平泉醒酒石空存。月馆对风轩。</p><p>人选胜，幽径破苔痕。拥砌翠筠侵坐冷，穿亭玉溜落池喧。归意黯重门。</p><p>七</p><p>安阳好，曲水似山阴。咽咽清泉岩溜细，弯弯碧甃篆痕深。永昼坐披襟。</p><p>红袖小，歌扇画泥金。鸭绿波随双叶转，鹅黄酒到十分斟。重听绕梁音。</p><p>八</p><p>安阳好，□□又翚飞。拨垅旋栽花密密，着行重接柳依依。鸳瓦荡晴辉。</p><p>池面渺，相望是荣归。两世风流今可见，一门恩数古来稀。谁与赋缁衣。</p><p>九</p><p>安阳好，千古邺台都。穗帐歌人春不见，金楼梦凤夜相呼。辇路旧萦纡。</p><p>闲引望，漳水绕城隅。暗有渔樵收故物，谁将宫殿点新图。平野漫烟芜。</p><p>破子清平乐</p><p>烟云千里。一抹西山翠。碧瓦红楼山对起。楼下飞花流水。</p><p>锦堂风月依然。后池莲叶田田。缥缈贯珠歌里，从容倒玉尊前。</p><p>小重山</p><p>相州荣归池上作</p><p>碧藕花风入袖香。涓涓清露浥，玉肌凉。折花无语傍横塘。随折处，一寸万丝长。</p><p>还更擘莲房。莲心真个苦，似离肠。凌波新恨尽难忘。分携也。触事着思量。</p><p>虞美人</p><p>星郎才思生雕管。四海声名满。尊前新唱更新妍。况有玉人相劝、拚酡颜。</p><p>芙蓉幕下同时客。年少那重得。且寻幽梦赋高唐。莫为浮名容易、却相妨。</p><p>又</p><p>赠李士美</p><p>清商初入昭华琯。宫叶秋声满。草麻初罢月婵娟。想见明朝喜色、动天颜。</p><p>持杯满劝龙头客。荣遇时方得。词源三峡泻瞿塘。便是醉中宣去、也无妨。</p><p>又</p><p>和赵承之送权朝美接伴</p><p>文昌郎自文无比。风露行千里。试寻天上使星看。却见锦衣白昼、过乡关。</p><p>边城落照孤鸿外。联璧人相对。应吟红叶送清秋。向我旧题诗处、更重游。</p><p>卜算子</p><p>往道山道中作</p><p>客舍两三花，并脸开清晓。一朵涓涓韵已高，一朵纤纤袅。</p><p>谁与插斜红，拥髻争春好。此意遥知梦已传，月落前村悄。</p><p>一落索</p><p>送王伯绍帅庆</p><p>塞柳未传春信。霜花侵鬓。送君西去指秦关，看日近、长安近。</p><p>玉帐同时英俊。合离无定。路逢新雁北来归，寄一字、燕山问。</p><p>临江仙</p><p>贺州刘帅忠家隔帘听琵琶</p><p>凤拨鹍弦鸣夜永，直疑人在浔阳。轻云薄雾隔新妆。但闻儿女语，倏忽变轩昂。</p><p>且看金泥花那面，指痕微印红桑。几多余暖与真香。移船犹自可，卷箔又何妨。</p><p>浣溪沙</p><p>柳州作</p><p>宫缬悭裁翡翠轻。</p><p>文犀松串水晶明。</p><p>飐风新样称娉婷。</p><p>带笑缓摇春笋细，</p><p>障羞斜映远山横。</p><p>玉肌无汗暗香清。</p><p>卜算子</p><p>柳州作</p><p>燕尾道冠儿，蝉翼生衫子。欹枕看书卧北窗，簟展潇湘水。</p><p>团扇弄薰风，皓质添凉意。谁与文君作粉真，只此莲花是。</p><p>洞仙歌</p><p>深庭夜寂，但凉蟾如昼。鹊起高槐露华透。听曲楼玉管，吹彻伊州，金钏响，轧轧朱扉暗扣。</p><p>迎人巧笑道，好个今宵，怎不相寻暂携手。见淡净晚妆残，对月偏宜，多情更、越饶纤瘦。早促分飞霎时休，便恰似阳台，梦云归后。</p><p>失调名</p><p>笑时眼迷青意贴，行时鞋露绣旁相。</p><p>点绛唇</p><p>岘首亭空，劝君休堕羊碑泪。宦游如寄。且伴山翁醉。</p><p>说与鲛人，莫解江皋珮。将归思。晕红萦翠。细织回文字。</p><p>菩萨蛮</p><p>寄赵伯山四首</p><p>雨零花昼春杯举。举杯春昼花零雨。诗令酒行迟。迟行酒令诗。</p><p>满斟犹换酉戋。酉戋换犹斟满。天转月光圆。圆光月转天。</p><p>又</p><p>绿笺长写新成曲。曲成新写长笺绿。豪句逞才高。高才逞句豪。</p><p>美容歌皓齿。齿皓歌容美。香篆小花团。团花小篆香。</p><p>又</p><p>玉纤传酒浮香菊。菊香浮酒传纤玉。弦管沸欢筵。筵欢沸管弦。</p><p>出帘珠袖蔌。蔌袖珠帘出。眉晕浅山低。低山浅晕眉。</p><p>又</p><p>浦烟迷处回莲步。步莲回处迷烟浦。罗绮媚横波。波横媚绮罗。</p><p>细眉双拂翠。翠拂双眉细。歌意任情多。多情任意歌。</p><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p3.pstatp.com/large/dfic-imagehandler/8db57c10-3624-4fa9-9e0f-cc258ecac7a2><p class=pgc-img-caption></p></div><h1 class=ql-align-center>张继先</h1><p>张继先</p><p>继先字嘉闻，嗣汉三十代天师。崇宁四年（1105），赐号虚靖先生。北宋末卒。有虚靖词。</p><p>点绛唇</p><p>祐陵问：所带葫芦如何不开口，对御作</p><p>小小葫芦，生来不大身材矮。子儿在内。无口如何怪。</p><p>藏得乾坤，此理谁人会。腰间带。臣今偏爱。胜挂金鱼袋。</p><p>忆桃源</p><p>蔡师元款予及神翁侍宸，师元发问予如</p><p>何是修炼之术，予走笔成小词以答之</p><p>长生之话口相传。求丹金液全。混成一物作神仙。丁宁说与贤。</p><p>休咽气，莫胡言。岂知造化玄。用铅投汞汞投铅。分明颠倒颠。</p><p>又</p><p>白云堆里采芙蓉。枝枝香艳浓。</p><p>灵龟畔岸起祥风。楼高十二重。</p><p>黄金殿，碧云笼。丹砂透顶红。</p><p>神机运处鬼神通。清真达上宫。</p><p>临江仙</p><p>邓恒甫画六鹤于浑沦庵，请予题，遂作</p><p>莫怪精神都素淡，全谙千载松头。羽人幽意苦相投。殷勤争点写，展转动吟酬。</p><p>况有咸阳兄弟事，教人闻见忘忧。我生曾是眷仙标。一从挥洒后，相继未能休。</p><p>又</p><p>和元规览杨羲传</p><p>自古清真灵妙降，安妃来就杨君。因缘冥会异常伦。仙风聊设相，真道本无亲。</p><p>惟有元规能访问，深将此意相闻。大家宜赏缀新文。免教尘世士，诮笑上天人。</p><p>又</p><p>和元规</p><p>蠢动含灵天赋与，逍遥性分元均。莫生异见乱吾真。只今中有主，浑与化为人。</p><p>那更徽词清彻底，轻埃欲染无因。惟应得此便凝神。百魔咸息战，六道永停轮。</p><p>沁园春</p><p>降魔立治</p><p>劫运将新，天书降恩，圣师命魔。正阴阳错忤，鬼神淆混，依凭城市，绵亘山河。杀气闭空，阴容夺昼，万姓罹殃日已多。青城上，见琉璃高座，忽起巍峨。</p><p>群妖忿怒扬戈。竞奔走、攻山若舞梭。感神光一瞬，龙摧虎陷，威音一动，电掣霆呵。立活化民，摄邪归正，生息熙熙享太和。风云静，见天连碧汉，月浸澄波。</p><p>又</p><p>真一长存，太虚同体，妙门自开。既混元初判，两仪布景，复还根本，全借灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。</p><p>奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成后，任身居紫府，名列仙阶。</p><p>又</p><p>急急修行，细算人生，能有几时。任万般千种风流好，奈一朝身死，不免抛离。蓦地思量，死生事大，使我心如刀剑挥。难留住，那金乌箭疾，玉兔梭飞。</p><p>早觉悟、莫教迟。我清净、谁能婚少妻。便假饶月里，姮娥见在，从他越国，有貌西施。此个风流，更无心恋，且放宽怀免是非。蓬莱路，仗三千行满，独跨鸾归。</p><p>又</p><p>用伍先生韵呈元规</p><p>况有夷途，正透元关，众所共传。愿万魔披散，诸尘荡尽，琴心和雅，天性清圆。未信凡流，可回高步，留恋形声情更延。真消息，定如何唤醒，聊证言诠。</p><p>虽由宿命因缘。达士何曾无慨然。算尽专为妙，闲多乐少，一成潇洒，永绝忧煎。影照澄潭，声流虚谷，业火消亡睹瑞莲。安平泰，看坚完如地，长久如天。</p><p>满庭芳</p><p>闲里工夫，无中妙用，切休拟议参详。龙降虎伏，真土自中黄。行动起居寝食，随缘度、莫动真阳。归根处，神凝脉住，玉界发天光。</p><p>风高，鹏翼远，水深舟运，物理昭彰。但明心是道，专役天罡。信口呼神召鬼，和旸谷、不是颠狂。痴迷者，风霆在手，应用反乖张。</p><p>又</p><p>用于真人韵和元真</p><p>心境双清，古今同乐，胜缘休道无媒。天门高妙，应仗至人开。岂比寻常意绪，方寸地、不贮纤埃。仍须信，金坚石确，一志断无回。</p><p>真元，真可爱，真师真友，且喜无猜。就中更脱洒，不顾形骸。可是正容而悟，凭真趣、改易凡胎。神明会，尘缨世网，莫共话由来。</p><p>又</p><p>又上前人</p><p>调理三关，安和四体，静无忧挠相煎。太微冥契，元始语诸仙。玉宇重修妙典，西台□、南岳题篇。崇□好，身田在世，心向太清天。</p><p>云边。曾降圣，金坛夜拜，高驾留连。论琼华灵液，形与神全。形体须凭妙气，神来舍、黄阙丹田。真精旨，明光辅相，天地保长年。</p><p>洞仙歌</p><p>孤峰绝顶，更无人能到。万里虚空没边徼。正秋高景静，雾扫云收，风露里，惟有月华高照。</p><p>浮生纷过客，好天良夜，醉舞狂歌错昏晓。有谁知、一性圆满恒河，亘万古、光明不老。竞对月、论利与谈名，全不想驹阴，暗催年少。</p><p>渔家傲</p><p>对酒呈介甫</p><p>草草开尊资一笑。微生病苦随缘了。友义交情如地厚。心相照。今人莫遣前人诮。</p><p>灯火荧荧山悄悄。芝兰佳气松筠茂。得便盘桓尘世表。香初透。邻鸡且莫催清晓。</p><p>更漏子</p><p>和元规天和堂</p><p>固元精，收听视。物外身无此地。接子谬，季真非。无为翻有为。</p><p>但心虚，教腹实。密与寥天为一。华阳洞，广寒宫。人人方寸中。</p><p>又</p><p>用于真人韵</p><p>是和非，双打过。免共相魔生火。谈有相，损顽空。斋居看望中。</p><p>圣贤风，行处在。巧智争如休卖。诗与酒，且乘闲。随缘发笑颜。</p><p>又</p><p>再次韵于真人</p><p>诵真经，期万过。未灭无明心火。宜回首，探真空。融怡淡漠中。</p><p>自古人，何处在。谩记声名沽卖。抛尘累，养清闲。琼浆自驻颜。</p><p>瑶台月</p><p>元宵庆赏</p><p>天开景运。记建武中兴，炎刘重盛。明良际会，八表风调雨顺。任一时、岳降生申，正千载、河清诞圣。祥云拥，流霞映。飞仙拱，魁星炯。佳应是、师真毓瑞，人天交庆。</p><p>蘅薇香满元宵景。耀天目、神光如镜。见龙章凤质，降伏群魔归正。禀玄元、立教开先，悟至道、心空神领。昌元嗣，明真镜。同无有，怡清净。绵永度，三途六道，神仙同证。</p><p>喜迁莺</p><p>题郭南仲庵壁</p><p>深源密坞，问牧竖樵童，俱迷方所。蓬藋纵横，龙蛇出没，玉峡搀空无路。不恋雁塔荣名，解守鱼渊寒素。这勤苦。但坚心自有，神灵呵护。</p><p>猛悟。无回顾。一点虚明，万劫无今古。胎息根深，灵泉穴秘，静里运调阳火。莫问地久天长，管取收因结果。休轻负。把天谷真机，与君说破。</p><p>又</p><p>情缠识缚，叹时人不悟，酒中真乐。纵欲招愆，迷心失行，却道为他狂药。须信醉舞狂歌，也有良知真觉。无倚泊。任暖气同流，三关三络。</p><p>落魄。清闲客。醉乡深处，风月长酬酢。空花消亡，光明显露，人我自皆忘却。不问市酝村醪，尽可浅斟低酌。从鄙薄。竞口口谈醒，言言成错。</p><p>雪夜渔舟</p><p>晚风歇。谩自棹扁舟，顺流观雪。山耸瑶峰，林森玉树，高下尽无分别。性情澄彻。更没个、故人堪说。恍然身世，如居天上，水晶宫阙。</p><p>万尘声影绝。透尘空无外，水天相接。浩气冲盈，真宫深厚，永夜不愁寒冽。愧怜鄙劣。只解道、赴炎趋热。停桡失笑，知心都付，野梅江月。</p><p>春从天上来</p><p>鹤鸣奉旨</p><p>王土平平。正海息波澜，岳敛云烟。三景虚明，八表澄清，一月普照诸天。有流霞洞焕，映黍珠、徐下空玄。绝形言。见千真拱极，万气朝元。</p><p>当时鹤鸣夜半，感真符宝篆，特地清传。碧湛龙文，红凝龟篆，绛衣舞鬣蹁跹。计功成果就，无真教、郭景飞仙。已千年。亘灯灯续焰，光朗无边。</p><p>风入松</p><p>用王介甫韵</p><p>深耕易耨寸田中。看真个英雄。夜来犹上星台望，全不厌、水绿云红。便是清交素友，频相视、笑晴空。</p><p>玉阶瑶甃翠重重。带萱草葱葱。流霞尽饮何辞醉，更休数、尘里千钟。晓夜朝元去也，怎忍舍、大夫松。</p><p>摸鱼儿</p><p>甚山灵、斗奇夸巧，悬峰遥献形似。仓船炉灶无封闭，零落车罗机履。山临水。任瓮杵、辘轳厩架俱闲毁。床棺尘委。更乐隐棋休，料闲真隐，三教忘宾主。</p><p>人都语，二十四岩佳致。来往溯流观指。目前景相纷虚幻，神仙家在何许。君莫取。这身世、山林朝市随缘遇。休论诡异。但总绝情缘，一空妍丑，觌面先寻你。</p><p>惜时芳</p><p>对竹赋</p><p>虚心劲节争萧散。无冬夏、钩阑侧畔。霜风雪色沉沉晚。残不了、细枝纤干。</p><p>情中意里尘沙恨。试与聆、弦歌急慢。无嫌青翠开青眼。相看似、太原家惯。</p><p>清平乐</p><p>天先天后。真土藏灵秀。妙用自然循火候。节节薰烝教透。</p><p>不分龙麝檀沉。都能入鼻通心。待得烟消息住，浑身变见真金。</p><p>苏幕遮</p><p>用伍先生韵和元规</p><p>先天生，后天久。道有真诠，谛听当时受。恰是迷天迷望斗。只恐微躯，薄幸随枯朽。</p><p>又</p><p>抱孤琴，弹小操。独坐幽轩，尽日无人到。惟乐烟霞长啸傲。明月清风，今古长为道。</p><p>识乾坤，知牝牡。懒共尘劳，汨汨争奔走。爱杀高眠消白昼。一任他家，玉兔金乌走。</p><p>西江月</p><p>又和前人</p><p>蓬户横开岑寂，寒窗侧映清晖。竹风偷入五香帏。还有好音相惠。</p><p>须信毫芒可入，明珠胎里忘机。宵征夜宴是和非。月府仙人无愧。</p><p>南乡子</p><p>和元规</p><p>无奈这群迷。味色声中若系羁。尽任改头兼换面，何悲。不染伊时不管伊。</p><p>春去又秋兮。莫遣空逾十二时。好把自然真妙旨，修为。尘事萦仍道甚希。</p><p>又</p><p>久不上春台。直待将身跨九垓。懒向人间深有谓，氛埃。难趁邪风伤圣胎。</p><p>水槛映山斋。赏遍从容首自回。长谢故人书曲意，徽哉。赢得腰琴拂袂来。</p><p>望江南</p><p>观棋作</p><p>楸枰静，黑白两奁均。山水最宜情共乐，琴书赢得道相亲。一局一番新。</p><p>松影里，经度几回春。随分也曾施手段，争先还恐费精神。长是暗饶人。</p><p>又</p><p>次元规西源好韵并序</p><p>某喜西源壁立峻峙，无一俗状。疏松密竹，</p><p>四通九达，青玉交辉。天作高山，地灵若此。常相谓曰：身处真人之墟，而不知也。登戏珠峰，</p><p>以见虎蹲龙蹑，远壁遥岑，皆在其下。考室在</p><p>靖，建名榜之，水中花、圃中蔬，山光竹翠，白屋逾静，得其居矣。昔之思归，见十二篇之曲。</p><p>同声相应，故和之。</p><p>西源好，仙构占仙峰。一鹤性灵清我宇，万龙风雨乱霜空。高静太疏慵。</p><p>天地乐，山水静流通。行坐卧怜尘外景，虚空寂是道家风。非细乐相从。</p><p>又</p><p>西源好，龙首虎头高。风雨每掀清宇宙，林峦长似涌波涛。吟咏有诗豪。</p><p>成大乐，美称适相遭。醮斗清筵投羽札，启元喜会执金刀。身净隔纷骚。</p><p>又</p><p>西源好，岩馆凿松崖。五斗洞前斟玉斝，半酣窗外抚金杯。无累自悠哉。</p><p>青翠色，玉竹自新栽。风到莫来摇老木，雨霖时复洗圆苔。如此恼诗才。</p><p>又</p><p>西源好，春日日初长。不看人间三月景，常思天上万花香。幽赏一时狂。</p><p>歌笑也，空洞大歌章。千景净来风谷秀，三云归后月林光。沉麝似兰香。</p><p>又</p><p>西源好，迎夏洒炎风。红锦石边怜一派，老张岩上恋群峰。时得化龙筇。</p><p>琴振玉，晓色倚梧桐。黼黻文章朝内盛，山川林木野亭空。朱火焕明中。</p><p>又</p><p>西源好，秋景道人怜。时至自然天气肃，夜凉犹喜月华圆。长啸碧崖颠。</p><p>须信酒，难别咏歌边。是处伐薪为炭后，此时尝稻庆丰年。童子舞胎仙。</p><p>又</p><p>西源好，冬日雪中松。携手石坛承爱景，静观天地入清宫。恰似大茅峰。</p><p>襟袂冷，琴里意浓浓。吹月洞箫含碧玉，动人佳趣转黄钟。情绪发于中。</p><p>又</p><p>西源好，幽径不成斜。山谷隐连无改色，池塘空静默无瑕。人钓水之涯。</p><p>仙舫小，人欲盼君家。归棹日回如览镜，放船星落似乘槎。风雨乱寒沙。</p><p>又</p><p>西源好，神洞自相求。傍水垦田流涧急，砍山开径小花浮。踪迹旧人留。</p><p>忘万物，爽气白云收。司命暂曾寻寝静，紫阳真是步条幽。思继此公游。</p><p>又</p><p>西源好，人在水晶宫。长愿玉津名濯鼎，恰如龙井到天峰。的的好遗风。</p><p>清彻底，岂忤李唐隆。自浸岩前崖石洁，不笼天外岭云浓。澄彻莹怀中。</p><p>又</p><p>西源好，雨霁敛红纱。碧水静摇招钓叟，绿苔寒迫起渔家。携驾会春茶。</p><p>风浩浩，锦荫石屏华。濯鼎上方敲翠竹，辘轳西去碎丹砂。休问乐津涯。</p><p>又</p><p>西源好，还向观庭西。扌弃晚菊明方丈外，傍寒梅放六花飞。三鹤会同时。</p><p>清净宇，处一贵无为。戴月夜中仍是别，衔香原上不须迷。于此振衣归。</p><p>减字木兰花</p><p>呈鉴义王介甫</p><p>严寒冬月。前日阳生几降雪。松柏凌霄。森耸庭中叹后凋。</p><p>昔人犹豫。身入山林深静处。今古同符。好趁笙歌且自娱。</p><p>江神子</p><p>彩云楼阁瑞烟平。雨初晴。月胧明。夜静天风，吹下步虚声。何处朝元归去晚，双凤小，五云轻。</p><p>落花流水两关情。恨无凭。梦难成。倚遍阑干，依旧楚风清。露滴松梢人静也，开宝篆，诵黄庭。</p><p>鹊桥仙</p><p>寄朋权</p><p>神清心妙，山长水远，有分何年瞻望。晴空一月彩云飞，又起我、无穷想像。</p><p>一阳门径，九华恩露，惟愿分明指向。竹风频起紫微烟，似有意、许归吾党。</p><p>水调歌头</p><p>高真留妙诀，达士济群迷。心清行洁，天人凡圣尽皈依。不在搬精运气，不在飞罡蹑斗，心乱转狐疑。但要除邪妄，心地合神祇。</p><p>悟真空，离世网，绝关机。养吾浩气，驱雷役电震天威。混合百神归一，一念通天彻地，方始了无为。叱咤生风雨，玩世挟明时。</p><p>度清霄</p><p>五首</p><p>一更一点一更初。</p><p>城门半掩行人疏。</p><p>茅庵潇洒一事无。</p><p>孤灯相对光清虚。</p><p>蒲团安稳身不拘。</p><p>跏趺大坐心如如。</p><p>月轮微出天东隅。</p><p>空中露出无名珠。</p><p>其二</p><p>二更二点二更深。</p><p>宫钟声绝夜沉沉。</p><p>明月满天如写金。</p><p>同光共影无昏沉。</p><p>起来间操无弦琴。</p><p>声高调古惊人心。</p><p>琴罢独歌还独吟。</p><p>松风涧水俱知音。</p><p>其三</p><p>三更三点三更中。</p><p>烟开雾敛静无风。</p><p>月华迸入水晶宫。</p><p>四方上下同一空。</p><p>光明遍转华胥同。</p><p>千古万古无初终。</p><p>铁蛇飞舞如流虹。</p><p>倒骑白凤游崆峒。</p><p>其四</p><p>四更四点四更长。</p><p>迎午迸鼠心不忙。</p><p>丹炉伏火生新香。</p><p>群阴剥尽回真肠。</p><p>金娥木父欢相当。</p><p>醍醐次进无停觞。</p><p>主宾倒置情不伤。</p><p>更阑别去还相忘。</p><p>其五</p><p>五更五点五更残。</p><p>青冥风露逼人寒。</p><p>扶桑推出红银盘。</p><p>城门依旧声尘喧。</p><p>明暗二景交相转。</p><p>生来死去纷易换。</p><p>道人室中天宇宽。</p><p>日出三竿方启关。</p><p>结语</p><p>独自行兮独自坐。</p><p>独自歌兮独自和。</p><p>日日街头走一过。</p><p>我不识吾谁识我。</p><p>人间旦暮自四时。</p><p>玄中消息不推移。</p><p>觌面相呈知不知。</p><p>知时自唱啰啰哩。</p><p>望江南</p><p>寄阴权</p><p>秋夜事，月里竹亭亭。清籁与谁喧池水，微风遣我下檐楹。圆缺若为情。</p><p>终南道，累寄笑歌声。丹阙夜凉通马去，黄河无晓照舟横。联辔去还成。</p><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p3.pstatp.com/large/dfic-imagehandler/5a59ea8b-7a92-40ad-8c6a-a1e8704590e2><p class=pgc-img-caption></p></div><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p1.pstatp.com/large/dfic-imagehandler/a3f1d6a1-8e27-4b5e-b870-071ea3d26452><p class=pgc-img-caption></p></div><div class=pgc-img><img alt=全宋词（2790卷）全文阅读（207——216卷） onerror=errorimg.call(this); src=https://p9.pstatp.com/large/dfic-imagehandler/4c37b04b-2408-47e9-b87e-8c8d6346130c><p class=pgc-img-caption></p></div></div><div class="post-meta meta-tags"><ul class=clearfix><li><a>'全宋词','2790','阅读'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E6%8A%80/0d5df113.html alt=全宋词（2790卷）全文阅读（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../cn/%E7%A7%91%E6%8A%80/0d5df113.html title=全宋词（2790卷）全文阅读（156——159卷）>全宋词（2790卷）全文阅读（156——159卷）</a></li><hr><li><a href=../../cn/%E6%B8%B8%E6%88%8F/94ecf26.html alt=全宋词（2790卷）全文阅读（35——73卷） class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f style=border-radius:25px></a>
<a href=../../cn/%E6%B8%B8%E6%88%8F/94ecf26.html title=全宋词（2790卷）全文阅读（35——73卷）>全宋词（2790卷）全文阅读（35——73卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>