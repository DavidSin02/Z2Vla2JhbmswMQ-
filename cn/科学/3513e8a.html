<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>冯梦龙《古今谭概》原文·第二十四部酬嘲部赏析 | 极客快訊</title><meta property="og:title" content="冯梦龙《古今谭概》原文·第二十四部酬嘲部赏析 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p9.pstatp.com/large/pgc-image/86c2438a1d7a4724804e6315aa17198b"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/3513e8a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/3513e8a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/3513e8a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/3513e8a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/3513e8a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/3513e8a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/3513e8a.html><link rel=canonical href=https://geekbank.cf/tw/%e7%a7%91%e5%ad%a6/3513e8a.html><meta property="article:published_time" content="2020-10-29T21:01:48+08:00"><meta property="article:modified_time" content="2020-10-29T21:01:48+08:00"><meta name=Keywords content><meta name=description content="冯梦龙《古今谭概》原文·第二十四部酬嘲部赏析"><meta name=author content="极客快訊"><meta property="og:url" content="/cn/%E7%A7%91%E5%AD%A6/3513e8a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>冯梦龙《古今谭概》原文·第二十四部酬嘲部赏析</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><br></p><div class=pgc-img><img alt=冯梦龙《古今谭概》原文·第二十四部酬嘲部赏析 onerror=errorimg.call(this); src=https://p9.pstatp.com/large/pgc-image/86c2438a1d7a4724804e6315aa17198b><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><div class=pgc-img><img alt=冯梦龙《古今谭概》原文·第二十四部酬嘲部赏析 onerror=errorimg.call(this); src=https://p1.pstatp.com/large/pgc-image/bcefeb22a2ae44918d59a7f32d6ad329><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><h1>酬嘲部第二十四</h1><p><br></p><p>子犹曰：谈锋之中人，如风触墙，鲜不反矣。其不反者，非大愚人，则大忮毒人。鱼军容所谓“怒犹常情，笑乃不可测”者也。是故能酬者，不病嘲。而能嘲者，亦反乐于得酬。旗鼓相向，为鹳为鹅。或吴艎之复归，或赵帜之遽拔。虽使苏、张复生，谁能射辕门之戟？傥亦凭轼者之大观乎？集《酬嘲》第二十四。</p><p>杨玠</p><p>杨玠，北人，巧应对。京兆杜公瞻戏曰：“君既姓杨，阳货实辱孔子。”玠曰：“君既姓杜，杜伯尝射宣王。”又殿内将军牛子充戏曰：“吾羊有玠，恐不任厨。”玠曰：“君牛既充，正当烹宰。”又太仓张策戏曰：“卿本无德量，忽共叔宝同名。”玠曰：“尔既少才献，敢与伯符连讳！”又太子洗马萧翊，兰陵人，戏曰：“流共工于幽州，易北恐非乐土。”玠曰：“放驩兜于崇山，江南岂是胜地！”</p><p>张裔</p><p>张君嗣在益州，为雍闿缚送与吴。武侯遣邓芝使吴，因便请裔。裔在吴，流徙伏匿，吴主未之知。临发引见，问曰：“蜀卓氏女亡奔相如，贵土风俗何以乃尔？”裔曰：“愚以为卓氏寡女，犹贤于买臣之妻。”</p><p>诸葛恪</p><p>吴主权尝燕见费祎，逆敕群臣，使祎至，伏食勿起。祎至，权为辍食，而诸人不起。祎调之曰：“凤凰来翔，麒麟吐哺，驴骡无知，伏食如故。”诸葛恪应曰：“爰植梧桐，以待凤凰。有何燕雀，自称来翔？何不惮射，使还故乡。”</p><p>孙权使太子嘲诸葛恪曰：“恪食马矢一石。”答曰：“臣得戏君，子得戏父？”权曰：“可。”洛曰：“乞太子食鸡卵。”权曰：“人令卿食马矢，卿令人食鸡卵，何也？”恪曰：“所出同耳。”权大笑。</p><p>徐陵聘魏</p><p>徐陵至魏馆，是日甚热，魏收嘲陵曰：“今日之热，当为徐常侍来。”徐即答曰：“前王肃至此，为魏始制礼仪。今我来聘，使卿复知寒暑。”收大惭。</p><p>《月赋》、《秋月诗》</p><p>孝武尝问魏延之曰：“谢庄《月赋》何如？”答曰：“庄始知‘隔千里兮共明月’。”帝召庄，以延之语语之。庄应声曰：“延之作《秋月诗》，始知‘生为久别离，死为长不归’。”</p><p>赵孟𫖯、周草窗对</p><p>赵魏公孟𫖯有一私印，曰“水晶宫道人”。周草窗以“玛瑙寺行者”对之，赵遂不用此印。后见草窗同郡崔进之药肆悬一牌曰“养生主药室”，赵以“敢死军医人”对之，崔亦不复设此牌，赵语人曰：“我今日方为水晶宫吐气！”</p><p>苏、刘</p><p>刘贡父晚得癞疾，鼻陷，又坐和苏子瞻诗罚金。元祐中，同为从官。贡父曰：“前于曹州，有盗夜入人家，室无物，但有书数卷耳。盗忌空还，取与卷而去，乃举子所着五七言也。就库家质之。主人喜事，好其诗。不舍手。明日盗败，吏取其书。主人赂吏而私录之。吏督之急，且问其故。曰：‘吾爱其语，将和之也。’吏曰：‘贼诗不中和他！’”子瞻亦曰：“少壮读书，颇知故事。孔子尝出。颜、仲二子行而过市，而卒遇其师。子路矫捷，跃而升木。颜渊懦缓，顾无所之，就市中所谓石幢子者避之。既去，市人以贤者所至，遂更其名曰‘避孔子塔’。”坐者绝倒。</p><p>狼驴</p><p>袁元峰阁老与郭东野同朝。郭戏袁曰：“今日东门丁报一猿走入，西门又报一狼走入。已知皆是狼，然则猿亦似狼乎？”袁曰：“今日有人索题居扁者。予问居在何处？曰：在郭东野外。因题之曰：郭东野庐。”</p><p>陶榖使吴越</p><p>陶榖在翰林日，念宣力已久，意希大用，使同类乘间探之。艺祖曰：“翰林草制，皆检前人旧本，俗所渭‘依样画葫芦’耳。”榖题一绝于玉堂署，云：“官职须从生处有，才能不管旧时无。堪笑翰林陶学士，年年依样画葫芦。”艺祖见之，薄其怨望。后奉使吴越，忠懿王宴之，因食蝤蛑，询其族类。忠懿命自蝤蛑至蜞蚏凡十余种以进。榖曰：“一蟹不如一蟹！”以讽忠懿之不如钱镠也。宴将毕，或进葫芦羹相劝。榖不举筯。忠懿笑曰：“先王时庖人善制此羹，今依样馔来者。”榖嘿然。</p><p>原父酬欧公</p><p>刘原父晚年再娶。欧公作诗戏之云：“仙家千载一何长，浮世空惊日月忙。洞里桃花莫相笑，刘郎今是老刘郎。”原父得诗不悦，思报之。初欧公与王拱辰同为薛简肃公婿，欧公先娶王夫人姊，再娶其妹，故拱辰有“旧女婿为新女婿，大姨夫作小姨夫”之戏。一日三人会间，原父曰：“昔有一学究训学子诵《毛诗》，至‘委蛇委蛇’，学子念从原字。学究怒而责之曰：‘蛇当读作姨字，毋得再误，’明日，学子观乞儿弄蛇，饭后方来。问：‘何晏也？’曰：‘遇有弄姨者，从众观之。先弄大姨，后弄小姨，是以来迟。’”欧公亦为之噱然。</p><p>按简肃公墓文，王拱辰两为公婿。而《诗话》等书皆称欧公，未解。</p><p>何承天</p><p>何承天年老，为著作佐郎。诸佐郎并名家年少。荀伯子嘲之，呼为“奶母。”何曰：“卿当云‘风凰将九子’，何言‘奶母’？”</p><p>王、范</p><p>王文度、范荣期常同诣简文，范齿胜，王爵胜。王遂在范后，王因谓范曰：“簸之扬之，糠秕在前。”范曰：“淘之汰之，砂砾在后。”</p><p>祝石林</p><p>给事祝石林，曾为黄陂博士。偶入郡，与黄冈令刘联坐。令心易之，而嗔其抗直，曰：“吾乡士人有一破，乃‘大哉尧之为君’一节题。破云：‘以齐天之大圣，极天下之无状焉。’”祝曰：“吾亦有一破，题是‘不得已而之景丑氏宿焉’。破云：‘处无可奈何之地，遇大不相干之人。’”同官绝倒。明年，祝及第，刘以县令考察为民。</p><p>王清</p><p>王清系掾吏，初授卑官，有异才，累迁嘉兴府同知。以督责海塘有功，擢两淮佥宪。逾半年，请告归。在嘉时，偕太守行香文庙。太守戏指先师，谓公曰：“认得此位老先生否？”清曰：“认得，这老先生人品极高，只是不曾发科。”太守默然。</p><p>只夸科第，不论人品，此位老先生，太守反不认得。</p><p>仕宦迟速</p><p>魏周泰为新城太守。司马宣王使钟毓调曰：“公释褐政府三十六日，拥盖守兵马郡。乞儿乘小车，一何驶乎！”泰曰：“君名公之子，小有文采，故守吏职。猕猴骑土牛，又何迟也！”</p><p>陆兵曹、张给事</p><p>陆式斋容一日与张给事宴，投壶中耳。给事曰：“信是陆兵曹，开手便中帖木耳。”式斋答云：“可惜张给事，闭口常学磨兜坚。”给事有惭色。</p><p>费侍郎对</p><p>费宏官侍郎，其兄奉常。公宴，以长少易位，刘瑾适过之，曰：“费秀才以羊易牛。”公答曰：“赵中贵指鹿为马。”</p><p>侍郎谑</p><p>景泰间兵、刑二部僚佐会坐。时于公谦为兵书，俞公士悦为刑书。刑侍郎戏谓兵侍郎曰：“于公为大司马，公非少司驴乎？”兵侍郎即应之曰：“俞公为大司寇，公非少司贼乎？”</p><p>崔副使允，京山侯元之弟也。初登第时，偕同年王侍郎寅之子允修，谒王之一乡前辈。其人问崔何人。王云：“崔驸马弟也。乃兄驸马，此为驸驴。”崔答曰：“此王侍郎儿。乃父侍狼，此为侍狗。”</p><p>洗马</p><p>刘定之升洗马，朝遇少司马王伟。王戏之曰：“太仆马多，洗马须一一洗之。”刘笑曰：“何止太仆，诸司马不洁，我亦当洗。”</p><p>太常卿大学士</p><p>陈师召擢南京太常，门生会饯，有垂涕者。李西涯大学士在席，为句云：“师弟重分离，不升他太常卿也罢。”公应声曰：“君臣难际会，便除我大学士何妨？”一座绝倒。</p><p>按陈音，莆田人，李东阳同榜，性宽坦。在翰林时，夫人尝试之。会客至，呼茶，曰：“未煮。”公曰：“也罢。”又呼干茶，曰：“未买。”公曰：“也罢。”客为捧腹。时因号“陈也罢”。</p><p>增广、检讨</p><p>内乡县李蓘，字子田，官翰林检讨。其弟名荫，字袭美，久滞增广生。蓑遣书荫曰：“尔今年增广，明年增广，不知增得几多？广得几多？”荫答书曰：“尔今日检讨，明日检讨，不知检得甚么？讨得甚么？”</p><p>试官举子</p><p>唐制：举人试日，既暮，许烧烛三条。主文权德舆于帘下戏云：“三条烛尽，烧残举子之心。”举子遂答云：“八韵赋成，惊破侍郎之胆。”</p><p>僧赞宁等</p><p>僧赞宁辞辩纵横，人莫能屈。时有安鸿渐者，文辞隽敏，尤好嘲咏。尝街行，遇赞宁与数僧相随。鸿渐指而嘲白：“郑都官不爱之徒，郑谷诗：爱僧不爱紫衣僧。时时作队。”赞宁应声答曰：“秦始皇未坑之辈，往往成群。”</p><p>安鸿渐素好谑。凌侍郎策，其父曾为镇所由，父携拜鸿渐乞名。鸿渐命名，曰“教之”。盖言所由生也。策后颇衔恨之。</p><p>潘阆常谑惠崇曰：“崇师尔当忧狱事。吾去夜梦尔拜我，尔岂当归俗耶？”惠崇曰：“此乃秀才忧狱事尔。惠崇，沙门也。惠崇拜，沙门倒也。秀才得无诣沙门岛耶？”</p><p>包山寺在苏州太湖。僧天灵者，博学通文。有一秀才嘲之曰：“秃字如何写？”僧应声曰；“秀字掉转尾就是。”</p><p>僧录惠江、中书程紫霄，俱辩捷。江素充肥，会暑袒露。霄见之，曰：“僧录琵琶腿。”江曰：“先生觱栗头。”又见骆驼数头。霄指一大者曰：“此必头陀也。”江曰：“此辈滋息，亦有先后。此先生，非头陀。”</p><p>僧贯休有机辩。杜光庭羽士欲挫其锋，每相见，必俟其举措以戏调。一日，因舞辔于通衢，贯休马坠粪。光庭连呼：“太师！太师！数珠落地！”贯休徐曰：“大还丹！大还丹！”</p><p>儒匠</p><p>有木匠颇知通文，自称儒匠。尝督工于道院，一道士戏曰：“匠称儒匠，君子儒，小人儒？”匠遽应曰：“人号道人，饿鬼道，畜生道？”</p><p>古今巧对</p><p>刘潜夫</p><p>杨平舟栋以枢掾出守莆阳，刘潜夫克庄兄弟俱以史官里居，郡集公寓。王臞轩迈戏之云：“大编修，小编修，同赴编修之会。”潜夫云：“欲属对不难，不可见怒。”王愿闻之。乃云：“前通判，后通封，但闻通判之名。”盖王凡五得倅而不上云。王又尝拆刘名调之云：“十兄二十年前何其壮，二十年后何其不壮？”刘应之曰：“二兄二十年前何其遇，二十年后何其不遇？”</p><p>东坡、佛印</p><p>佛印原儒家流，书无不读，与东坡友善。神庙时，祷旱，命僧人入内修演。东坡谓佛印冒侍者入观盛事。上见魁伟，遂赐披剃。心颇衔恨。一日东坡戏曰：“往尝与公谈及古诗，如‘时闻啄木鸟，疑是叩门僧’，又如‘鸟宿池边树，僧敲月下门’，未尝不以‘鸟’对‘僧’也。不意今日公身犯之。”佛印曰：“所以老僧今日得对学士。”东坡大笑。</p><p>又旧传佛印尝访坡公。公不在，值小妹卧纱帷中。佛印曰：“碧纱厨里卧佳人，烟笼芍药。”小妹应声曰：“清水池中洗和尚，水浸葫芦。”佛印笑曰：“和尚得对佳人，已出望外矣！”按此乃后人好事者之为，公虽旷远，印不应直入卧闼也。又传小妹夏月昼寝，坡公过之。妹戏吟曰：“露出琵琶腿，请君弹一弹。”公应曰：“理上去不得，要弹也不难。”亦可笑。</p><p>东坡为佛印题小像云：“佛相佛相，把来倒挂，只好擂酱。”一日佛印亦与东坡题真云：“苏胡苏胡，比上不足，比下有余。”相与大笑。</p><p>师公</p><p>徐之才父祖并善医，世传其业。祖孝征戏之才为师公。之才曰：“既为汝师，复为汝公，在三之义，顿居其两。”众大笑。</p><p>粪墼</p><p>丁公度、晁公宗懿，往因同馆，喜相谐谑。晁迁职，以启谢丁。丁戏晁曰：“启事更不奉答，当以粪墼一车为报。”晁答曰：“得墼胜于得启。”因大笑。</p><p>钱索子</p><p>刘阁老尝议丘文庄著述，戏曰：“丘仲深有一屋散钱，只欠索子。”丘应曰：“刘希贤有一屋索子，只欠散钱。”</p><p>羊蟹</p><p>尤延之极短小。寿皇尝问：“外廷谓卿为秤锤，何故？”对曰：“秤锤虽小，斤两分明。”上喜之。杨诚斋尝戏呼尤延之为蝤蛑。延之呼诚斋为羊。一日食羊白肠。延之曰：“秘监锦心绣肠，亦为人所食。”诚斋笑吟曰：“有肠可食何须恨，犹胜无肠可食人。”世称蟹为“无肠公子”。一坐大笑。</p><p>梁宝、赵神德</p><p>梁宝好嘲戏，至贝州，闻赵神德能嘲，即令召之。宝面甚黑，厅上凭案以待。须臾，神德入，两眼俱赤，至阶前，宝即云：“赵神德，天上既无云，闪电何以无准则？”答云：“入门来，案后唯见一挺墨。”宝又云：“官里科朱砂，半眼供一国。”又答云：“磨公小拇指，涂得太社北。”宝无以对，愧谢遣之。</p><p>欧阳、长孙</p><p>欧阳询为人瘦小，极其寝陋，而聪敏绝伦。太宗常宴近臣，互令嘲谑，以为娱乐。长孙无忌先嘲询曰：“耸膊成山字，埋肩不出头。谁令麟阁上，画此一猕猴？”询应声曰：“缩头连背暖，漫裆畏肚寒。只缘心浑浑，所以面团团。”太宗笑曰：“询殊不畏皇后闻耶？”</p><p>补唇先生</p><p>方干唇缺，有司以为不可与科名，连应十余举，遂隐居鉴湖。后数十年，遇医补唇，年已老矣，人号曰“补唇先生”。又性好侮人。尝与龙丘李主簿同酌。李目有翳，干改令讥曰：“措大吃酒点盐，军将吃酒点酱。只见门外着篱，未见眼中安障。”答曰：“措大吃酒点盐，下人吃酒点鲊。只见手臂着襕，未见口唇开裤。”</p><p>王琪、张亢</p><p>王琪、张亢同在晏元献幕。张肥大，王以太牢目之。王瘦小，张以猕猴目之。一日有米纲至八百里村，水浅当剥载，张往督。王曰：“所谓‘八百里剥’也。”张曰；“未若‘三千年精’矣。”琪尝嘲亢曰：“张亢触墙成八字。”亢应声曰；“王琪望月叫三声。”</p><p>吴原墅、王玉峰</p><p>苏州吴原墅麻脸胡须，莆田王玉峰面歪而眼多白。王戏云：“麻脸胡须，羊肚石倒栽蒲草。”吴应云：“歪腮白眼，海螺杯斜嵌珍珠，”二人同部，闻者鼓掌。</p><p>苏小妹</p><p>东坡有小妹，善词赋，敏慧多辩，其额广而如凸。东坡尝戏之曰：“莲步未离香阁下，梅妆先露画屏前。”妹即应声云：“欲扣齿牙无觅处，忽闻毛里有声传。”以坡公多须髯，遂亦戏答。时年十岁耳。</p><p>一说云：“去年一点相思泪，至今流不到腮边”，以坡公长颏也。</p><p>多髯</p><p>李从俨生辰，贺客秦凤陋而多髯，魏博少年如美人。魏戏云：“今日不幸与水草大王接坐。”秦曰：“夫人无多言。”四座皆笑。</p><p>徐之才</p><p>魏收戏徐之才曰：“君面似小家方相。”之才曰：“若尔，便是卿之葬具。”</p><p>张玄祖</p><p>张玄祖八岁亏齿。先达知其不常，戏之曰：“君口复何为狗窦？”答曰：“正使君辈从此中出入。”</p><p>严、高二相公</p><p>常熟严相公面麻，新郑高相公作文用腹草。前后在翰林时，高戏严曰：“公豆在面上。”严应声曰：“公草在腹中。”</p><p>杨梅、孔雀</p><p>梁国杨氏子六岁，甚聪慧。孔君平诣其父，呼儿出见。为设果，果有杨梅。孔指以示儿曰：“此是君家果。”儿应曰：“未闻孔雀是夫子家禽。”</p><p>虞寄</p><p>虞寄年数岁。客候其父，遇寄于门，戏曰：“郎子姓虞，必当少智。”寄应曰：“字义不辨，岂得非愚？”客大惭。</p><p>何、顾</p><p>隋何妥八岁。顾良戏曰：“汝何是荷叶之荷，抑河水之河？”妥曰：“先生姓顾，是坚固之固，抑新故之故？”众异之。</p><p>郭、曾</p><p>泰和曾给事忭，与郭工部恺饮间，曾嘲曰：“汝犬羊之鞟乎，虎豹之鞟乎？”郭应曰：“尔何曾比予于是！”</p><p>二柳孤杨</p><p>柳机、柳昂在周朝，俱历要任。隋文帝受禅，并为外职。时杨素方用事，戏语机云：“二柳俱摧。”机曰：“不若孤杨独耸。”</p><p>归、皮</p><p>皮日休谒归仁绍，不遇，作龟诗嘲归曰：“硬骨残形知几秋，尸骸终是不风流。顽皮死后钻应遍，都为平生不出头。”归作气毬诗嘲皮云：“八片尖皮切作毬，水中浸了火中揉。一团闲气如常在，惹踢招拳卒未休。”</p><p>卢、狄</p><p>狄仁杰戏同官郎卢献曰：“足下配马乃作驴。”献曰：“中劈明公，乃成二犬。”杰曰：“狄字犬傍火也。”献曰：“犬边有火，是煮熟狗。”。</p><p>韩卢后</p><p>苻坚遣韩博使晋。博有口才，桓温令刁彝嘲之。彝谓博曰：“卿是韩卢后。”博亦曰：“卿是韩卢后。”温笑曰：“刁以君姓韩故耳。彼姓刁，那得是韩卢后耶？”博曰：“明公脱未之思，短尾者为刁也。”一坐皆笑。</p><p>崔季珪</p><p>冀州崔季珪琰，九岁应秀才举。时陈元方为州刺史，嫌其幼。琰曰：“昔项橐八岁为孔子师，今自恨年已过矣。”元方戏之曰：“卿宗与崔杼近远？”琰曰：“如明公之与陈恒。”</p><p>卢、陆</p><p>卢志字子通，范阳人，尚书珽少予。于众坐问陆士衡：“陆逊、陆抗是君何物？”答曰：“如卿于卢毓、卢珽。”</p><p>谢、刘二子</p><p>谢庄子谢瀹，尝与刘湎子刘浚饮，推让久之，浚曰：“谢庄儿不可云不能饮。”瀹曰；“苟得其人，自可流湎十日。”浚惭之。</p><p>殷、何二子</p><p>殷淳与何勗共食莼羹尽。勗曰：“益殷莼羹。”勗，司空无忌子也。淳徐辍筯曰：“何无忌惮！”。</p><p>庾、孙二子</p><p>庾园客庾翼子诣孙监，盛。见齐庄放在外，尚幼，而有神意。庾试之曰；“孙安国何在？”即答曰：“庚稚恭家。”庾大笑曰：“诸孙大盛，有儿如此！”又答曰：“未若诸庚之翼翼！”还语人曰：“我故胜，得重唤奴父名。”</p><p>王慈</p><p>琅琊王僧虔，长子慈，年十岁。共时辈蔡约入寺礼佛，正见沙门等忏悔。约戏之曰：“众僧今日何干干？”慈应声答曰：“卿如此不知礼，何以兴蔡氏之宗？”约，兴宗之子也。谢超宗见慈学书，谓之曰：“卿书何如虔公？”答曰：“慈书与大人，如鸡之比凤。”超宗，凤之子。</p><p>伍伯、驵侩</p><p>晋庾纯之父，尝为伍伯。贾充之先，尝为驵侩。充置酒而纯未至。充曰：“君行常在人先，今何后？”纯曰：“会有小市井事未了，是以后耳。”</p><p>酬外祖戏</p><p>王彧子绚，年六岁，读《论语》至“周监于二代”。外祖何偃曰：“可改‘爷爷乎文哉’。”彧郁同音，吴蜀间呼父为爷。绚曰：“尊者之名，安可戏？宁可云‘草翁之风必舅’。”偃父何尚之，绚之外祖翁也。</p><p>申、许二公</p><p>许公国，与申公时行，相约诣一所公议。申诣许拉之。许曰：“此才午时，已行乎？”申应曰：“既以身许国，不得不尔。”</p><p>达毅、王达</p><p>达毅、王达同为郎中。一日佥公移，王戏曰：“每书衔名，但以公上为我之下。”毅应曰：“君子上达，小人下达。”</p><p>吕扩、谢晖</p><p>吕扩、谢晖亦以名相嘲。谢云：“无才终入广。”吕云：“不日便充军。”二人因而成隙。</p><p>演《琵琶记》</p><p>闽中蔡大司马经，初姓张。一日与龚状元用卿共宴，看演《琵琶记》。至赵五娘抱琵琶抄化，蔡戏龚曰：“状元娘子何至此！”后至张广才扫墓，龚指曰：“这老子姓张，如何与蔡家上坟？”</p><p>罗隐对</p><p>罗隐与顾云同谒淮南高骈。云为人素雅重，而隐性傲睨。高公留云而远隐。隐欲归武林，骈与宾幕饯于云亭。时盛暑，青蝇入座，高命扇驱之。云因谑隐曰：“青蝇被扇扇离席。”隐见《白泽图》钉在门，应曰：“白泽遭钉钉在门。”《郡阁闲谈》谓是寇豹、谢冠，误也。</p><p>胡旦</p><p>舍人胡旦饮酒面赤。学士谢泌戏之曰：“舍人面色如袍色。”时胡服绯也。胡答曰：“学士心头似幞头。”谢为之色沮。</p><p>铁冠道人</p><p>铁冠道人张景和，江右方士。结庐钟山下。梁国公蓝玉携酒访之，道人野服出迎。玉以其轻己，不悦。酒行，戏曰：“吾有一语请先生属对。云：‘脚穿芒履迎宾，足下无礼。’”道人指玉所持椰杯复之曰：“手执椰瓢作盏，尊前不忠。”后玉竟以逆诛。</p><p>杨、李二公</p><p>邃翁冬天气盛，而西涯怯寒。二公同坐，西涯屡以足顿地作声。邃翁曰：“地冻马蹄声得得。”西涯见其吐气如蒸，戏云：“天寒驴嘴气腾腾。”</p><p>陆封公对</p><p>太仓陆封公陆瑚之父。貌黑而齿白，与乡绅金纹者相善，一日陆造纹，纹揖而戏之曰：“黑象口中含白齿。”陆揖甫毕，即应声曰：“乌龟背上列金纹。”</p><p>地讳</p><p>李时尝以“腊鸡独擅江南味”戏夏言。夏即应以“响马能空冀北群” 。人嘲江西以腊鸡，畿辅以响马。故二公各指为戏。</p><p>李西涯在翰林时，与河南一学士相谑。河南公谒李，见檐曝有枯鱼，嘲曰：“晓日斜穿学士头。”李应声曰：“秋风正灌先生耳。”盖湖户有“干鱼头”，河南有“偷驴贼”之谣，又谚云“秋风灌驴耳”故也。见《旧雨记谈》。《耳谈》以为高中玄、张泰岳。殊误。</p><p>刘宝遇女媪</p><p>刘道真宝遭乱，于河侧自牵船，见采莲女子，嘲之曰：“女子何不调机弄杼而采莲？”女子答曰：“丈夫何不跨马挥鞭而牵船？”道真又尝素盘共人食，有妪青衣，将二子行。道真嘲曰：“青羊将二羔。”妪应声曰：“两猪同一槽。”</p><p>真、扬二娼</p><p>江、淮、闽、浙土俗，各有公讳，如杭之“佛儿”，苏之“呆子”，常之“欧爷”之类，细民或相犯，至于斗击。宣和中，真州娼迎新守于维扬。扬守置酒，大合两邦妓乐。扬州讳“缺耳”，真州讳“火柴头”。扬娼恃会府，轻属城，故令茶酒兵𦶟火而有烟。使小僮戒之，已而不止，呼责曰：“贵客大厅张筵，何烧炭不谨，却着柴头！”咄詈再四。真娼笑语兵曰：“行者三四度指挥，何得不听？汝有耳朵耶，没耳朵耶？”扬娼大惭。</p><p>小试冒籍</p><p>华亭人冒籍上海小试，愤其不容，大书通衢曰：“我之大贤与，人何所不容？我之不贤与，如之何其拒人也？”上海人答云：“我之大贤与，何必去父母之邦？我之不贤与，焉往而不三黜？”</p><p>戴釜山鹿鸣</p><p>严司空震，梓州盐亭县人，所居枕戴釜山，但有鹿鸣，即严氏一人必殒。一日有表亲野坐，闻鹿鸣，其表曰：“戴釜山中鹿又鸣。”严曰：“此际多应到表兄。”表接曰：“表兄不是严家子，合是三兄与四兄。”不日严氏子一人果亡。是何异也？</p><p><br></p></div><div class="post-meta meta-tags"><ul class=clearfix><li><a>'冯梦龙','谭概','部酬'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>