<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：阴阳脏腑总论 | 极客快訊</title><meta property="og:title" content="《灵素节注类编》：阴阳脏腑总论 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/36c3fdf3.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/36c3fdf3.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/36c3fdf3.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/36c3fdf3.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/36c3fdf3.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/36c3fdf3.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/36c3fdf3.html><link rel=canonical href=https://geekbank.cf/tw/%e7%a7%91%e5%ad%a6/36c3fdf3.html><meta property="article:published_time" content="2020-11-14T20:52:05+08:00"><meta property="article:modified_time" content="2020-11-14T20:52:05+08:00"><meta name=Keywords content><meta name=description content="《灵素节注类编》：阴阳脏腑总论"><meta name=author content="极客快訊"><meta property="og:url" content="/cn/%E7%A7%91%E5%AD%A6/36c3fdf3.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：阴阳脏腑总论</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>阴阳脏腑总论</h1><p>人禀阴阳五行之气以生，而阴阳之变化无尽。今以脏腑分阴阳者论之，是脏为阴主里，腑为阳主表，五脏具五行之性，而五行又各具阴阳，故各脏之气为阳，血为阴也。如以腑配脏，则肝为乙木属阴，胆为甲木属阳，木生火；心为丁火属阴，小肠为丙火属阳，火生土；脾为己土属阴，胃为戊土属阳，土生金；肺为辛金属阴，大肠为庚金属阳，金生水；肾为癸水属阴，膀胱为壬水属阳，而水又生木，故阴阳五行之气生化不息也。五行之生者，相长也。生气太过，则偏亢，故生中有克。克者，制也，如木克土，土克水，水克火，火克金，金克木，互相节制也。是故不足，则以相生者助之，如补肝助心之类；太过，则以相克者制之，如滋水制火之类，调之使平而后已。盖脏者，藏也，藏精气而不泻；腑者，器也，传化物而不藏。其能藏能化者，皆由阴阳五行之气运用也。而脏腑各有所主，各有功能，各有所司，其或失司，则气化乖逆，而生百病矣。故如肝藏魂与血而主筋，心藏神而主血脉，肺藏魄与气而主皮毛，脾藏意而主肌肉，肾藏精与志而主骨。肺又权衡一身之气，脾又统领一身之血，而心为君主，一身气血随心所使，以各脏皆有系脉通心，故心定则神明，而五脏皆安，心劳妄动，则五脏皆病。如忧则心气抑，怒则肝气逆，思则脾气结，悲则肺气消，恐则肾精伤。故凡七情，皆由心发，而先伤各脏者也。如其功能所司，肝司疏泄，开窍于目；肾司闭藏，开窍于二便；脾司鼓运，开窍于口；肺司呼吸，开窍于鼻；心司鉴察，开窍于舌；耳通心肾之气，又为心肾之窍也。脏腑之相配者，以其部位相连而为表里，互相为用。腑本脏气以宣化，故脏虚则腑不转输；脏藉腑气以舒和，故腑实则脏气厥逆。如肺与大肠为表里者，若肺气虚，则大肠失职，或泄泻，或闭塞；若大肠浊壅不行，则肺气逆满，不能下降，余可例知，其互相为用者也。又如胃司纳谷，赖脾健运，以化饮食精微，上达于肺，敷布周身，以充养各脏腑，故胃为水谷之海，六腑之大源也；其糟粕下传小肠，泌别清浊，清水渗入膀胱，浊滓下归大肠，又必赖三焦气化宣畅，而水火均平，则二便通调，故曰∶气化则能出矣。然三焦气化，本于肾元之阴阳，若肾元衰，则三焦无权，而脾胃因之升降不调，清浊淆混，则百病俱出，此脏腑之所以各有功用不同也。惟胆附于肝为表里，其精汁有入无出，若受热邪，胆汁泄而口苦，则为病矣。又有心包络，居于膻中，为心脏之外护，代心用事，凡邪之干心，皆包络受之，若心脏受邪则神去，神去即死矣。心包经络与三焦连贯为表里，故五脏、六腑及心包络共成手足阴阳十二经，义详营卫经络门中。必先熟脏腑生化之理、经络流行之道，方能辨病之表里虚实而治之，是故学人首当究心，而不可忽者也。</p><p>□</p><p><strong>《素问·阴阳应象大论》帝曰∶阴阳者，天地之道也，万物之纲纪，变化之父母，生杀之本始，神明之府也，治病必求其本。故积阳为天，积阴为地，阴静阳躁，阳生阴长，阳杀阴藏。阳化气，阴成形。寒极生热，热极生寒，寒气生浊，热气生清。清气在下，则生飧泄；浊气在上，则生 胀，此阴阳反作，病之逆从也。</strong></p><p>此明天人合一之道也。阴阳者，天地之气，天地者，阴阳之形，而大道存乎其中也，万物禀阴阳之气以成形，气尽则形消，故阴阳为万物之纲纪，变化之父母，生杀之本始。而神为形之主，藉阴阳之气以存，形消气尽则神去，故阴阳为神明之府，府犹居宅也，阴阳既为生命之本，则治病必求其本，首当调护阴阳也。将欲调之，必先明其生化之理。故如积阳为天，积阴为地，阴静阳躁，阳生阴长，阳杀阴藏，阳化气，阴成形，此皆生化自然之理也。若寒极生热，热极生寒，即坤变复，干变 ，是阴阳进退消长之道也。寒气为阴，阴性凝滞，故生浊，如积阴成地也；热气为阳，阳性流动，故生清，如积阳为天也。故人身之气，清升浊降，自然之性也，反之则病。故如清气在下而不升，则下焦疏利而病飧泄，以阳性流动也；浊气在上而不降，则上焦壅塞而病 胀，以阴性凝滞也。如此，则阴阳反其作用而病矣。反则逆，顺则从，故必察其逆从而调之，是谓治病必求其本也。</p><p>□</p><p><strong>故清阳为天，浊阴为地。地气上为云，天气下为雨。雨出地气，云出天气。故清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。</strong></p><p>雨从天降，由云所化。云乃地气上升，故言雨出地气，是本乎地者亲下也；云从地出，实由天气上蒸，故言云出天气，是本乎天者亲上也。此阴中生阳，阳中生阴，互相生化，循环不息之妙道也。盖阳化气，阴成形，阳从地升为云，阴从天降为雨。故人身清阳，由下焦而升，出于上窍，象天之云；浊阴饮食所化，由上焦而降，出于下窍，象地之水。清阳轻浮而疏泄，故能开发腠理；浊阴膏液则凝重，以故内走五脏；而阴阳经络流行，交接于四肢之末，清阳之气走表，故能实四肢也；若饮食入胃，生化津液，以养五脏，其浊滓由腑传导而出，故浊阴归六腑也。是走五脏者，乃清中之浊；归六腑者，乃浊中之浊，而有两层义理也。</p><p><strong>《灵枢·阴阳清浊篇》帝曰∶愿闻人气之清浊。岐伯曰∶受谷者浊，受气者清。清者注阴，浊者注阳。浊而清者，上出于咽；清而浊者，则下行。清浊相干，命曰乱气。</strong></p><p>上节《素问》以天地之气厘清浊，此以人身之气厘清浊，故各有义理，互相发明也。天地中和之气，清也；谷食五味之气，浊也。清气鼻受，而入心肺，心肺为脏为阴，故清者注于阴也；谷味口受，而下于胃，胃为腑为阳，故浊者注于阳也。以气分阴阳，则阳清阴浊；以人分阴阳，则脏阴腑阳。乃气之清者注阴，浊者注阳，是亦阴阳相交相生之道，故与上节各有义理也。所以凡有口鼻者，必赖天地之气味以生养也。若其浊而清者，谷食精微之气也，上出于咽而行经脉中也；清而浊者，如天地湿热蒸秽之气，则由鼻下行而到胃，乃清浊相干而逆乱，或为呕泻，或为胀痛，故命曰乱气也。</p><p><strong>帝曰∶阴清而阳浊，浊者有清，清者有浊，别之奈何？岐伯曰∶气之大别，清者上注于肺，浊者下注于胃。胃之清气，上出于口；肺之浊气，下注于经，内积于海。</strong></p><p>此承上文受清浊之义，而云阴清阳浊者，谓脏属阴而受清，腑属阳而受浊也。然其浊中有清，清中有浊，又何以分别其所受乎？伯言气之大别者，分别大概之理也，假如吸入之清气，则上注于肺，秽浊之气，下走于胃，是初入于胸，而上下分行，故闻秽气，即作呕逆，而凡疫疠暑湿等邪吸入，即客于胃，而成诸病之类。盖清升浊降，自然之性也。故如胃中谷气之清者，上出于口，如呵出之气也。若肺所受谷气之浊者，谓浓浊之浊，非是秽浊，即所谓脾气散精，上归于肺之津液也，故即下注于经，内积于海。海者，如血海、气海等类。此乃大概分别其所受者也。</p><p><strong>帝曰∶诸阳皆浊，何阳独甚乎？岐伯曰∶手太阳，独受阳之浊；手太阴，独受阴之清。其清者，上走空窍，其浊者，下行诸经。诸阴皆清，足太阴独受其浊。</strong></p><p>此问诸阳腑皆受浊，何腑独甚乎？伯言手太阳独甚者，盖手太阳小肠，为受盛之官，承受胃中所下水谷糟粕，故独受阳之浊为甚也，手太阴肺为华盖，而部位最高，故独受阴之清。其清气则上升而走空窍，浓浊之气则下行诸经，如上节所云者。若诸阴脏皆受清气所注，而足太阴脾为胃行其津液，故独受水谷浓浊之气，所以脾主肌肉者，肌肉由水谷浊气所生也。此皆言脏腑所受清浊，而行气于经者，故下文有滑涩之分也。</p><p>□</p><p><strong>帝曰∶治之奈何？岐伯曰∶清者其气滑，浊者其气涩，此气之常也。故刺阴者，深而留之；刺阳者，浅而疾之；清浊相干者，以数调之也。</strong></p><p>此言因清浊相干，而致病之治法也。阴所受，清气也，其经深，故当深刺，以其气滑而流走，故必久留其针，俟其气定，然后出针，方能去病也；阳所受，浊气也，其经浅，故当浅刺，以其气涩而钝迟，故针必速入速出，以宣动其气，方能去病也，此皆言其常气之治法耳。如清浊相干而为病者，其滑涩亦不定在阴阳之分别，当详审其病，随宜设法。言以数调之者，盖针之宜久留、宜速疾，必以病患之息数为准。应补应泻，根据病患之呼吸以出针、入针而为补泻。一呼一吸，名一息也。义详针灸篇，另有专科，此不录。若药治之法，亦可照此类推矣。</p><p>□</p><p><strong>《素问·太阴阳明论》帝曰∶太阴阳明为表里，脾胃脉也，生病而异者何也？岐伯曰∶阴阳异位，更虚更实，更逆更从，或从内，或从外，所以不同，故病异名也。</strong></p><p>此篇专明脾胃为中土，统一身之阴阳，为后天之根本也。夫阴阳之理，微妙无穷，变化无尽，经文每举天地之阴阳以明人，举人身之阴阳以证天，此节正表天人合一之道，以脾胃之转输，一本于天地之气化也。如天为阳，位乎上；地为阴，位乎下；火为阴，位乎南；水为阴，位乎北；木为阳，位乎东；金为阴，位乎西，是皆阴阳异位也。阳升则阴降，阳降则阴升，阳生阴，阴生阳，皆气化自然之性能。</p><p>其阴从阳生而降者，如天之雨，降极则阳中之阴并于阴位，则阴实而阳虚；其阳从阴生而升者，如地之云，升极则阴中之阳并于阳位，则阳实而阴虚。是皆更虚更实也。逆者，倒也；从者，顺也。冬至后，阳升阴降为从，反此为逆；夏至后，阳降阴升为从，反此为逆。何为反耶？夏至天上阳气初降，地下阴气初升，阳为阴气所逆，不得入地，而反倒升，故地上比夏至前更热，渐俟阴阳交通，二气调顺，则升者升，降者降，至秋而阴阳平分于天地之中，故地上凉和，其冬至后更冷，至春分温和，亦同一律，是为更逆更从也。凡人身偏寒偏热、寒热往来之病，即阴阳不调，而各异其位，更虚更实，更逆更从之故也。是故天地气化和顺则养人，反逆则伤人。其伤人也，亦必以类从，阳邪从阳从外，阴邪从阴从内，如风为阳而伤卫，卫为阳为外也；寒为阴而伤营，营为阴为内也。营卫本于脾胃，故脾内胃外亦然，其邪之来，或从内、或从外，所以不同，故其为病各异，而名各不同也。</p><p><strong>阳者，天气也，主外；阴者，地气也，主内。故阳道实，阴道虚。</strong></p><p>此紧承上文内外之义，举天地所主，以明人身之营卫，理尤渊妙也。上云阴阳更虚更实者，指升降屈伸而言。此云阳道实，阴道虚者，专指天地之道也，是以内外分阴阳者。盖天包地外，地凝天中，故天为阳主外，地为阴主内，是地赖天以包载者。故天行健，则地宁，天气弛，地即陷，古今尝有之，足可征矣。由是观之，天气虽清虚，而阳道诚为坚实也。若不坚实，何以载地之浓重而不陷哉？阴阳二气，转旋于地外，升降于地中，始能生化万物。是故地形虽浓重，而阴道诚为虚通也。若不虚通，何以受二气之升降变化，以生万物哉？故此言阳道实、阴道虚，是指内外之阴阳，与上文之以升降分阴阳者，各有义理也。即以证人身之营卫者，卫主外，同天阳之坚实也；营主内，同地阴之虚通也。何也？卫行脉外，以固表者也，若不坚实，则腠理开而汗泄不止矣；营行脉中，以守内者也，若不虚通，则经脉闭而血气瘀塞矣。夫营卫之气，本于脾胃，故经言∶营者，水谷之精气也；卫者，水谷之悍气也。故脾为营之源，胃为卫之本也。此节承上文论脾胃，特举天地内外之道，以证明营卫气化之所本也。</p><p><strong>故犯贼风虚邪者，阳受之；食饮不节，起居不时者，阴受之。阳受之则入六腑，阴受之则入五脏。入六腑则身热不时卧，上为喘呼；入五脏则 满闭塞，下为飧泄，久为肠 。故喉主天气，咽主地气。故阳受风气，阴受湿气。</strong></p><p>此即申上文，或从内，或从外，所从不同，而病异名也。阳主外，风为阳，从外来，故阳受之；阴主内，食饮属阴伤内，故阴受之。阳受入于腑，阴受入于脏，各从其类也。腑为阳主外，故受邪则有身热、不时卧、上为喘呼诸表证也；脏为阴主内，故受病则有 满闭塞、下为飧泄、肠 诸里证也。天之清气，由鼻而入，通于喉，故喉主天气也；食饮产地，由口而入，下于咽，故咽主地气也。风为阳，湿为阴，故阳受风气，阴受湿气。以上皆明阴阳各以类从，犹火就燥，水流湿，本于自然之性也。</p><p><strong>故阴气从足上行至头，而下行循臂至指端；阳气从手上行至头，而下行至足。故曰∶阳病者，上行极而下；阴病者，下行极而上。故伤于风者，上先受之；伤于湿者，下先受之。</strong></p><p>此言阴阳上行下行者，专指脾胃之气升降，不同十二经气。盖经气流行于经脉中，而脾胃之气行于肌肉者。</p><p>故脾胃之强弱，外显肌肉之肥瘦，足可征矣。以脾胃主四肢，故阴气从足上行，由头而至臂指，正如地气上升为云，而散于四表也；阳气从手上头，而下行至足，正如天气由四表升聚化雨，而下降至海也。故阳病则上行极而下，阴病则下行极而上，亦如云升雨降，变化流行也。其与十二经流行不同者，三阳经自手走头，自头走足；三阴经自足入腹至胸，由胸走手，连接阳经。阳在表，阴在里，不上头，唯足厥阴之支脉，内循喉后，上至顶心也。此言阴气，是脾脏之气也；阳气，是胃腑之气也。故下节云土者生万物而法天地，故上下至头足，则其义理固已申明在后也。所以云阳明行气于三阳，太阴行气于三阴，则是脾胃统率一身之阴阳，而脏腑经络尽在其中矣。身半以上，天气主之为阳，故伤风，则上部先受，风者天气也；身半以下，地气主之为阴，故伤湿，则下部先受，湿者地气也。此亦各以类从者也。</p><p>□</p><p><strong>帝曰∶脾病而四肢不用，何也？岐伯曰∶四肢皆禀气于胃，而不得至经，必因于脾，乃得禀也。今脾病，不能为胃行其津液，四肢不得禀水谷气，气日以衰，脉道不利，筋骨肌肉，皆无气以生，故不用焉。</strong></p><p>胃为水谷之海，生化气血，滋养周身，故四肢皆禀气于胃也。但胃之上口为贲门，主纳谷；下口为幽门，主出滓。其形如橐，故其气下行，不能四布至于各经，必赖脾之鼓运，以行其津液，输于周身。所以脾病则胃中水谷精气不能达于四肢，经气日衰，因而脉道不利，筋骨肌肉皆无谷气以资生，遂痿弱不能动用焉。</p><p><strong>帝曰∶脾不主时，何也？岐伯曰∶脾者，土也，治中央，常以四时长四脏，各十八日寄治，不得独主时也。脾脏者，常着胃，土之精也。土者，生万物而法天地，故上下至头足，不得主时也。</strong></p><p>四时之气，金、木、水、火本相克制，肺、肝、心、肾亦然，全赖土气居中，通贯四气而调和之。故土旺四季，而脾脏常以四时旺气，长养四脏，故寄治于四季之末各十八曰，而不专主一时，其功正是统主四时也。</p><p>脾脏贴著于胃，为戊己二土之精，故能生万物，而法则天地。所以脾胃之气，上至头，下至足，如天地之云升雨降，而生长万物也。此数句将上文天地阴阳生化义理，皆申明包括，可谓简妙矣。</p><p><strong>帝曰∶脾与胃以膜相连耳，而能为之行其津液，何也？岐伯曰∶足太阴者，三阴也，其脉贯胃属脾络嗌，故太阴为之行气于三阴。阳明者，表也，五脏六腑之海也，亦为之行气于三阳。脏腑各因其经而受气于阳明，故为胃行其津液。四肢不得禀水谷气，日以益衰，阴道不利，筋骨肌肉无气以生，故不用焉。</strong></p><p>此重申上文之义也。以脾胃之功能言之，则胃止能司出纳，必赖脾之鼓运，以行其津液，正以膜之相连，故脾动则胃气流行，而水谷之精敷布，以输于各经。故太阴即行气遍于少阴、厥阴，而阳明即行气遍于太阳、少阳，周一身而达四肢。原其气之生化出于胃，而各脏腑各因其经以受胃气之滋养，故胃为水谷之海，而为六腑之大源。此篇特详脾胃生化之功，为后天根本，而实出于天地阴阳升降流行之气化，是为天人合一之道也。</p><p>□</p><p><strong>《素问·生气通天论》曰∶凡阴阳之要，阳密乃固，两者不和，若春无秋，若冬无夏，因而和之，是为圣度。故阳强不能密，阴气乃绝；阴平阳秘，精神乃治；阴阳离决，精气乃绝。</strong></p><p>此统明阴阳生化之道，以结上文之义也。阴阳流行生化，循环无端，挈其纲要，必使阳气静密，乃能坚固。扰动即浮越而阴阳不和，若四时之无序，百病丛生；因而和之，是为圣人之轨度。良以阴阳互相为根，是故阴气和平，阳气固密，自然生化不息，而精神乃治。若阴阳乖离决裂，精气乃绝，以精气由阴阳化生者也。</p><p>□</p><p><strong>《素问·金匮真言论》岐伯曰∶阴中有阴，阳中有阳。平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也。故人亦应之。夫言人之阴阳，则外为阳，内为阴。言人身之阴阳，则背为阳，腹为阴。言人之脏腑中阴阳，则脏者为阴，腑者为阳。肝、心、脾、肺、肾五脏为阴，胆、胃、大肠、小肠、膀胱、三焦六腑为阳。所以欲知阴中之阴、阳中之阳者，何也？为冬病在阴，夏病在阳，春病在阴，秋病在阳。皆视其所在，为施针石也。故背为阳，阳中之阳，心也；背为阳，阳中之阴，肺也；腹为阴，阴中之阴，肾也；腹为阴，阴中之阳，肝也；腹为阴，阴中之至阴，脾也。此皆阴阳表里、内外雌雄相输应也，故以应天之阴阳也。</strong></p><p>此明天地阴阳之气，流行于四时，则有消长进退；昼夜，则有升降出入。而人身之气，内外雌雄相输，皆与四时昼夜相应，故其病也，必随时日之气变化。而其春病在阴者，以阳气初从地下而升，其冬阴之气当盛也；秋病在阳者，以阴气初从地下而升，其夏阳之气尚盛也。阴阳气盛之时，必应人身之营卫，故其受病，春则应在营阴，秋则应在卫阳，而冬阴夏阳之气更盛，则不言可知。</p><p>若其变化多端，非可拘执，假如风为阳邪而伤卫，寒为阴邪而伤营，则又不论四时，必当审察脉证以辨之也。辨明为施针石，而药治亦同一律矣。</p><p>□</p><p><strong>帝曰∶五脏应四时，各有收受乎？岐伯曰∶有。东方青色，入通于肝，开窍于目，藏精于肝，其病发惊骇，其味酸，其类草木，其畜鸡，其谷麦，其应四时，上为岁星，是以春气在头也，其音角，其数八，是以知病之在筋也，其臭臊；南方赤色，入通于心，开窍于耳，藏精于心，故病在五脏，其味苦，其类火，其畜羊，其谷黍，其应四时，上为荧惑星，是以知病之在脉也，其音征，其数七，其臭焦；中央黄色，入通于脾，开窍于口，藏精于脾，故病在舌本，其味甘，其类土，其畜牛，其谷稷，其应四时，上为镇星，是以知病之在肉也，其音宫，其数五，其臭香；西方白色，入通于肺，开窍于鼻，藏精于肺，故病在背，其味辛，其类金，其畜马，其谷稻，其应四时，上为太白星，是以知病之在皮毛也，其音商，其数九，其臭腥；北方黑色，入通于肾，开窍于二阴，藏精于肾，故病在溪，其味咸，其类水，其畜彘，其谷豆，其应四时，上为辰星，是以知病之在骨也，其音羽，其数六，其臭腐。故善为脉者，谨察五脏六腑，一逆一从，阴阳、表里、雌雄之纪，藏之心意，合心于精，非其人勿教，非其真勿授，是为得道也。</strong></p><p>此与前禀赋源流门《阴阳应象大论》所云东方生风、风生木一章，互明其理也。彼言天地阴阳五行之气，以生五脏，故列禀赋源流；此言五脏应天地四时生化万物之气，更为详晰。是故当察脏腑之逆从，其合于阴阳五行生化之序者为从，反之为逆。如是义理通明，而藏之心意，则我之心合乎精妙之理，方可任司命之职，而称善为脉者。若非其人，勿妄教之，彼必不能明；若非真道，勿妄授之。或非其人，或非真道，而滥充医职者，皆致遗害于世也。如择之善而授之真，方为得道，而有济于世。乃观近世医道之失传，如仲景所云各承家技、终始顺旧者，可胜慨哉！</p><p>□</p><p><strong>《素问·灵兰秘典论》岐伯曰∶心者，君主之官，神明出焉；肺者，相傅之官，治节出焉；肝者，将军之官，谋虑出焉；胆者，中正之官，决断出焉；膻中者，臣使之官，喜乐出焉∶脾胃者，仓廪之官，五味出焉；大肠者，传道之官，变化出焉；小肠者，受盛之官，化物出焉；肾者，作强之官，技巧出焉；三焦者，决渎之官，水道出焉；膀胱者，州都之官，津液藏焉，气化则能出矣。凡此十二官者，不得相失也。故主明则下安，以此养生则寿，殁世不殆，以为天下则大昌；主不明则十二官危，使道闭塞而不通，形乃大伤，以此养生则殃，以为天下者，其宗大危，戒之戒之。</strong></p><p>心藏神明，主宰万物，故为君主；肺治周身之气而有权衡节度，使之调达，故为相傅之官；肝为刚脏而出谋虑，故号将军之官；理直则胆气壮，而公正则有决断，故名中正之官；膻中心包络所居，心包代心用事，为近使而君之喜乐，由其出而传宣，故为臣使之官；脾主鼓运，胃司纳谷，故为仓禀之官，五味所由消化，而生气血也；大肠承小肠之糟粕，变化清浊，而下出于二便，故为传导之官；小肠受盛胃中所下食物，而消化归于大肠，故为受盛之官；肾藏精与志，而生智巧，智强则技精，故号作强之官，而出技巧也；三焦在脏腑外、躯体内，相火所游行者，肠胃食物，赖以腐化，故名为焦，取火熟物之义，凡清升浊降，清者由脾胃上输于肺，肺即通调水道，下输膀胱，水精四布，五经并行，浊滓归于二肠者，皆由三焦之气宣化，故水道出于三焦，为决渎之官。又曰上焦如雾者，阳气氤氲，以生津液也；中焦如沤者，脾胃鼓运，蕴酿糟粕也；下焦如渎者，清浊分行，滓水下出也。水由下焦渗入膀胱，满则泄出，故膀胱如州都之聚会而藏津液，名州都之官，其能渗入泄出，全赖下焦之气化，故云气化则能出矣。凡此十二脏腑，如职官之各有所司，不得相失者，独赖心神清静，则气化调和，盖清静则心明有主，君主明则下安矣；如或情欲妄动、则气血扰乱，经络闭塞，不得流通，而脏腑之气皆壅遏，则百病丛生，形乃大伤。故善养则寿，惟在君明而已，否则殃害即生。其治天下者，同一理也。是故君子戒慎恐惧，而操持不敢失也。</p><p>□</p><p><strong>《素问·六节脏象论》岐伯曰∶心者，生之本，神之变也，其华在面，其充在血脉，为阳中之太阳，通于夏气；肺者，气之本，魄之处也，其华在毛，其充在皮，为阴中之太阴，通于秋气；肾者，主蛰，封藏之本，精之处也，其华在发，其充在骨，为阴中之少阴，通于冬气；肝者，罢极之本，魂之居也，其华在爪，其充在筋，以生血气，其味酸，其色苍，此为阳中之少阳，通于春气；脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也，其华在唇四白，其充在肌，其味甘，其色黄，此至阴之类，通于土气。凡十一脏腑，取决于胆也。</strong></p><p>一灵乘气化以成形躯，而心藏灵明，故为生之本，神明之变体也，其光华则现于面，其气则充于血脉，其位在南，而象离火，故为阳中之太阳，夏令属火，故通于夏气也，肺治周身之气，故为气之本，而魄居于肺，其华在毛，充在皮，以皮毛为肺之合也，其位在西，而象干金，为阴中之太阳，秋令属金，故通于秋气也；肾主蛰藏，凡一身之精，由脾输化摄聚，归藏于肾，故为生气之本，盖气生于精，即阳根于阴之理也，其华在发，充在骨，其位在北，而象坎水，为阴中之少阴，冬属寒水司令，故通于冬气也；肝为厥阴，厥阴者，两阴交尽，故为罢极之本，罢极者，阴极也，阴极则阳生，阳出于肾，由肝胆而升也，魂居于肝，其华在爪，充在筋，以生血气者，阳始升发，所谓少火生气，气生血也，其味酸，其色苍，是其性也，其位东，而象震木，故为阳中之少阳，是其体则阴极，而用则为少阳风木之气，春令所主，故通于春气也；脾、胃、大小肠、三焦、膀胱者，皆协议气化而司纳谷转输，泌别清浊，出陈入新，故为仓廪之本，而营血所由生，故为营之居，犹如器具之能蕴酿、消化糟粕，以转变气味而入出者也，其华现于口唇之四围白肉际，以唇为肌肉之本而属脾，故其充在肌，其味甘，其色黄，以其位中而象坤土，与命蒂连贯，而与至阴相类，通于土气，是脾通肾中先天之阳也。凡脏腑各有功能所司，而皆取决于胆者，正以胆为少阳始生之气，为一身之机括，故如其气或弱、或郁、或亢、或陷，则各脏腑气化皆失其度而生病。此微妙之至理，不可不知也。</p><p>□</p><p><strong>《灵枢·本输篇》云∶肺合大肠，大肠者，传道之府；心合小肠，小肠者，受盛之府；肝合胆，胆者，中精之府；脾合胃，胃者，五谷之府；肾合膀胱，膀胱者，津液之府也。少阳属肾，肾上连肺，故将两脏。三焦者，中渎之府也，水道出焉，属膀胱，是孤之府也。是六腑之所与合者。</strong></p><p>此明脏腑相合而为表里，互相输化之道也。脏腑各有功能所主，前篇《灵兰秘典》、《六节藏象》等论，已详明矣，惟此言少阳属肾者，指生阳之气根于肾也。盖肾为坎象三，二阴藏一阳于中，故阳气根于肾，出肝胆而行三焦，故肝脏称少阳，胆与三焦经称少阳，以其从脏出经，阳气初生，故名少也。气根于肾，而肾脉上肺系舌本，故云将两脏，谓少阳一气将肺肾两脏，如将之领兵也。三焦为决渎之官，而出水道，水由膀胱而泄，故云属膀胱，是三焦一腑，止膀胱为其下属，而无脏相合，故曰是孤之腑也。以其包罗五脏五腑之外，经脉不通于脏，是故六腑之所与合者，如此也。旧注解少阳即是三焦者，非也。夫肝、胆、三焦皆称少阳，乃独指三焦，岂理也哉？况三焦经脉称少阳者，与手厥阴为表里，无涉于肾，其言属肾，又作何解？其非更可见矣。</p><p>□</p><p><strong>《灵枢·本神篇》曰∶肝藏血，血舍魂，肝气虚则恐，实则怒；脾藏营，营舍意，脾气虚则四肢不用、五脏不安，实则腹胀、泾溲不利；心藏脉，脉舍神，心气虚则悲，实则笑不休；肺藏气，气舍魂，肺气虚则鼻塞不利、少气，实则喘喝、胸盈仰息；肾藏精，精舍志，肾气虚则厥，实则胀。五脏不安，必审五脏之病形，以知其气之虚实，谨而调之也。</strong></p><p>此言五脏虚实之病形，已注疾病门虚实病证篇。</p><p>□</p><p><strong>《素问·五脏别论》岐伯曰∶脑、髓、骨、脉、胆、女子胞，此六者，地气之所生也，皆藏于阴而象于地，故藏而不泻，名曰奇恒之府。夫胃、大肠、小肠、三焦、膀胱，此五者，天气之所生也，其气象天，故泻而不藏，此受五脏浊气，名曰传化之府，此不能久留输泻者也。魄门亦为五脏使，水谷不得久藏。</strong></p><p>脑、髓以及胞之六者，禀地气所生，皆深藏阴处而象地，故津液血气，渗灌而藏积，不从外泻也。奇者，异也；恒者，常也。名奇恒之府者，以肠胃等腑，皆出入有常，此六者亦如脏之藏而不泻，又不可名脏，故名异常之府也。其肠胃等五腑，禀天气所生，象天气之转旋，故输泻而不藏积，积则反病矣。此其所受五脏之浊气，故为传化之府，不能久留而不输泻也。魄门者，肛门也，以其出滓秽，使水谷随时消化，不得久留，则脏气舒和无患，故魄门亦为五脏使也。盖常人死后，魂由顶出，魄从肛出，故称魄门。如学道者，精神魂魄浑合，则不如此。</p><p>□</p><p><strong>所谓五脏者，藏精气而不泻也，故满而不能实；六腑者，传化物而不藏，故实而不能满也。所以然者，水谷入口，则胃实而肠虚，食下，则肠实而胃虚，故曰实而不满，满而不实也。</strong></p><p>所以称五脏者，以其收藏精气而不泄，为生命之本，故其精气常满，不能以有形之物填实之，精气空乏，则虚损矣。实，犹入也。六腑者，司出纳，传化食物，而不留藏，故虽入而不能满，满则壅塞为病矣。所以然者，上入则下出，而胃实肠虚，下出而食物下行，则胃虚肠实。故言腑则实而不满，满则为病；脏则满而不实，实则气伤矣。</p><p>□</p><p><strong>帝曰∶气口何以独为五脏主？岐伯曰∶胃者，水谷之海，六腑之大源也。五味入口，藏于胃，以养五脏气。气口，亦太阴也。是以五脏六腑之气味，皆出于胃，变现于气口。故五气入鼻，藏于心肺，心肺有病，而鼻为之不利也。</strong></p><p>此言气口者，两手寸口脉，是手太阴肺气所行之经也。肺为华盖，权衡周身之气，五脏之气各由经脉而汇归于肺，由肺敷布周身，故五脏安否，皆现于肺经气口之脉，而为五脏之主也。所以然者，胃为水谷之海，六腑之大源，五味入口，藏于胃，其精微以养五脏之气，是以五脏六腑所受之气味，皆出于胃，由脾归肺，而流于经，故其变化之精微，现于气口之脉也。若天地五行之气，则入于鼻，藏于心肺，以鼻为肺窍，而心肺相连，故心肺病，则鼻气为之不利。而凡气之归肺者，皆现于气口之脉，故气口独为五脏主，而其虚实病证可验也。</p><p>□</p><p><strong>《素问·五脏生成论》曰∶心之合脉也，其荣色也，其主肾也；肺之合皮也，其荣毛也，其主心也；肝之合筋也，其荣爪也，其主肺也；脾之合肉也，其荣唇也，其主肝也；肾之合骨也，其荣发也，其主脾也。</strong></p><p>五脏，根本也；身躯，枝叶也。根本有浅深，则枝叶有表里。浅者合于表，深者合于里。故五脏各有皮、脉、筋、肉、骨五层之合，而其荣色，亦各随其部而外显也。五脏具五行之性，五行有生克，故以克制者为其主，如水克火者也，故肾水为心火之主，以及火克金、金克木、木克土、土克水，皆然也。</p><p>□</p><p><strong>是故多食咸，则脉凝泣而变色；多食苦，则皮槁而毛拔；多食辛，则筋急而爪枯；多食酸，则肉胝 而唇揭；多食甘，则骨痛而发落。此五味之所伤也。</strong></p><p>咸走肾，助水克火，脉为心之合，色为心之荣，故多食咸而伤心气，则脉凝涩而色变。盖凡色泽荣华，由气行血而发现，气伤，则血涩不行而皆变也。余脏同然，已详注治法门矣。</p><p>□</p><p><strong>故心欲苦，肺欲辛，肝欲酸，脾欲甘，肾欲咸，此五味之所合也，五脏之气也。故色见青如草兹者死，黄如枳实者死，黑如 者死，赤如HT 血者死，白如枯骨者死，此五色之现死也。青如翠羽者生，赤如鸡冠者生，黄如蟹背者生，白如豕膏者生，黑如乌羽者生，此五色之现生也。生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌实；生于肾，如以缟裹紫，此五脏所生之外荣也。色味当五脏∶白当肺辛，赤当心苦，青当肝酸，黄当脾甘，黑当肾咸，故白当皮，赤当脉，青当筋，黄当肉，黑当骨。</strong></p><p>此言脏性所欲之味，则能相助，与脏气相合也。若五脏所生五气，而现五色，即五行之光华，故必与脏象相符。其如草兹、枳实等者，干枯沉晦，为死气也；如翠羽、鸡冠等者，鲜明润泽，为生气也。皆如缟裹者，内充勿露也，露则病矣。而色味亦各当其脏性。而内外相应者，已详注四诊门矣。</p><p>□</p><p><strong>《素问·宣明五气论》曰∶五气所病∶心为噫，肺为咳，肝为语，脾为吞，肾为欠、为嚏，胃为气逆、为哕、为恐，大肠、小肠为泄，下焦溢为水，膀胱不利为癃、不约为遗溺，胆为怒。</strong></p><p>此言气病，而不涉于血也。脏腑部位，各有不同，其生化气血，各有功能所主，若气或抑郁亢陷，不得调达，则各脏腑现病皆不同，其与血病又异，诸义详病证门。</p><p>□</p><p><strong>五精所并∶精气并于心则喜，并于肺则悲，并于肝则忧，并于脾则畏，并于肾则恐，是为五并，虚而相并者。</strong></p><p>气一则动志，志一则动气，此言由志一动气，而致气一动志也。并者，即一之义，谓精气并注一处而不舒和也。以志一动气而气虚，则他处精气归并之，则又一而动志，乃现悲、喜、忧、畏、恐之情状。盖情欲由心志所生，而志气本是一物，而体用二也。其虚而相并者，亦如水向低流之理也。</p><p>□</p><p><strong>五脏所恶∶心恶热，肺恶寒，肝恶风，脾恶湿，肾恶燥，是谓五恶。</strong></p><p>五脏具五行之性，而各有所欲、所恶之气味不同，凡用药当投其所欲，而避其所恶。若用相制之法，则当反之。如非制法而犯其所恶则伤，故如热邪伤心，寒邪伤肺，风邪伤肝，湿邪伤脾，燥邪伤肾也。</p><p>□</p><p><strong>五脏所藏∶心藏神，肺藏魄，肝藏魂，脾藏意，肾藏志。五脏所主∶心主脉，肺主皮，肝主筋，脾主肉，肾主骨。</strong></p><p>太极动静而生阴阳，阴阳变化而成五行，必有神明主宰乎中。而人赋形具体，而主于心者，曰神、曰魄、曰魂、曰意、曰志，由一心所化，而为五行之神，藏于五脏者也。五脏为根本，躯体为枝叶，而脉、皮、筋、肉、骨由脏气所生，故各归根本所主也。</p><p>□</p><p><strong>五脏化液∶心为汗，肺为涕，肝为泪，脾为涎，肾为唾，是谓五液。五脉应象∶肝脉弦，心脉钩，脾脉代，肺脉毛，肾脉石，是为五脏之脉。</strong></p><p>津液由脾胃化谷气而生，充养周身，津为阳，液为阴，及其动而出也，则由各脏发泄，而五脏亦有阴阳，如心脏为阳，其汗为津。故曰∶津脱者，腠理开，汗大泄；液脱者，骨属屈伸不利。是心为阳而主表，肾为阴而主里，则津液阴阳之分，余皆可知矣。若脉象义理，详四诊门。</p><p>□</p><p><strong>《素问·玉机真脏论》曰∶五脏受气于其所生，传之于其所胜，气舍于其所生，死于其所不胜。病之且死，必先传行，至其所不胜，病乃死。此言气之逆行也，故死。肝受气于心，传之于脾，气舍于肾，至肺而死；心受气于脾，传之于肺，气舍于肝，至肾而死；脾受气于肺，传之于肾，气舍于心，至肝而死；肺受气于肾，传之于肝，气舍于脾，至心而死，肾受气于肝，传之于心，气舍于肺，至脾而死。此皆逆死也。一日一夜五分之，此所以占死生之早暮也。</strong></p><p>此言五脏受邪，逆传克贼，故至于死也。受气，谓受邪气于其所生者，子能令母实也。气舍，谓生气舍于母。舍者，藏而不出，谓母无生我之气，而我反受子之邪气。既受，则传之我所胜者，如肝传脾之类，如是逆传，至胜我之脏，如肺胜肝之类，则邪仍必归我，而本脏气绝则死，故曰此气之逆行也。盖母本先虚，无气生我，而我失养，故子反以邪气归我，乃传之所胜，如是逆传，至胜我之脏，则邪仍归我，气绝而死。此乃脏气久虚之人，故一受邪气，即逆行互克，以至于死。如斯者，察其邪至何脏，以十二时分作五分，计其邪传至我不胜之脏时分则死，此可占其死之早暮也。</p><p><strong>帝曰∶五脏相通，移皆有次，五脏有病，则各传其所胜。不治，法三月，若六月，若三日，若六日，传五脏而当死，是顺传所胜之次。故曰∶别于阳者，知病从来；别于阴者，知死生之期。言知至其所困而死。</strong></p><p>此言五脏病邪传其所胜，即如肝传脾之类。传遍五脏，则气绝而死。其死或三月、六月、三日、六日者，以其正有强弱，邪有重轻，故其死有迟早也。别于阳者，阳经至腑也；别于阴者，阴经至脏也。外邪饮食之病，由阳而入，故别其阳，知病或从外邪，或从饮食而来也。如其邪由阴经至脏，或由阳传阴，或内伤五脏，其病则重，而关生死。若五脏之气，相生相助，可生；若相乘相克，即死。其死生之迟速，即可察此以期之，故此言知至其所困笃而死也。</p><p>□</p><p><strong>《灵枢·脉度篇》曰∶五脏常内阅于上七窍也。故肺气通于鼻，肺和则鼻能知香臭矣；心气通于舌，心和则舌能知五味矣；肝气通于目，肝和则目能辨五色矣；脾气通于口，脾和则口能知五谷矣；肾气通于耳，肾和则耳能闻五音矣。五脏不和，则上窍不通；六腑不和，则留为痈。故邪在腑则阳脉不和，阳脉不和则气留之，气留之则阳气盛矣；阳气太盛则阴脉不利，阴脉不利则血留之，血留之则阴气盛矣。阴气太盛，则阳气不能营也，故曰关；阳气太盛，则阴气弗能营也，故曰格；阴阳俱盛，不得相营，故曰关格。关格者，不得尽期而死也。</strong></p><p>五脏之气上通七窍，而知其和否在心也。腑阳脏阴之气周流，外贯十二经络。外邪由经络而入腑脏，内伤自脏腑以及经络。外邪为实，内伤为虚。虚中之实，食积伤也；实中之虚，邪强正弱也；虚中之虚，情欲伤也；实中之实，邪正俱盛也。是故脏腑受病，则阴阳气血不和，诸窍窒塞，经脉稽留。阳脉不和，则气结成痈；阴脉不和，则血留而瘀。甚则阴阳各不相营，即成孤阳独阴，阳不营于阴，名曰关；阴不营于阳，名曰格。关则不得小便，格则吐逆，食不能下。夫人迎之脉，主六腑之阳∶寸口之脉，主五脏之阴。故脉论言人迎脉至四盛以上为格，寸口脉至四盛以上为关。此以阴阳各不相营而成关格，而曰阳太盛、阴太盛，则其人迎、寸口之脉，亦必倍盛，而成孤阳独阴，故不得尽天年之期而死也。《难经》单以寸口之脉覆溢为关格，名真脏脉，其人不病而死，是阳偏亢脉上溢也，阴偏亢脉下覆也。偏亢则偏绝，是分关与格为两证，与《内经》以阴阳俱盛，各不相营为关格一证者，义有不同，而实发《内经》未发之理也。由是可知一病而有三证之异也。</p><p>□</p><p><strong>《灵枢·本脏篇》帝曰∶五脏者，所以藏精神血气魂魄者也；六腑者，所以化水谷而行津液者也。此人之具受于天也，无愚智贤不肖，无以相倚也。然有其独尽天寿而无邪僻之病，百年不衰，虽犯风雨卒寒大暑，勿能害也；有其不离屏蔽室内，无怵惕之恐，然有不免于病，何也？岐伯曰∶五脏者，所以参天地、副阴阳，而连四时、化五节者也。五脏固有小、大、高、下、坚、脆、端正、偏倾者，六腑亦有小、大、长、短、浓、薄、结、直、缓、急者。凡此二十五形，各有不同，或善或恶，或吉或凶，请言其方。</strong></p><p>此言人禀天地气化而具体，无论智愚贤不肖，皆同而无偏倚者。然其有百年不衰，外邪不能害者；又有不离屏蔽，无情志之伤，而不免于病者，何也？岐伯言脏腑有小大等种种不同，故有善恶吉凶之异，而分别一如下文。</p><p><strong>心小，则安，邪勿能伤，易伤以忧；心大，则忧不能伤，易伤于邪；心高，则满于肺中， 而善忘，难开以言；心下，则脏外，易伤于寒，易恐以言；心坚，则脏安守固；心脆，则善病消瘅热中；心端正，则和利难伤；心偏倾，则操持不一，无守司也。</strong></p><p>心脏居肺中，形小，则深藏，故外邪勿能伤，然因小而气不宽舒，故凡忧虑，则气逼促而伤之也；大者反是；若心高，为肺罩裹，气不能扬，故常 而善忘， ，即闷也，难开导以言者，愦愦不明，故善忘也；心下，则露，故易伤寒邪，露则气浮而少主宰，故易恐以言；心坚，则神气收敛，故五脏皆安而守固也；心脆，则心火浮动，故善病消瘅热中；心端正，则气和利；心偏倾，则邪妄无操守矣。</p><p><strong>肺小，则少饮，不病喘喝；肺大，则多饮，善病胸痹、喉痹、逆气；肺高，则上气喘息、咳；肺下，则居贲迫肝，善胁下痛；肺坚，则不病咳上气；肺脆，则苦病消瘅易伤；肺端正，则和利难伤；肺偏倾，则胸偏痛也。</strong></p><p>脏腑之气，皆上归于肺，权衡敷布。肺小，则气舒津布，故少饮，而无喘喝之病；肺大，则气满于胸，津液难以上输，故多饮，而善病胸痹、喉痹、逆气也；肺高，则气难降，故上逆喘息而多咳也；肺下，则居贲门，贲门胃之上口，而迫于肝，使肝气不舒，故胁下善痛也；肺坚，则气自固而调顺，故不病咳而上气也；肺脆，则心火乘之，故苦病消瘅而易伤也；肺端正，则气和利难伤，自无诸病；肺偏倾，则胸气偏窒而痛也。</p><p><strong>肝小，则脏安，无胁下之病；肝大，则逼胃迫咽，迫咽则苦膈中，且胁下痛；肝高，则上支贲切胁， 为息贲；肝下，则逼胃，胁下空，胁下空则易受邪；肝坚，则脏安难伤；肝脆，则善病消瘅易伤；肝端正，则和利难伤；肝偏倾，则胁下痛也。</strong></p><p>肝为阳脏，其气升动，故肝小，则气舒，五脏皆安，而无胁下之病，以肝脉行于胁也；肝大，则气逼胃、迫咽，因其经脉由胃上行，咽为胃管，故兼膈中，且胁下痛，膈中，即格逆也；肝高，则上支贲门而切痛，贲门，胃之上口也，胁中满闷为息贲，贲同奔，呼吸急促也，肝下，则逼胃腑，其本位胁下反空，则易受邪伤也；肝坚，其气静，则五脏皆安而难伤；肝脆，则多虚热，善病消瘅，以相火由肝胆而出也；肝端正，则气和利难伤；肝偏倾，则气滞胁下痛也。</p><p><strong>脾小，则脏安，难伤于邪也；脾大，则苦凑 而痛，不能疾行；脾高，则 引季胁而痛；脾下，则下加于大肠，下加于大肠则脏苦受邪；脾坚，则脏安难伤；脾脆，则善病消瘅易伤；脾端正，则和利难伤；脾偏倾，则善满善胀也。</strong></p><p>脾主鼓运，脾小，则气转运而和，故邪难伤之；脾大，则鼓运不便，而气结滞，故凑 而痛， 者，胁下软腹，以脾位腹右也，脾胃主四肢，气滞不得畅达于肢，故不能疾行也；脾高，则气偏输于上，而下不和，故引季胁而痛也；脾下，则下压大肠，而脏气不匀，时苦受邪；其坚、脆、端正，义与上同；脾偏倾，则气不转旋，而善胀满也。</p><p><strong>肾小，则脏安难伤；肾大，则善病腰痛，不可以俯仰，易伤以邪；肾高，则苦背膂痛，不可以俯仰；肾下，则腰尻痛，不可以俯仰，为狐疝∶肾坚，则不病腰背痛；肾脆，则苦病消瘅易伤；肾端正，则和利难伤；肾偏倾，则苦腰尻痛也。凡此二十五变者，人之所苦常病也。</strong></p><p>肾小，其义同上；腰者，肾之府，肾大，则腰气塞滞，故痛不可俯仰；高则气上壅，故背膂痛；下则气下垂，故腰尻痛，尻者，尾脊骨也，气下而前阴肾子亦下坠，有时则收，为狐疝；其大、其高、其下，皆使腰气不舒，故皆不可俯仰者，或强、或痛而不便也。以上五脏，凡言小者、坚者、端正者，皆无病。大抵小者，质自坚实，邪不能伤；端正，其气调顺和利也。凡言脆者，俱病消瘅，是由液少内燥，而生虚热。凡物热燥必脆，寒润则坚，故五脏皆同也。</p><p><strong>帝曰∶何以知其然也？岐伯曰∶赤色小理者，心小；粗理者，心大；无 者，心高； 小短举者，心下； 长者，心下坚； 弱小以薄者，心脆； 直下不举者，心端正， 倚一方者，心偏倾也。白色小理者，肺小；粗理者，肺大；巨肩反膺陷喉者，肺高；合腋张胁者，肺下；好肩背浓者，肺坚；肩背薄者，肺脆；背膺浓者，肺端正；胁偏疏者；肺偏倾也。青色小理者，肝小；粗理者，肝大∶广胸反 者，肝高；合胁兔 者，肝下；胸胁好者，肝坚；胁骨弱者，肝脆；膺腹好相得者，肝端正；胁骨偏举者，肝偏倾也。黄色小理者，脾小；粗理者，脾大；揭唇者，脾高；唇下纵者，脾下∶唇坚者，脾坚；唇大而不坚者，脾脆；唇上下好者，脾端正；唇偏举者，脾偏倾也。黑色小理者，肾小，粗理者，肾大；高耳者，肾高；耳后陷者，肾下；耳坚者，肾坚；耳薄不坚者，肾脆；耳好前居牙车者，肾端正；耳偏高者，肾偏倾也。凡此诸变者，持则安，减则病也。</strong></p><p>持，谓本脏之气可以持守；减，谓精气减乏也。</p><p><strong>帝曰∶愿闻人之有不可病者，至尽天寿，虽有深忧、大恐、怵惕之志，犹不能减也，甚寒、大热，不能伤也；其有不离屏蔽室内，又无怵惕之恐，然不免于病，何也？岐伯曰∶五脏六腑，邪之舍也。五脏皆小者，少病，苦焦心，大忧愁∶五脏皆大者，缓于事，难使以忧，五脏皆高者，好高举措；五脏皆下者，好出人下；五脏皆坚者，无病；五脏皆脆者，不离于病；五脏皆端正者，和利得人心；五脏皆偏倾者，邪心而善盗，不可以为人平，反复言语也。</strong></p><p>先哲言∶有天赋之性而无不善，气质之性则有偏恶，夫性一而已，岂有二哉！所谓气质之性者，初由性动化识，识即气中之神也。孟子谓之志，故志一则动气，气一则动志也。形质由气而成，本于志之夙习，而有偏正、高下等种种之异，故即其形质，可知其神志行为者，是所谓气质之性也。《内经》虽止论疾病，而实为一篇好相法也。</p><p>□</p><p><strong>帝曰∶愿闻六腑之应。岐伯曰∶肺合大肠，大肠者，皮其应；心合小肠，小肠者，脉其应；肝合胆，胆者，筋其应；脾合胃，胃者，肉其应；肾合三焦、膀胱，三焦、膀胱者，腠理、毫毛其应也。</strong></p><p>此言腑本脏气而生，故合脏气生化，以应外部皮脉筋肉，惟独三焦、膀胱不同肾脏应骨，而应腠理、毫毛，何也？盖上明腑生于脏，故同脏气之应，而肾之腑本是膀胱，乃又合三焦者，以明一脏两腑，相合而生化气血，出陈入新也。良以一身气血，由胃中水谷生化，而肾为胃关，关不利，则大便不调矣；三焦出水道，水道不利，则膀胱气癃，而小便不通。二便不通，则胃中壅阻，不能出陈入新，何以生化气血乎？而三焦、膀胱之宣化，实本肾脏阴阳之气，肾气不和，则三焦、膀胱皆不宣化，而胃关不利矣。是故肾合三焦、膀胱，专明生化气血，而三焦、膀胱之经脉，则外应腠理、毫毛，以其义重在此，故不同彼四脏气化之应也。呜呼，其旨深矣。</p><p><strong>帝曰∶应之奈何？岐伯曰∶肺应皮，皮浓者，大肠浓；皮薄者，大肠薄；皮缓腹里大者，大肠大而长；皮急者，大肠急而短；皮滑者，大肠直；皮肉不相离者，大肠结。心应脉，皮浓者，脉浓，脉浓者，小肠浓；皮薄者，脉薄，脉薄者，小肠薄；皮缓者，脉缓，脉缓者，小肠大而长；皮薄而脉波小者，小肠小而短；诸阳经脉皆多纡曲者，小肠结。脾应肉，肉 坚大者，胃浓；肉 么者，胃薄∶肉 小而么者，胃不坚；肉 不称身者，胃下，胃下者，下脘约不利；肉 不坚者，胃缓；肉 无小裹累者，胃急；肉 多少裹累者，胃结，胃结者，上脘约不利也。肝应爪，爪浓色黄者，胆浓；爪薄色红者，胆薄；爪坚色青者，胆急；爪濡色赤者，胆缓；爪直色白无约者，胆直；爪恶色黑多纹者，胆结也。肾应骨，密理浓皮者，三焦、膀胱浓；粗理薄皮者，三焦、膀胱薄；疏腠理者，三焦、膀胱缓；皮急而无毫毛者，三焦、膀胱急；毫毛美而粗者，三焦、膀胱直；稀毫毛者，三焦、膀胱结。帝曰∶浓薄美恶皆有形，愿闻其所病。岐伯曰∶视其外应，以知其五内，则知所病矣。</strong></p><p>脏腑经脉相通，气化相合，而皮脉肉筋骨，由脏腑之气血所生者，故其浓薄美恶，必内外相应，观外而知内，视其形色，即知其病之所生所在也。按《本输篇》言肺合大肠，大肠者传道之腑等语，是明脏腑之功能运用也。此篇亦言肺合大肠等者，是明脏腑协议气化，以应外部也，故义理迥别。注家因见此篇言肾合三焦、膀胱，遂将《本输篇》少阳属肾一句，解作三焦属肾，不察上下文义，而两处经理俱失，相沿久矣，故余详辨明晰，入于后集也。</p><p>□</p><p><strong>《灵枢·师传篇》岐伯曰∶身形支节者，脏腑之盖也，非面部之阅也。帝曰∶五脏之气阅于面者，余已知之，以支节知而阅之奈何？岐伯曰∶五脏六腑，肺为之盖，巨肩陷咽，候现其外；五脏六腑，心为之主，缺盆为之道， 骨有余，以候 ；肝者主为将，使之候外，欲知坚固，视目小大；脾者主为卫，使之迎粮，视唇舌好恶，以知吉凶；肾者主为外，使之远听，视耳好恶，以知其性。帝曰∶善，愿闻六腑之候。岐伯曰∶六腑者，胃为之海，广骸大颈张胸，五谷乃容；鼻隧以长，以候大肠；唇浓人中长，以候小肠；目下果大，其胆乃横；鼻孔在外，膀胱漏泄；鼻柱中央起，三焦乃约。此所以候六腑者也，上下三等，脏安且良矣。</strong></p><p>□</p><p><strong>《灵枢·平人绝谷篇》帝曰∶人之不食七日而死，何也？伯高曰∶胃大一尺五寸，径五寸，长二尺六寸，横屈受水谷三斗五升，其中之谷，常留二斗，水一斗五升而满，上焦泄气，出其精微， 悍滑疾，下焦下溉诸肠；小肠大二寸半，径八分分之少半，长三丈二尺，受谷二斗四升，水六升三合合之大半；回肠大四寸，径一寸寸之少半，长二丈一尺，受谷一斗，水七升半；广肠大八寸，径二寸寸之大半，长二尺八寸，受谷九升三合八分合之一。肠胃之长，凡五丈八尺四寸，受水谷九斗二升一合合之大半，此肠胃所受水谷之数也。平人则不然，胃满则肠虚，肠满则胃虚，更虚更满，故气得上下，五脏安定，血脉和，则精神乃居，故神者，水谷之精气也。故肠胃之中常留谷二斗，水一斗五升，故平人日再后，后二升半，一日五升，七日五七三斗五升，而留水谷尽矣。故平人不食饮，七日而死者，水谷精气津液皆尽故也。</strong></p><p>平人者，无病之人也。尺寸是同身尺，非世所用之尺，其长短随各人身量者。升斗，亦随尺寸之度而计也。肠胃容受九斗余升之数，必以出陈入新，转输传化，其气上下流通，则五脏安而血脉和，精神乃居，故神者赖水谷精气以养之也。若七日不食，则水谷精气津液皆尽，故死。此言无病而贫无食者也。</p><p>□</p><p><strong>《灵枢·背 篇》帝日∶愿闻五脏之 出于背者。岐伯曰∶背中大 ，在杼骨之端；肺 ，在三焦之间；心，在五焦之间；膈 ，在七焦之间；肝 ，在九焦之间；脾 ，在十一焦之间；肾 ，在十四焦之间，皆挟脊相去三寸所。欲得而验之，按其处，应在中而痛解，乃其 也。灸之则可，刺之则不可。气盛则泻之，虚则补之。以火补者，须自灭也；以火泻者，疾吹其火，传其艾，须其火灭也。</strong></p><p>马注∶五脏之 皆在背。大 ，在杼骨端，大 者，大杼穴也，去中行督脉经大椎穴左右各开一寸半。其肺以中行三椎为主，心 以五椎为主，膈 以七椎为主，肝 以九椎为主，脾 以十一椎为主，肾 以十四椎为主，左右各开中行一寸半，挟中行脊骨而计之，则相去三寸所。故欲验诸穴者，乃按其处，其中必应之，而内痛乃解，是五脏之各 穴也。楠按∶火即天地之阳气，待其自灭，则气入内为补；速吹之，则火引内气外泄，故为泻也。</p></div></div><div class="post-meta meta-tags"><ul class=clearfix><li><a>'灵素','节注','类编'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/84cdb2dc.html alt=《灵素节注类编》格阳关阴脉和脉应四时阴阳 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/84cdb2dc.html title=《灵素节注类编》格阳关阴脉和脉应四时阴阳>《灵素节注类编》格阳关阴脉和脉应四时阴阳</a></li><hr><li><a href=../../cn/%E7%A7%91%E5%AD%A6/e2e78f29.html alt=《灵素节注类编》：脉候部位和脉象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/e2e78f29.html title=《灵素节注类编》：脉候部位和脉象辨病>《灵素节注类编》：脉候部位和脉象辨病</a></li><hr><li><a href=../../cn/%E7%A7%91%E5%AD%A6/ee19fb5f.html alt=《灵素节注类编》：外感内伤总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/ee19fb5f.html title=《灵素节注类编》：外感内伤总论>《灵素节注类编》：外感内伤总论</a></li><hr><li><a href=../../cn/%E7%A7%91%E5%AD%A6/8d457852.html alt=《灵素节注类编》：诸肿胀病和诸积病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8d457852.html title=《灵素节注类编》：诸肿胀病和诸积病证>《灵素节注类编》：诸肿胀病和诸积病证</a></li><hr><li><a href=../../cn/%E7%A7%91%E5%AD%A6/913876f.html alt=《灵素节注类编》：运气要略缘起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/913876f.html title=《灵素节注类编》：运气要略缘起>《灵素节注类编》：运气要略缘起</a></li><hr><li><a href=../../cn/%E7%A7%91%E5%AD%A6/fba441d.html alt=《灵素节注类编》：诸风病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/fba441d.html title=《灵素节注类编》：诸风病证>《灵素节注类编》：诸风病证</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>