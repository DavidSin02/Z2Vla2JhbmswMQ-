<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>晚清“四大名臣”张之洞·诗集 | 极客快訊</title><meta property="og:title" content="晚清“四大名臣”张之洞·诗集 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/03024a9f0b5244a8a33bfdd6f7a122a7"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/373631b.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/373631b.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/373631b.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/373631b.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/373631b.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/373631b.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/373631b.html><link rel=canonical href=https://geekbank.cf/tw/%e7%a7%91%e5%ad%a6/373631b.html><meta property="article:published_time" content="2020-10-29T21:03:29+08:00"><meta property="article:modified_time" content="2020-10-29T21:03:29+08:00"><meta name=Keywords content><meta name=description content="晚清“四大名臣”张之洞·诗集"><meta name=author content="极客快訊"><meta property="og:url" content="/cn/%E7%A7%91%E5%AD%A6/373631b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>晚清“四大名臣”张之洞·诗集</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div class=pgc-img><img alt=晚清“四大名臣”张之洞·诗集 onerror=errorimg.call(this); src=https://p1.pstatp.com/large/pgc-image/03024a9f0b5244a8a33bfdd6f7a122a7><p class=pgc-img-caption></p></div><p>张之洞（1837～1909）字孝达，号香涛、香岩，又号壹公、无竞居士，晚年自号抱冰。汉族，清代直隶南皮（今河北南皮）人，洋务派代表人物之一，其提出的“中学为体，西学为用”，是对洋务派和早期改良派基本纲领的一个总结和概括；毛泽东对其在推动中国民族工业发展方面所作的贡献评价甚高，曾说过“提起中国民族工业，重工业不能忘记张之洞”。张之洞与曾国藩、李鸿章、左宗棠并称晚清“四大名臣”。</p><p>【哀时】</p><p>刁调青苹末，终致沙石飞。嵬騀金堤高，安知蚁穴危。清晏五十年，养此氓蚩蚩。文吏吾公醉，武卒市人嬉。江南信可哀，河北守者谁？势欲括赤县，与之作潢池。泰极否所伏，剥穷复继之。泰否乃天道，剥覆在人为。天道已板板，人事仍熙熙。</p><p>【白日一首示樊山】</p><p>又到山寒木瘦时，黄鸡白日去如驰。诗才已为尘劳尽，霜鬓空教海内知。</p><p>送远添愁身是客，解忧无效酒盈卮。梦中争苦烦惊醒，枥马依墙龁断萁。</p><p>【拜宝竹坡墓】</p><p>翰苑犹传四谏风，至尊能纳相能容。枫林留得愁吟老，晨乐疏星独听钟。</p><p>百疏危言日月光，差传子政作金方。市楼一琖良乡酒，那得鱼头共此觞。</p><p>【采桑曲】</p><p>紫燕对舞春风柔，风开桑眼青如油。家家晒箔急蚕事，女伴不作嬉春游。十七丫鬟臂苦短，大妇扶将小妇挽。蚕瘦叶稀不满筐，那有心情更回眼。谁家游侠儿，鸣鞭陌上走。自觉口中衔石阙，不知纤条伤素手。春日脉脉春云阴，恨无绿绮通春心。路人千百说长短，自惜年华自不禁。君不见，鲁国秋胡妇，忍死不受狂夫金。</p><p>【吹台行赠任丘边云航】</p><p>啸台低，吹台高，台下瓦砾生黄蒿。登台吊古逢吾曹，故人谁欤今边韶。大梁本是霸王地，至今白沙三丈没城壕。五季如风青城虏，惟有信陵死不腐。中原荡荡不自立，金戈蹂践徒辛苦。当年汴水入泗流，清明上河尚可游。南下朱仙四十里，大车辚辚，小车辘辘，彻夜无时休。一自河决汴流断，中州贫索来寇乱。锦衣甘食皆河兵，那有健儿习征战。君来蔡州营，我去宋州城。宋蔡相望列三帅，千群边马仍横行。尔我少年容易老，王粲从军欢情少。饮我酒，为君歌，金梁水月吹酒波。试看战骨白，岂惜朱颜酡。抱关侠士不可见，只有宪王乐府堪吟哦。</p><p>【慈仁寺双松犹存往观有作】</p><p>千步廊前车如织，归来中满不能食。无聊欲共草木语，城南双松上胸臆。</p><p>琳宫百堵无片瓦，远见精神出草棘。伟哉衣冠绮与黄，曾睹秦火三月熄。</p><p>龙鳞如掌丑愈妍，返照在顶晃黝碧。崇效僧图遭掠卖，长椿九莲难踪迹。</p><p>此寺瓷像亦俄空，佛救不得凭谁力。访旧多为游岱魂，求如汝寿那可得。</p><p>同游俱是感慨人，藉草相看到曛黑。往年妖乱等一梦，锦库成灰铜仙泣。</p><p>遗此区区老秃树，岂足增壮帝京色。虽不中用亦复佳。留与后来阮亭望溪弄笔墨。</p><p>【登采石矶】</p><p>艰难温峤东征地，慷慨虞公北拒时。衣带一江今涸尽，祠堂诸将竟何之。</p><p>众宾同洒神州泪，尊酒重哦夜泊诗。霜鬓当风忘却冷，危栏烟柳夕阳迟。</p><p>【登牛首山望终南曲江樊川辋川作歌】</p><p>我升燕台望太行，西旋北绕如龙翔。今登牛首望秦岭，南面连横如堵墙。</p><p>截然平壤起都会，桑干渭水浑流黄。幽雍以外降一等，汴京釜底洛土囊。</p><p>金陵仅栖偏安主，便有陂陀号龙虎。临安湖山最灵秀，低首称臣玩歌舞。</p><p>乃知丘壑与湖溪，止娱寒士游醯鸡。文章绮靡士气薄，市廛儇巧民心携。</p><p>赤乌草草樊山驻，乌喙郁郁会稽栖。平城广莫魏猾夏，和林荒苦元开基。</p><p>辽金并起黄龙外，周秦先居氵开渭西。建国由来戒沃土，势高气厚人文武。润色繁华由后王，当年山川本朴鲁。关中今日少王气。奥区自全非上计。</p><p>持戟百万无定形，以雍比幽广狭异。小儒论都逞雄才，欲建行宫望幸来。</p><p>小戎不敌回纥马，陆海已尽南山材。方今天子守四海，提控岂在西秦隈。</p><p>碣石难将渤海阻，丸泥岂禁函关开。后拥突骑护辽沈，前调兵食收江淮。</p><p>一朝立国有根本，况复驾驭今恢恢。守国在德亦在险，大险惟有轩辕台。</p><p>【东海行】</p><p>东海在何许，乃在神州东。振策登之罘，万里青蒙蒙。日月星汉互吞吐，</p><p>江淮河济来朝宗。鳀壑蜃窟多诡怪，齐人道是蓬莱宫。但见天吴鼓浪黑，</p><p>那有珊树殷天红。君不见排难鲁连子，玉貌却敌围。城中抗疏胡邦衡，屈膝苟活羞容容。一怒便欲从此逝，甘狎鱼鳖随蛟龙。皓皓不受浊流滓。《怀沙》《惜誓》将毋同。我本海滨士，独衔幽愤希高踪。坐对天池一长啸，</p><p>枯桑槭槭生天风。王伦不斩秦竟帝，吾舍二子将安从。</p><p>【读白乐天以心感人人心归乐府句】</p><p>诚感人心心乃归，君民末世自乖离。岂知人感天方感，泪洒香山讽谕诗。</p><p>【读宋史】</p><p>南人不相宋家传，自诩津桥警杜鹃。辛苦李虞文陆辈，追随寒日到虞渊。</p><p>【杜工部祠】</p><p>少乞残杯道已孤，老官检校亦穷途。荣名敢望李供奉，晚遇难齐高达夫。</p><p>凭仗诗篇垂宇宙，发挥忠爱在江湖。堂堂仆射三持节，那识流传借腐儒。</p><p>【古风】</p><p>橘柚生云梦，童童如羽葆。甘果既累累，冰蕤亦袅袅。华实均足珍，众雕见孤好。霜中溢清芬，能香不愿早。世人称松桂，兹物不复道。乃知耳目外，薶藏多瑰宝。</p><p>上山采苦菜，青青不盈筐。暮春茁寸玉，食之生清凉。菲薄野人味，岂荐鼎俎旁。自殊春荠甘，敢望秋藿香。贵人餍刍拳，肠腐亦当防。为君已内热，恐君不能尝。</p><p>山鸡对镜舞，盘旋无时休。文章召争竞，知与生为仇。不如抱我朴，神与太素游。儵忽不相凿，攻取当无由。人世纵迫隘，持此狎海沤。</p><p>西蜀严君平，下帘玩道德。襄阳司马徽，善鉴仍守默。褐衣卖畚人，治乱若黑白。抒之不可既，閟之亦自得。士不羞贫贱，有道处岩穴。</p><p>布衣受人恩，甘以身为酬。白日见肝胆，微生如蜉蝣。荆卿一酒人，晚遇燕太子。揕柱虎狼愁，气夺镐池鬼。战守术已尽，出奇岂得已。信陵破秦军，只为得士死。所惜时已晚，未并剧乐美。赵吟山木下，齐栖松柏里。大义独燕存，光芒照易水。</p><p>憔鲔悦回渊，惟鹿安茂林。濯莽何所恋，寒蛩乐以吟。大道随所挹，志士各有心。殊涂訾异端，党同感知音。不好自不知，暖姝岂足钦。为谋无相强，偏至方钩深。八纮罗群彦，一目焉得禽。</p><p>良马千里足，媚人不知貍。球场逐鸡狗，安辨𫘧与骐。不道无所用，安知非其时。塞草动朔风，喷玉偶一嘶。朝刷医无闾，夕饮西母池。但酬伯乐顾，岂为黄金羁。</p><p>霜气陨万物，长夜耿不眠。独立望九垓，高穹敻难攀。斗杓倦不转，流星如雨繁。昴毕生芒角，三台惚怳间。文昌倾厥筐，王良失其鞭。独有积尸气，灿白如纯绵。参斿靡不张，枉矢钝不穿。缩元武颈，虓怒白虎颜。森森华盖下，荧惑岂敢干。警旦盼神鸡，辉辉扶桑颠。</p><p>【国子监拜熙文贞王文敏两公祠遂观石鼓】</p><p>戟门阶下绿苔生，凤翥鸾翔老眼明。人纪未沦文未丧，岿然十鼓两司成。</p><p>【过芜湖吊袁沤】</p><p>七国连兵共叩关，知君却敌补青天。千秋人痛晁家令，曾为君王策万全。</p><p>民言吴守治无双，士道文翁教此邦。白叟青矜各私祭，年年万泪咽中江。</p><p>凫雁江湖老不材，百年世事不胜哀。盖公堂下青青树，曾见传杯读画来。</p><p>【过张绳庵宅】</p><p>廾年奇气伏菰芦，虎豹当关气势粗。知有卫公精爽在，可能示梦儆令狐。</p><p>【海水】</p><p>海水群飞舞蜃螭，甘泉烽火接令支。牟驼一旅犹言战，河上诸侯定出师。</p><p>地孽竟符苍鸟怪，天心肯使白龙危。春秋王道宏无外，狭量迂儒那得知。</p><p>十载艰虞选将才，牙旗玉帐上游开。不关陆九纶言痛，已见陶公义檄来。</p><p>盘敦肯捐河北地，衣冠幸免广明灾。江头余烬千门钅巢，蒲柳无春更可哀。</p><p>【和云门南河泊之作即同九佳韵】</p><p>江海无能一病骸，独欣薮泽免尘埋。早凉树鹊声先喜，残睡渔翁眼乍揩。</p><p>谋野曾无裨谌获，游车姑学邵雍乖。鉴湖傥荷君恩赐，致仕何妨被硬差。</p><p>【极乐寺海棠初开置酒会客】</p><p>今日不雨，明日复不雨。白日能笑花能语。今日不出，明日复不出，回风舞雪随黄土。火急邀客城西去，绛蕾如珠点碧树。莫嫌来早香未齐，犹胜繁枝逼春暮。当年合抱二十株，主僧蜕去花亦枯。一株傫然似房老，新丛稚齿斗娟好。忆昔上林未罢时，侍臣下直寻春嬉。五侯七贵来觅醉，棋子方褥青螺卮。即今游赏虽萧索，静昼晴光亦不恶。那须银烛按凉州，巾履徘徊到日落。秦翁白发非少年，心情犹逐春风颠。手裂冰缣写艳骨，醉来辄就花阴眠。君不见定惠院宇今寂寥，碧鸡坊底生蓬蒿。画成题诗付老衲，要令来者</p><p>思吾曹。</p><p>【江行望庐山】</p><p>朝见庐山临江漘，青翠腾跃来迎人。暮见庐山忽杳霭，首尾隐若龙登云。</p><p>从来倔强五岳外，鼓蠡作杯江为带。内蓄百涧包灵奇，外切太虚定澎湃。</p><p>江表名山数第一，俨若大贤兼通介。寻幽有约近十年，疗渴须酌康王泉。</p><p>学道未成游未遂，谁令怱遽妨萧闲。思得素心共山水，海客狎鸥呼不起。</p><p>苍苍五老笑我忙，高樯长风送旗尾。山林聚会尚阻格，世事难为可知矣。</p><p>人爱庐山高，我爱庐山深，欲到深处须抽簪。世无慧远堪结社，且听东林钟磬音。</p><p>【戒坛松歌】</p><p>策蹇寻山冒残暑，食宿招提已四五。仙嶂灵湫那得逢，枉使人畜挥汗雨。</p><p>精庐雕饰为檀越，佛衣陊剥见黄土。佛法一线在戒坛，叩门先听松声寒。</p><p>横广平台五十步，穆穆护法排苍官。墨云倒垂逾万斛，压折白石回阑干。</p><p>潮音震荡纤壒扫，气象已足肃群顽。矫如神龙下听去，赫若天王司当关。</p><p>十松庄慢皆异态，各各凌霄斗苍黛。一株偃蹇甘独舞，不与群松论向背。</p><p>此树问年臆可知，开皇下迄耶律代。门内白足鸣鼓钟，年年传法欺愚蒙。</p><p>何人饱食携坐具，享此万壑清凉风。风动树开见山趾，帝畿浩浩穷百里。</p><p>长波如带抱坛来，历劫不枯桑干水。回望西山众精蓝，只如房蜂与穴蚁。</p><p>彼法开山信有人，善踞灵奇为栖止。定知末法三千年，法终不灭松不死。</p><p>【金山观东坡玉带歌】</p><p>党人文字毁不留，章蔡疾之若仇仇。带一围落方外，山僧宝之若天球。岂惟僧俗知敬爱，压伏海门百灵怪。曾瞻黄伞对延英，更抵传衣镇法界。传衣传钵碎南华，道君玉押埋胡沙。可怜攒宫一片石，理宗不保归真伽。世事由来有反复，故主谪臣殊荣辱。南巡圣藻身后荣，宣仁社饭当年哭。我哀公遇诵公诗，八州遍到拜公祠。一事堪令古人羡，今是天海澄清时。四大五蕴皆空相，惜公爱公公岂知。欲访中泠桑田改，紫金浮玉成陆海。京口十年作战场，缁徒千人无一在。此玉不焦亦不濡，龙珠上护白虹采。峨眉险𪩘瞿唐艰，不如北固好江山。妙高台上月明夜，应见骖鸾数往</p><p>还。</p><p>【九曲亭】</p><p>华颠文武两无成，羞见江山照旆旌。只合岩栖陪老衲，石楼横榻听松声。</p><p>【九日慈仁寺毗卢阁登高谢麟伯何铁生陈六舟朱肯甫董研樵陈逸山王廉生同游】</p><p>吾欲反悲秋，秋气实快哉。木落天雨霜，万里无氛埃。志士如黄鹄，人海厌沈埋。且登三藏阁，何异九成台。磴道既多剥，步櫩又已摧。秋花亦疏薄，辛苦残僧栽。纷然俦侣集，解带倾尊罍。晴空拥太行，万马脱衔来。芦沟浊似汤，蓟丘低如坏。决云一雕起，拂霄群雁排。逸气翔寥廓，顿使襟抱开。诸公皆能赋，一一大夫才。下视九陌人，营扰徒喧豗。年年有重阳，望古令人哀。此寺盛明季，法筵閧如雷。国初犹庄严，庙市奇书堆。亭林赁庑住，渔洋游春回。近日寿阳相，重复辟蒿莱。坐客皆龙气，张陈朱曾梅。嘉会已陈迹，行径生荒苔。各自有千古，恨不相追陪。抚此白露零，感我玄鬓衰。靡靡枝上叶，常被商声催。请看双虬松，铁干无摧颓。牛山景下泣，秋井杜衔杯。二子孰为贤，悠悠非我怀。</p><p>【九日登天宁寺楼】</p><p>过阙当行复暂留，数将新绿到深秋。贪看野色时停骑，坐尽斜阳尚倚楼。</p><p>霜菊吐香侵岁晚，西山满眼隔前游。廊僧亦有苍茫感，何况当筵尽胜流。</p><p>【九月十九日八旗馆露台登高赋呈节庵伯严诸君】</p><p>矶上严城晚吹凉，凌风壮观补重阳。柳仍婀娜秋生色，荷已离披水吐光。</p><p>风动白波寒楚佩，梦回青琐在江乡。寒烟去雁穷怀抱，强为群贤一举觞。</p><p>【留滞都下日久时有唱酬】</p><p>李谢王袁宿草萋，区区风雅亦陵夷。薛能自忖无功业，不耻粗官好说诗。</p><p>【彭刚直公挽诗】</p><p>神州贯长江，其南际涨海。江海幸息浪，砥柱今安在。持危望同心，事棘公不待。回忆越祲昏，炎方门户殆。天降江神尊，气吞海若倍。军离终成睦，民恐顿忘馁。雪涛拥虎门，两角高崔嵬。孤军壁其外，免胄不披铠。共苦感士卒，任难服僚采。我亦受危任，同臭若兰茝。论奏出腐儒，谬谓谋可采。王师入龙编，虏肉不足醢。捣虚势已成，行成逞欺绐。返旆三军呿，撞斗老夫唉。天鉴刚且直，戆言宥不罪。两年栖庵闾，择地斥爽垲。雾潦看坠鸢，浸淫中肩骽。烂烂紫石棱，疏髯苍绕颏。扶掖始下床，英姿终不改。九州服威风，所至绝奸贿。灿烂妇孺口，张皇及琐嵬。画梅遍人间，自吐冰霜蕾。北归未过衡，一面至今悔。急难不尸位，此意空千载。袍泽入魂梦，孤愤结磊磈。鲸牙日锋厉，箕尾失光彩。群嵩岂任柱，雨泣问真宰。</p><p>【秦子衡为孙驾航画崇效寺丁香海棠卷】</p><p>奔走幽僻寻春花，白纸坊下逢僧家。禅房昼掩草断路，几年不见金犊车。朽株卧草强八尺，当年曾媚嬉春客。小丛薄艳不成娇，妸娜银钩黯石墨。王朱种花留诗句，翁吴题诗补花树。两孙来游尚有花，和诗写花费毫素。丁香千株圆，海棠霞晕扶春烟。至今纸上斗香色，疑骄似妒如能言。国初可怜多诗老，翁吴后来才渐小。祇今又作古人看，争使红芳不枯槁。劝君莫问西来阁，坏壁空廊宿燕鸽。唐贤石刻苔钱生，故相榜书蛛网络。京洛岁岁花连天，只有才调惭前贤。此图不灭花不老，人物苍茫二百年。</p><p>【秋日同宾客登黄鹄山曾胡祠望远】</p><p>群公整顿好家居，又见边尘战伐余。鼓角犹思助飞动，江山何意变雕疏。三年菜色灾应澹，一树岩香老未舒。我亦浮沈同湛辈，登盘愧食武昌鱼。</p><p>【秋兴】</p><p>归鸿警边吹，离羊嘶商音。夷则伤万物，肃然恻我心。夕溥砌菊露，晨损庭柯森。元蝉閟曼响，蜻蛚振促吟。虚堂?缃素，珍此一寸阴。陨落悚困学，澄颢愉烦襟。褰衣览城阙，披露西山岑。凉宇绛蝀敛，颓照碧氛沈。登稼农休耒，授衣女急针。荒陂稍夷旷，蒹葭犹萧椮。此日叹竭泽，昔游鉴清湛。潘生赋不达，汉武乐已淫。玩易自无闷，歌唐独思深。欲辨谁为质，命琖聊孤斟。游息止艺圃，翔集耽文林。谁云秋可悲，且操履霜琴。</p><p>【人日游草堂寺】</p><p>人日残梅作雪飘，出城携酒碧溪遥。无端杜老同心事，四海风尘万里桥。</p><p>【石钟山拜水师昭忠祠坐芸芍斋】</p><p>南疆水战两奇踪，赤壁东来数石钟。千里江湖成竹破，一时贤俊等风从。</p><p>灵旗月闪惊栖鹘，礨空波鸣起睡龙。太傅功名谁不赞，服公胜算在从容。</p><p>【蜀葵花歌】</p><p>兰论畹，蕙论亩，荷华菡萏泽陂有。看花满眼意始快，艰苦骄矜何足取。</p><p>世俗贵耳斗奢华，洛花道好蜀葵丑。十千一窠且难得，不赏园林赏罂缶。</p><p>可怜光采弄顷刻，愁阳愁雨劳逻守。田间野客爱蜀葵，谓是易生兼耐久。</p><p>娟若芙蓉斗秋霜，直如枲麻出蓬莠。烂然千朵应时发，粪溉岂出园奴手。</p><p>美锦难比缣利用，河豚岂如鲤适口。广庭廓落无雕饰，萝薜挂墙一尺厚。</p><p>花光喷溢充虚堂，最好旭初及雨后。我欲表微张此花，为集嘉客倾美酒。</p><p>此花虽贱君子贵，君子为谁？司马君实号迂叟。</p><p>【送莫子偲游赵州赴陈刺史之招】</p><p>黄沙舞风白日晡，眲叟束书戒仆伕。何事犯寒须冻结，南渡衡滱饥来驱。</p><p>臣朔履破不足道，君亦如此堪卢胡。蚤年高名动帝都，西南郑莫称两儒。</p><p>犍为文学毋敛尹，三千年上攀为徒。涩体惯作孟郊语，瘦硬能为李潮书。</p><p>今年京国朋不孤，瑰琦跌宕刘与吴。经生壮士各异态，臭味自合无差殊。</p><p>刘归吴逝君去国，远游宝璐何人沽。君诗送我西山麓，重裘装缠秋林疏。</p><p>我歌送君燕市外，剑筑萧瑟冬原枯。勿饮赵茶浇赵酒，平原公子无时无。</p><p>【送王壬秋归湘潭】</p><p>鸣华钟，调素琴。漆室老女方哀吟。不嫁不悲好颜色，不知何事伤春心。</p><p>春心千里岁华晚，洞庭风起白波卷。游子对酒思故乡，秋士登高悲送远。</p><p>不如一觞欢今夕，此会不比新亭集。横流能无沧海忧，陆沈差免神州泣。</p><p>情怀难遣游梁人，声价犹同入洛日。机云入洛正青春，屣履公卿竞到门。</p><p>东宫绝艳徐陵体，江左哀思庾信文。笔豪费尽珊瑚架，墨沈书残白练裙。</p><p>璧月如花照琼树，汉皇好文偏不遇。谈经何意动红阳，献策岂能感杨素。</p><p>贵游偶餍五侯鲭，微识早成豪士赋。作赋雕虫悔误身，横刀负羽耻依人。</p><p>河北军中呵太守，征西坐上笑参军。十年偃卧衡山里，侯王徒隶峥嵘起。</p><p>已知马槊胜文章，犹倚儒冠侮兵子。乡人不荐马长卿，生意刁骚殷仲文。</p><p>种柳江潭忽已老，蓬莱再到今扬尘。闲关北来谁共语，朝野欢娱奏钟鼓。</p><p>千官重见汉威仪，故宫仍是周禾黍。词客吊奇偶经过，野望苍梧涕泪多。</p><p>不信禳灾凭属玉，竟符妖谶陷铜驼。沈炯登台空拜表，梁鸿过阙独哀歌。</p><p>哀歌莫被中朝怒，拜表幡然念乡士。淮南丛桂娟娟生，不乐留住长安城。</p><p>秦嘉上计终思妇，王式征来本强行。九疑窈窕湘波绿，高楼正临湘水曲。</p><p>女儿授学书满床，小妇弹筝美如玉。尽添鸿宝付名山，会听蒲轮动空谷。</p><p>君去江干兰自芳，君诗荡气更回肠。欲从无奈湘潭水，我亦金门执戟郎。</p><p>【题董研樵太华冲雪图】</p><p>白日无语天云同，浩然忽忆莲花峰。望之纤揱类仙子，缟衣练帨凌虚空。</p><p>大麓乍叩玉泉院，弃基更求集灵宫。冰坚石泐马蹄踣，宾从敛手无能从。</p><p>独裹旃裘结縢𪨗，济胜之具天所丰。樵苏不出行迹灭，往往虎蹂参麋踪。</p><p>嘘气在须作集霰，悬瀑冻涧僵长虹。红衫踯躅出林表，那惜素面嫠寒风。</p><p>舍马而徒更十里，乃拂落雁过苍龙。鼯缘猱附两俱绝，铁緪下引天能通。</p><p>金神逃匿博箭烂，玉女老秃天浆封。回头眴栗不敢视，千里银海欺青瞳。</p><p>岩阿道人拔关出，瞠目讶是真灵逢。忍饥不闻噪干鹊，闭蛰免使愁元熊。</p><p>下观三辅只洼垤，飘飘便欲游鸿蒙。何用投书骇世俗，自厓而返亦已雄。</p><p>归来人家皆偃卧，呼酒百倒颇黎钟。趾皲手坼定始觉，襦袴更取桑薪烘。</p><p>看山琢句斗清峻，槎牙咄咄生心胸。两过华阴不登眺，悔我前日殊怱怱。</p><p>贵人游山待供帐，如此幽险谁能穷。伸图洗眼真叹绝，天下健者惟董公。</p><p>【题潘伯寅侍郎极乐寺看花图卷】</p><p>西郊密春云，出门澹尘虑。陟原得清旷，即麓转盘互。氵虢氵虢循澄流，霭霭见嘉树。南直贝子园，北眺西涯墓。郁郁鬘陀林，诸天散香雾。乔干肤皵茧，灌丛容妍嫭。哲王珠榜书，经师松牌句。侍郎敬爱客，于野集簪屦。鸣珂傔从屏，行厨觥筹具。所憾期集迟，绛雪纷委路。抚柯惓胜赏，驻景托绢素。前游值始华，嘉会我未与。后游已烂漫，良辰薄春暮。令姿少长年，畸士艰良遇。主僧笑我愚，狂华扰真悟。请图镇山门，永敕善神护。俯仰成今昔，兴怀等禊序。秾华有枯菀，妙墨无朽蠹。授简不能辞，窃比寒具污。</p><p>【题彭侍郎画梅画为何人所藏其人亦能画】</p><p>春分三日雨雪霏，闭门蒙幕篝薰衣。忽撑冷眼看冷画，怒蕊贴干交柯稀。此花倔强如此老，老将画笔龙夭矫。晕墨偶用华光法，放笔羞摹仲圭稿。但见岭头月挂树，不知世上霜杀草。岂止霜寒冰已坚，长松巨柏今凋残，独持幽艳媚空谷，石肠玉貌无人怜。日日画梅万毫秃，宝刀绣涩髀生肉。西邻有客喜贞苦，故遗驿使慰幽独。君欲报此一枝春，何不画作孤生竹。</p><p>【同张绳庵访僧心泉因与同游南洼】</p><p>簪组如林森机械，拙者转喉招嗔怪。辛苦酬答两无益，适野寻僧差足快。清远无如龙树阁，风水鳞鳞漾蒲稗。白日闲澹罕游人，午鸠独鸣寂梵呗。三人不知谁主客，错综谈端等针芥。会心即答倦即默，茗碗无温聊一嘬。此际鞿鞅尽摆脱，何异枯柳揩马疥。禅客洒落不参禅，偶参金石及书画。远识阮姚近戴刘，略述旧闻资感喟。海宁达受号博古，法眼炯炯同宗派。缥囊犀轴积如仓，投老尽偿柴米债。此亦五阴障真如，今朝始入四禅界。文畅爱文心无着，如满游山力未备。我虽钝根可渐磨，师老难回年齿迈。留此孤云伴我</p><p>游，洒然何知世网隘。</p><p>【铜鼓歌】</p><p>咸丰四年黔始乱，播州首祸连群苗。列郡扰攘自战守，盘江尺水生波涛。府兵远出连城陷，合围呼啸姎徒骄。纯皇天章久愈炳，义民岂惑狐鸱妖。我先大夫慷慨仗忠信，青衿白屋皆同袍。吴公祠下水清泚，百口并命甘一朝。冲焚罂听贼计尽，凿门而出穷追钞。民兵五千凭感激，疾如振箨覆其巢。奢香系颈降道左，济火革面居前茅。不见援师助空弮，那有馈饷分箪醪。三城百寨并扫荡，箐谷黯黮湔腥臊。收其积聚供馆谷，放其牛马还林皋。俘其子女赦不杀，授之畲田使耕薅。清酒一钟亦不饮，独取一物深于丁宁短于鼛。降夷稽首述故事，传自汉相安獞猺。呜呼汉相信神武，拜表讨贼先不毛。岂不知秦川宛洛皆争地，未清堂奥难及郊。堤官隗构四郡戴，攻心一语参军教。范铜为鼓赐酋长，坎地宝护埋山坳。岁时祀鬼乃敢击，芦笙巫唱纷嗷嘈。不然战斗合徒众，花鬘赤脚奔相招。一面足可直百牸，擅一为富擅十为酋豪。鼓亡苗灭古记语，以威报虐将焉逃。鬼方冀方远遥遥，致之重烦毡席包。连驽铜牙虽罕觏，此物犹见天威万古悬云霄。围径四尺修八寸，四耳无当约其腰。文螭蟠拏朱鹭翥，细乳三百有二相周遭。仿佛篆文不可辨，屡烦画肚终牙聱。土花绀碧沁肌理，雷纹宛转环皋陶。中心莹滑不留手，恰受二尺楢椎敲。良辰会客风日美，水面考击鸣蒲牢。如观溪峒跳明月，宰牛呷酒欢相邀。忽然蛮风卷瘴雨，中有铁马声萧萧。一击再击转激楚，战场万鬼皆啼嗥。不用趣战用行酒，铜龙悲愤发长号。国初诸老始赏咏，黄湄秋谷俱清超。查氏书堂复继起，徒为玩物争抽毫。我闻燕然既振旅，仲山宝鼎来归朝。此诗述德因爱物，子孙永宝当不祧。藏之宗祏无忘在莒事，亦知乃祖乃父于国宣勤劳。剖符领郡三十载，不蓄长物甘萧条。罗施石丑不足载，此鼓只如薏苡来南交。圣人有道四夷服，何用大食日本歌金刀。</p><p>【五北将歌·广州副都统乌兰泰】</p><p>桓桓都护须髯紫，平日爱兵如父子。万里征讨毒瘴乡，能结士心得士死。左江右江贼如麻，四方徵调糜虫沙。按炮持燧不敢发，一里以外犹呿嗟。始将火攻教懦卒，可惜利器无开花。老罴据险气山涌，水窦孤军摇不动。黑夜出奇卷甲来，以少击多无旋踵。独恨诸军不和辑，老将兀兀成孤立。桂林桥上铁雨飞，五管军民同雨泣。呜呼庸相真无谋，充骏任驽祸神州。当年若使乌向为两翼，安有长鲸直下江海成横流。</p><p>【五北将歌·湖北提督塔忠武齐布】</p><p>湘沸江腾虎出柙，千城百垒如摧拉。谁翻败局据胜势，破贼首见满洲塔。艰难起义曾太傅，左提右挈无人助。猛火光里识奇男，一旦英雄归驾驭。南来帐下三百人，一一材武皆冠军。童彭刘毕劘豺虎，杨鲍黄李翔风云。军门神武殆天授，能用水师兼步斗。六合枪诀无人学，出必先人归殿后。上游湘潭城，下游九江郡，行二千里无顿刃，兵势如龙贼如草，百船銕钅巢一宵烬。归营僵卧不知人，明朝蓐食仍陷阵。田镇故垒临江湄，父老方之叹且悲。中兴诸将列茅土，开创风气非公谁。我闻但有胜将无胜兵，惟在运用能神明。请看塔公部下诸将士，岂分勇营与绿营。</p><p>【五北将歌·科尔沁僧忠亲王】</p><p>南军尚持重，北军尚剽疾。湘淮两帜战江表，河北独有名王一。中原旷荡几千里，铁骑腾蹴一万匹。神京既奠遂南下，年年征讨无休日。海东劲卒材昂藏，漠南蕃部性雄强。目瞋语难孰能驭，指挥赴敌如驱羊。射雕羽箭二斤重，诈马绳竿九尺长。正兵螺旋迭进退，奇兵鸟翼相舒张。不知何者为兵法，但见万马并为一马无能当。连镇街，冯官屯。杞县城，金楼村。白莲池上东捻灭，马山口外西捻奔。大沽夷船亦夺气，蒙城苗练先亡魂。大功数十小战不知数，所到惊呼赤面如天神。诚感悍镇化野性，指授良将成高勋。残寇狂走趣战迫，强驽穿缟不自惜。红旗一队称军锋，先向平原洒战血。尽歼大憝覆鸟巢，甘酬素志归马革。廿年大帅多如林，车后遗弃粱肉庑下堆黄金。阿史社尔行军无卧具，沙陀朱耶报国惟赤心。虮虱满甲几曾浣，刍藁一束时难寻。艰苦廉朴鉴天地，家家私祭同沾襟。呜呼！异姓贤王罗青史，李郭徐常非其比。不独战功近掩策凌超勇王，合将忠诚远追扩廓奇男子。</p><p>【五北将歌·塔尔巴哈台参赞大臣署伊犁将军锡纶】</p><p>匈奴象人射郅都，楚祭北门为黔夫。敌国所恶我所宝，羊陆市诈将人愚。迩来阃外盛材武，敢战内寇怯战虏。何况罗刹逞睢盱，六国同声畏狼虎。一自昆弥叛不朝，王庭十载沦天骄。狡黠老渔伺便利，盗据瓯脱容逋逃。豪杰陷贼能自拔，习惯沙场从结发。贤父战死沙州城，桓靖美谥荣忠骨。贤兄博学高名起，武达文通一门里。国难家仇在西域，孤儿甘赴边城死。绝远无如塔城孤，斗入斯科环杂胡。藩篱外收哈萨克，掎角内结呼土图。匈奴未灭家何有，闭壁不许通妻孥。垦荒起疲变重镇，鄂博一步谁能逾。西邻责言众积毁，热血未冷霜盈颅。玉门望断敌人喜，刀笔纠擿纷纷起。私文不责许田郑，恩宽仅杀饰终仪，柳翣凄凉归万里。二卵弃将古有之，长城顿坏今已矣。鼓鼙声壮磬声悲，我皇听之思者谁。屯田未熟征夫老，界上来争帕尔碑。</p><p>【五北将歌·西安将军多忠勇隆阿】</p><p>明公将步布将骑，纵横天下皆如意。胡公东征善知人，鲍步多骑左右臂。收取太湖扼潜山，奇兵横绝集贤关。马队八百敌万众，无发无捻无精坚。陈狗失穴如游拂，鼎内安庆无援已在掌握间。江淮大局进退在一战，挂车河水流血成朱殷。古来骑将专击搏，今看陷阵良足乐。灌婴季布平阳侯，不及将军有智略。关中祸乱留花门，三辅焦烂无完村。外援到陕已却步，内兵渡渭徒迸奔。将军钟鼓鸣灞上，终南山色开朝昏。盩厔坚巢城如铁，将星遽碎城亦裂。部下金善长穆王曹雷，余威扫尽葱岭雪。从来步骑难兼长，何况能谋能战平生无败创。所恨仓卒不待一二载，生写形容上紫光。</p><p>【五忠咏·册亨州同云骑尉刘宝善】</p><p>贤子册亨吏，尊公老岸司。卑官如一辙，惨节不同时。野哭红江暗，招魂碧血滋。欲求公百辈，为帝守边陲。</p><p>【五忠咏·石阡知府严谨叔和】</p><p>溪峒飞鸢处，凄凉马援兵。樵苏艰一饱，秦越厄连营。决胜宾僚智，扶衰骨肉情。如何箕尾促，不得话平生。</p><p>【五忠咏·署都匀知府高廷瑛式如】</p><p>文采蜚科第，称师艾至堂。义师巡助远，儒吏伍从王。肺附皆虞殡，同袍又国殇。城云丛坏气，祠俎并英光。</p><p>【五忠咏·署贵西道巴图鲁于钟岳伯英】</p><p>部曲从先子，艰难矢石中。论诗七子杰，破阵万夫雄。缟素孤儿泪，丹青乃祖风。牂柯迟悔祸，不奏贵西功。</p><p>【五忠咏·思南府学训导张鸿远】</p><p>甫成倾盖乍，遽报夕烽来。凤羽寒虽短，豺牙厉不摧。涣奔时事棘，守道腐儒哀。凄咽乌江水，相期愧不才。</p><p>【西山】</p><p>西山佳气自葱葱，闻见心情百不同，花院无从寻道士，都人何用看衰翁。 藁街列第峥嵘起，前殿南军顾盼雄。新旧只今分半坐，庙堂端费斡旋功。</p><p>【谒胡文忠公祠】</p><p>枢轴安危第一功，上游大定举江东。目营四海无畦町，手疏群贤化党同。</p><p>江汉重瞻周雅盛，山林始启楚风雄。长沙靖乱诚相似，未及高勋又赤忠。</p><p>二老当年开口笑，九原今日百身悲。敢云驽钝能为役，差幸心源早得师。</p><p>圣虑当劳破吴后，雄心不瞑渡河时。安攘未竟公遗憾，儌福英灵傥有知。</p><p>【易实甫以司马温公残帖砚见赠乃温公与其侄九承议手札后半段其眉亦缺数字就残石作砚叶东卿故物翁覃溪刻字题为断碑砚误上有元吾子行印及昌龄印昌龄满洲人乾隆时官学士多藏旧椠本书余每见之印朱文曰长白敷槎氏李南涧日记载其人疑此为昌龄所刻诸家真迹法帖不详帖何名又不知真迹在何所此其半石也】</p><p>介甫书颠狂，子瞻书豪纵。穆穆司马公，落墨必谨重。邪异贤亦殊，朝局成一閧。宵磨党碑名，俘掠花石贡。贵贱在公道，残帖今传诵。遗书问九郎，无异鹄鹜讽。忽忆《停云帖》，书势相伯仲。结体取宽平，挫笔少纵送。固知任诚悫，或少智术控。誉王已过厚，任蔡良可痛。独惜通鉴稿，细书失充栋。此石仅八寸，其价璆璧共。幸免佞人污，壶卢未押缝。易生信慷慨，如石充僧供。坳墨谨洗涤，廉棱戒磨砻。作我方正友，泚笔岂敢弄。嗟哉六月相，昊天不祚宋。绍述肆诋诬，天怒神怨恫。政荒相若鬼，敌喜国如梦。居洛十八载，伏如鸡处瓮。有园甚荒率，忘机到仆从。花药助读书，独乐不与众。我意独慕此，守黑甘无用。点易滴新泉，石田春可种。谁能考凤墅，抱残夸博综。</p><p>【正月初二日同杨叔峤登楼望余雪】</p><p>自丑银幡白发人，晴光喜见照城闉。山通佳气犹明雪，江泛柔波已漾春。冠佩渐劳知老至，羽书方急愧年新。悯牛谁诵《河东赋》，清啸南楼恐不伦。</p><p>【正月十七日发金陵夕至牛渚】</p><p>牛渚春波浅涨时，武昌官柳已成丝。东来温峤曾无效，西上陶桓抑可知。</p><p>【政务处诸公招同樊樊山廉访游积水潭示樊山】</p><p>东省夔龙坐上齐，招凉同到后门西。旧人惟有樊山老，愁绝僧墙续旧题。</p><p>对岸乔林付爨烟，荷花愈少愈堪怜。虽然不是沧桑事，但惜西涯变稻田。</p><p>【中兴一首答樊山】</p><p>流转江湖鬓已皤，重来阙下扶铜驼。故人第宅招魂祭，胜地林亭掩泪过。</p><p>前席颇怜非少壮，小忠犹得效蹉跎。神灵今有中兴主，准拟浯溪石再磨。</p></div><div class="post-meta meta-tags"><ul class=clearfix><li><a>'张之洞','诗集','名臣'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>