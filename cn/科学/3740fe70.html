<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>古代名著对于“三焦”的认识举隅，有形无形之辨 | 极客快訊</title><meta property="og:title" content="古代名著对于“三焦”的认识举隅，有形无形之辨 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/b5134f3fb65d4cb982c80b1461d325db"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/3740fe70.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/3740fe70.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/3740fe70.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/3740fe70.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/3740fe70.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/3740fe70.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/3740fe70.html><link rel=canonical href=https://geekbank.cf/tw/%e7%a7%91%e5%ad%a6/3740fe70.html><meta property="article:published_time" content="2020-11-14T20:53:27+08:00"><meta property="article:modified_time" content="2020-11-14T20:53:27+08:00"><meta name=Keywords content><meta name=description content="古代名著对于“三焦”的认识举隅，有形无形之辨"><meta name=author content="极客快訊"><meta property="og:url" content="/cn/%E7%A7%91%E5%AD%A6/3740fe70.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>古代名著对于“三焦”的认识举隅，有形无形之辨</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>《外经微言·三焦火篇》</strong></p><p>少师曰：<strong>三焦无形</strong>，其火安生乎？岐伯曰：三焦称腑，<strong>虚腑也</strong>。<strong>无腑而称腑，有随寓为家之义。</strong>故逢木则生，逢火则旺，即逢金逢土，亦不相仇而相得，总欲窃各脏腑之气以自旺也。少师曰：三焦耗脏腑之气，宜为各脏腑之所绝矣，何以反亲之也？岐伯曰，<strong>各脏腑之气，非三焦不能通达上下，故乐其来亲而益之以气</strong>，即有偷窃，亦安焉而不问也。少师曰：各脏腑乐与三焦相亲，然三焦乐与何脏腑为更亲乎？岐伯曰：最亲者，胆木也。胆与肝为表里，是肝胆为三焦之母，即三焦之家也。无家而寄生于母家，不无府而有府乎。然而三焦之性喜动恶静，上下同流，不乐安居于母宅，又不可谓肝胆之宫竟是三焦之府也。少师曰：三焦，火也，火必畏水，何故与水亲乎？岐伯曰：三焦之火最善制水，非亲水而喜入于水也，盖水无火气之温则水成寒水矣。寒水何以化物。故肾中之水得三焦之火而生，膀胱之水得三焦之火而化，火与水合，实有既济之欢也。但恐火过于热，制水太甚，水不得益而得损，必有干燥之苦也。少师曰：然则何以治之？岐伯曰：泻火而水自流也。少师曰：三焦无腑，泻三焦之火，何从而泻之？岐伯曰：视助火之脏腑以泻之，即所以泻三焦也。少师曰：善。</p><p><strong>《医学真传·三焦》</strong></p><p>三焦者，上、中、下少阳之气所主也。五脏合五腑，三焦一腑无脏与合，故曰是孤之腑也。不但无脏与合，而三焦之腑，且将两脏；将，犹偕也，是以腑而并脏也。不但将两脏，而六腑之气，俱合三焦，故又曰是六腑之所与合者。是三焦之气，合脏合腑，彻上彻下，彻外彻内，人身莫大之腑也。证之经论，其理自明。<strong>《灵枢·本俞》论云：肺合大肠，大肠者传道之腑；心合小肠，小肠者受盛之腑；肝合胆，胆者中精之腑；脾合胃，胃者五谷之腑；肾合膀胱，膀胱者津液之腑。以明五脏合五腑。其三焦一腑，下属肾，上连肺，将乎两脏。</strong>经云：少阳属肾，肾上连肺，故将两脏。谓少阳主三焦，下焦将肾脏，上焦将肺脏也。虽将两脏，职不离腑，故又云：<strong>三焦者，中渎之腑也，水道出焉，属膀胱，是孤之腑也，是六腑之所与合者。</strong>由此推之，则三焦为中渎腑，属膀胱而出水道，无脏与合，是孤之腑也。孤者，独也，谓独任其上、中，下之化机也。既曰将乎两脏，又曰六腑与合，是三焦一腑，则较之诸腑而独尊，岂如一腑合一脏而已耶！仲师云：<strong>肌腠者，是三焦通会元真之处，荣卫不相将，则三焦无所仰，形冷恶寒者，三焦伤也</strong>。又云：三焦各归其部，上焦不归者，噫而酢吞；中焦不归者，不能消谷引食；下焦不归者，则遗溲。仲师之言，即《灵枢经》所云上焦出胃上口，中焦并胃中，下焦别回肠、注于膀胱而渗入者是也。经又云：上焦如雾，中焦如沤，下焦如渎。合观经论，则上脘、中脘、下脘，即上焦、中焦、下焦也；三焦所出之部，即三焦所归之部也。<strong>三焦虽无有形之腑，实有所出所归之部，抑且彻上彻下，彻外彻内，较诸腑而尤尊也。</strong>昔人不体经论，有谓三焦无脏空有名者，有谓三焦属命门，有脏有名者，各执臆说，聚论不休。观诸经论，其义自明，有形无形，可以悟矣。</p><p><strong>《三因极-病证方论·三焦精腑辩证》</strong></p><p>古人谓左肾为肾脏，其腑膀胱；右肾为命门，其腑三焦。三焦者，有脂膜如手大，正与膀胱相对，有二白脉自中出夹脊而上贯于脑。所以《经》云∶<strong>丈夫藏精，女子系胞。以理推之，三焦当如上说，有形可见为是。</strong>扁鹊乃云∶三焦有位无形，其意以为上中二焦，如沤如雾，下焦如渎，不可遍见，故曰有位无形。而王叔和辈，失其旨意，遽云无状，空有名，俾后辈承缪不已。且名以名实，无实奚名，果其无形，尚何以藏精系胞为哉。其所谓三焦者何也?上焦在膻中，内应心；中焦在中脘，内应脾；下焦在脐下，即肾间动气，分布人身，有上中下之异。</p><p><strong>《备急千金要方·三焦脉论第四》</strong></p><p>论曰：夫三焦者，一名三关也。上焦名三管反射，中焦名霍乱，下焦名走哺。合而为一，有名无形，主五脏六腑往还神道，周身贯体，可闻而不可见，和利精气，决通水道，息气肠胃之间，不可不知也。三焦名<strong>中清之腑</strong>，别号<strong>玉海</strong>。水道出属膀胱合者，虽合而不同。上中下三焦同号为孤腑，而营出中焦，卫出上焦。营者络脉之气道也，卫者经脉之气道也。其三焦形相厚薄大小，并同膀胱之形云。</p><p><strong>《此事难知·问三焦有几》</strong></p><p>《灵枢》云：脐下膀胱至足，为足三焦。右手尺脉为命门，包络同胗，此包络亦有三焦之称，为命门之火，游行于五脏之间，主持于内也。手三焦主持上也，足三焦主持下也，上、中、下三焦通为一气，卫于身也，为外护。既已头至心，心至脐，脐至足为状也，呼为三焦有名也，以为无状可呼？经云：三焦者，水谷之道路也，<strong>却是有形状</strong>，何以然？上焦者，主内而不出；中焦者，主腐热水谷；下焦者，主出而不纳。故经曰：上焦如雾，中焦如沤，下焦如渎也。手经者，主持上也；足经者，主持下也；命门者，主持中也。为卫者，护持外也。三焦元气为父之气散也，包络相从母也，并行而不相离，母之元气也，故俱会于胸中。经云：膻中之分，父母居之，气之海也，如天地之尊，不系五形。</p><p><strong>《诸病源候论·三焦考论》</strong></p><p>三焦者，上焦、中焦、下焦是也。上焦之气，出于胃上口，并咽以上，贯鬲，布胸内，走掖，循太阴之分而行，上至舌，下至足阳明，常与荣卫俱行，主内而不出也。</p><p>中焦之气，亦并于胃口，出上焦之后，此受气者，泌糟粕，承津液，化为精微，上注于肺脉，乃化而为血。主不上不下也。</p><p>下焦之气，别回肠，注于膀胱而渗入焉，主出而不内。故水谷常并居于胃，成糟粕而俱下于大肠也。谓此三气，焦干水谷，分别清浊，故名三焦。三焦为水谷之道路，气之所终始也。</p><p><br></p><div class=pgc-img><img alt=古代名著对于“三焦”的认识举隅，有形无形之辨 onerror=errorimg.call(this); src=https://p3.pstatp.com/large/pgc-image/b5134f3fb65d4cb982c80b1461d325db><p class=pgc-img-caption></p></div><p><strong>《三指禅·三焦辨》</strong></p><p>《难经》注三焦，一则曰∶有名无形，与手厥阴相表里。再则曰∶有名无形，其经属手少阳。词旨极为明白。叔和定《脉经》，因之以立论，可谓善于祖述矣。考三焦之功用，乃人身最关要之腑，如天地之三元总领五脏、六腑、营卫、经络之气，而为诸气之宗。以其资生于肾，与肾合气，肾为原气之正，三焦为原气之别，并命门而居，候脉者，亦候之右尺，可谓深知经脉者。余谓不然，上焦主内而不出，其治为膻中；中焦主腐熟水谷、其治在脐旁；下焦主出而不内，其治在脐下一寸。既平列上、中、下三焦，候脉自宜候寸、关、尺三部。</p><p><strong>《经络考·三焦手少阳脉》</strong></p><p><strong></strong>经本有名有形，其经络起于手第四指之关冲穴，而止于面部之耳后丝竹空，其府附乎右肾。后世以为无状有名者非。其祸始于秦越人，而成于王叔和也。其脉见于右手尺部，厥阴、心包络为表里。《素问》曰：三焦者，决渎之官，水道出焉</p><p><strong>《外台秘要·三焦脉病论二首》</strong></p><p>《删繁》论曰∶夫三焦者，一名三关也。上焦名三管反射，中焦名霍乱，下焦名走哺，合而为一，有名无形，主五脏六腑，往还神道，周身贯体，可闻不可见，和利精气，决通水道，息气脾胃之间，不可不知也。凡上焦三管反射者，通三焦名，中清之腑也，别号玉海、水道，出属膀胱，合者虽合而不同。上、中、下三焦，同号为孤之腑也。而营出中焦，卫出上焦。（荣者是络脉之气道，卫者是经脉之气道也。）上焦如雾，（雾者，霏霏起上也。）起于胃上管，并咽以上，贯膈布胸中走腋，循足太阴之分而行，还注手阳明，上至舌，下注足阳明。常以荣卫俱行于阳二十五度，行阴亦二十五度，为一周，日夜五十周身，周而复始，大会于手太阴。手少阳也，主心肺之病，内而不出。人有热则饮食下胃，其气未定，汗则出，或出于面，或出于背，或出于身手，皆不循卫气之道而出。盖外伤于风，内开腠理，毛蒸理泄，卫气走之，故不得循其道，此气剽悍滑疾，见开而出，故不得从其道，名曰漏泄。其病则肘掌痛，食先吐而后下，气不续胸，膈间厌闷，所以饮食先吐而后下也；寒则精神不守，泄下便利，语声不出，若实则上绝于心，若虚则引气于肺。（出第四卷中。《千金》同）</p><p><strong>《医学启源·三焦》</strong></p><p>三焦者，人之三元之气也，号曰中清之腑。总领五脏六腑，荣卫经络，内外左右上下之气也。三焦通，则上下内外左右皆通也。其于灌体周身，和内调外，荣养左右，宣通上下，莫大于此也。又名玉海水道。上则曰三管，中则曰霍乱，下则曰走泄，名虽三而归其一，<strong>有其名而无其形，亦号孤独之府。</strong>而卫出于上，荣出于中，上者络脉之系也，中者经脉之系也，下者水道之系也，亦又属膀胱之宗始，主通阴阳，调虚实，呼吸。三焦之气和则内外和，逆则内外逆也。故云三焦者，人之三元之气也。</p><p><strong>《医理真传·三焦部位说》</strong></p><p>上焦统心肺之气，至膈膜；中焦统脾胃之气，自膈膜下起而至脐中；下焦统肝肾之气，自脐中起而至足。上焦天也（即上元）。中焦地也（即中元）。下焦水也（即下元）。天气下降于地，由地而入水；水气上升于地，由地而至于天。故曰：“地也者，调和阴阳之枢机也。”三焦之气，分而为三，合而为一，乃人身最关要之府，一气不舒，则三气不畅，此气机自然之理。学者即在这三焦气上探取化机，药品性味探取化机，便得调和阴阳之道也</p><p><strong>《医宗金鉴·三焦经文》</strong></p><p>经云：上焦如雾，中焦如沤，下焦如渎。又云：三焦者，决渎之官，水道出焉。</p><p>又云：是经少血多气。</p><p>《中藏经》云：三焦者人之三元之气也，号曰中清之腑，总领五脏六腑，营卫经络，内外、左右、上下之气也。三焦通则内外、左右、上下皆通也，其于周身灌体，和内调外，荣左养右，导上宣下，莫大于此也。</p><div class=pgc-img><img alt=古代名著对于“三焦”的认识举隅，有形无形之辨 onerror=errorimg.call(this); src=https://p9.pstatp.com/large/pgc-image/23d52d8b0c5d4194ad538d9044d4e58b><p class=pgc-img-caption></p></div><p><strong>《类经·脏腑有相合，三焦曰孤腑》</strong></p><p>《灵枢·本输篇》）少阳属肾，肾上连肺，故将两脏。</p><p>（少阳，三焦也。三焦之正脉指天，散于胸中，而肾脉亦上连于肺；三焦之下腧属于膀胱，而膀胱为肾之合，故三焦亦属乎肾也。然三焦为中渎之府，膀胱为津液之府，肾以水脏而领水府，理之当然，故肾得兼将两脏。将，领也。两脏，腑亦可以言脏也。《本脏篇》曰：肾合三焦膀胱。其义即此。）</p><p>三焦者，中渎之府也，水道出焉，属膀胱，是孤之府也。是六腑之所与合者。</p><p>（中渎者，谓如川如渎，源流皆出其中也。即水谷之入于口，出于便，自上而下，必历三焦，故曰中渎之府，水道出焉。膀胱受三焦之水，而当其疏泄之道，气本相依，体同一类，故三焦下腧出于委阳，并太阳之正入络膀胱约下焦也。然于十二脏之中，惟三焦独大，诸脏无与匹者，故名曰是孤之府也。）</p><p>【愚按】：本篇之表里相配者，肺合大肠皆金也，心合小肠皆火也，肝合胆皆木也，脾合胃皆土也，肾合膀胱皆水也；惟三焦者，虽为水渎之府，而实总护诸阳，亦称相火，是又水中之火府。故在本篇曰三焦属膀胱，在《血气形志篇》曰少阳与心主为表里。盖其在下者为阴，属膀胱而合肾水；在上者为阳，合包络而通心火。此三焦之所以际上极下，象同六合，而无所不包也。观本篇六腑之别，极为明显。以其皆有盛贮，因名为府；而三焦者曰中渎之府，是孤之府，分明确有一府。盖即脏腑之外，躯体之内，包罗诸脏，一腔之大府也。故有中渎是孤之名，而亦有大府之形。《难经》谓其有名无形，诚一失也。是盖譬之探囊以计物，而忘其囊之为物耳。遂致后世纷纷，无所凭据，有分为前后三焦者，有言为肾旁之脂者，即如东垣之明，亦以手三焦足三焦分而为二。夫以一三焦，尚云其无形，而诸论不一，又何三焦之多也？画蛇添足，愈多愈失矣，后世之疑将焉释哉？余因着有《三焦包络命门辨》，以求正于后之君子焉。详见《附翼》第三卷。）</p><p><strong>《医学衷中参西录·三焦考》</strong></p><p>认为三焦即网油，其根蒂连于命门。</p><p>《内经·论勇篇》谓：“勇士者，三焦理横；怯士者，三焦理纵。”</p><p>《内经·胀论篇》谓：“三焦胀者，气满皮肤中，轻轻然而不坚。”</p><p>《内经·本藏篇》谓：“密理厚皮者，三焦膀胱厚；粗理薄皮者，三焦膀胱薄；疏腠理者三焦膀胱缓；皮急而无毛者，三焦膀胱急；毫毛美而粗者，三焦膀胱直；稀毛者，三焦膀胱结。”。</p><p>扁鹊谓，肾间动气为三焦之原。<strong>夫肾间动气之处即相火也。</strong>为网油即是三焦，其根蒂与命门相连，故命门中之动气，可为三焦之原也。</p><p>又王叔和《脉经》，相火、三焦、心胞之脉皆诊于右尺，后世论脉者多非之。及观唐氏三焦即网油，其根蒂连于命门之说，乃知三焦与心胞皆与相火同生于命门，故可同诊于右尺。叔和晋人，去古未远，其着《脉经》定有师传，必非凭空拟议。先贤、后贤合符同揆，《脉经》得唐氏之说而《脉经》可信，即唐氏之说征以《脉经》之部位而亦可确信也。</p><p>又徐灵胎谓：“《内经》言三焦者不一，皆历言其纹理厚薄与其出入贯布，况既谓之腑，则明是藏蓄泌泻之具。但其周布上下，包括脏腑，非若五腑之形各自成体也。”观徐氏之论三焦，虽未明言三焦即是网油，而究其周布上下，包括脏腑，非若五腑之形各自成体数语，尽形容出网油之状，特当时无网油之名词，故为名言出网油即三焦耳。徐氏于医学考核最精，其所言者，固非无根据而虚为拟议也。</p><p>陈无择谓：“三焦是脐下脂膜。”是明指网油为三焦矣。</p><p><br></p><p>综上可以看出，还是三焦有形更有理论依据，三焦的功能认识还是比较一致的，即《中藏经》所说的三元之气，总领五脏六腑，营卫经络，内外、左右、上下之气也。</p><p><br></p><div class=pgc-img><img alt=古代名著对于“三焦”的认识举隅，有形无形之辨 onerror=errorimg.call(this); src=https://p1.pstatp.com/large/dfic-imagehandler/a8431faa-79e3-44ad-ad00-f20ff2456d42><p class=pgc-img-caption></p></div></div><div class="post-meta meta-tags"><ul class=clearfix><li><a>'认识','举隅','无形'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>