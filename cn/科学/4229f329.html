<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>辞赋精选诗句_描写辞赋精选的50首古诗 | 极客快訊</title><meta property="og:title" content="辞赋精选诗句_描写辞赋精选的50首古诗 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/17fec84a9b87433bbbf5fa27853de0a3"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/4229f329.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/4229f329.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/4229f329.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/4229f329.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/4229f329.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/4229f329.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/4229f329.html><link rel=canonical href=https://geekbank.cf/tw/%e7%a7%91%e5%ad%a6/4229f329.html><meta property="article:published_time" content="2020-11-14T20:56:14+08:00"><meta property="article:modified_time" content="2020-11-14T20:56:14+08:00"><meta name=Keywords content><meta name=description content="辞赋精选诗句_描写辞赋精选的50首古诗"><meta name=author content="极客快訊"><meta property="og:url" content="/cn/%E7%A7%91%E5%AD%A6/4229f329.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>辞赋精选诗句_描写辞赋精选的50首古诗</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><br></p><p><strong>阿房宫赋 - 唐代·杜牧</strong></p><p>六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。(不知乎 一作：不知其；西东 一作：东西) 妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不见者，三十六年。(有不见者 一作：有不得见者)燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙！使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！ 呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。</p><p><strong>醉翁亭记 - 宋代·欧阳修</strong></p><p>环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。</p><div class=pgc-img><img alt=辞赋精选诗句_描写辞赋精选的50首古诗 onerror=errorimg.call(this); src=https://p1.pstatp.com/large/pgc-image/17fec84a9b87433bbbf5fa27853de0a3><p class=pgc-img-caption></p></div><p><strong>秋声赋 - 宋代·欧阳修</strong></p><p>欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。其触于物也，𫓩𫓩铮铮，金铁皆鸣；又如赴敌之兵，衔枚疾走，不闻号令，但闻人马之行声。予谓童子：“此何声也？汝出视之。”童子曰：“星月皎洁，明河在天，四无人声，声在树间。” 余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱。其所以摧败零落者，乃其一气之余烈。夫秋，刑官也，于时为阴；又兵象也，于行用金，是谓天地之义气，常以肃杀而为心。天之于物，春生秋实，故其在乐也，商声主西方之音，夷则为七月之律。商，伤也，物既老而悲伤；夷，戮也，物过盛而当杀。” (余曰 一作：予曰) “嗟乎！草木无情，有时飘零。人为动物，惟物之灵；百忧感其心，万事劳其形；有动于中，必摇其精。而况思其力之所不及，忧其智之所不能；宜其渥然丹者为槁木，黟然黑者为星星。奈何以非金石之质，欲与草木而争荣？念谁为之戕贼，亦何恨乎秋声！” 童子莫对，垂头而睡。但闻四壁虫声唧唧，如助予之叹息。</p><p><strong>滕王阁序 - 唐代·王勃</strong></p><p>豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电清霜，王将军之武库。家君作宰，路出名区；童子何知，躬逢胜饯。(豫章故郡 一作：南昌故郡) 时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。（层峦 一作：层台；即冈 一作：列冈；仙人 一作：天人；飞阁流丹 一作：飞阁翔丹） 披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。(轴 通：舳；迷津 一作：弥津；云销雨霁，彩彻区明 一作：虹销雨霁，彩彻云衢) 遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？(遥襟甫畅 一作：遥吟俯畅) 嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！(见机 一作：安贫) 勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔： 滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。</p><p><strong>岳阳楼记 - 宋代·范仲淹</strong></p><p>庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎？若夫淫雨霏霏，连月不开，阴风怒号，浊浪排空；日星隐曜，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？时六年九月十五日。</p><p><strong>思旧赋 - 魏晋·向秀</strong></p><p>余与嵇康、吕安居止接近，其人并有不羁之才。然嵇志远而疏，吕心旷而放，其后各以事见法。嵇博综技艺，于丝竹特妙。临当就命，顾视日影，索琴而弹之。余逝将西迈，经其旧庐。于时日薄虞渊，寒冰凄然。邻人有吹笛者，发音寥亮。追思曩昔游宴之好，感音而叹，故作赋云： 将命适于远京兮，遂旋反而北徂。济黄河以泛舟兮，经山阳之旧居。瞻旷野之萧条兮，息余驾乎城隅。践二子之遗迹兮，历穷巷之空庐。叹黍离之愍周兮，悲麦秀于殷墟。惟古昔以怀今兮，心徘徊以踌躇。栋宇存而弗毁兮，形神逝其焉如。昔李斯之受罪兮，叹黄犬而长吟。悼嵇生之永辞兮，顾日影而弹琴。托运遇于领会兮，寄余命于寸阴。听鸣笛之慷慨兮，妙声绝而复寻。停驾言其将迈兮，遂援翰而写心。</p><p><strong>登楼赋 - 两汉·王粲</strong></p><p>登兹楼以四望兮，聊暇日以销忧。览斯宇之所处兮，实显敞而寡仇。挟清漳之通浦兮， 倚曲沮之长洲。背坟衍之广陆兮，临皋隰之沃流。北弥陶牧，西接昭邱。华实蔽野，黍稷盈 畴。虽信美而非吾土兮，曾何足以少留！ 遭纷浊而迁逝兮，漫逾纪以迄今。情眷眷而怀归兮，孰忧思之可任？凭轩槛以遥望兮， 向北风而开襟。平原远而极目兮，蔽荆山之高岑。路逶迤而修迥兮，川既漾而济深。悲旧乡 之壅隔兮，涕横坠而弗禁。昔尼父之在陈兮，有归欤之叹音。钟仪幽而楚奏兮，庄舄显而越 吟。人情同于怀土兮，岂穷达而异心！ 惟日月之逾迈兮，俟河清其未极。冀王道之一平兮，假高衢而骋力。惧匏瓜之徒悬兮， 畏井渫之莫食。步栖迟以徙倚兮，白日忽其将匿。风萧瑟而并兴兮，天惨惨而无色。兽狂顾 以求群兮，鸟相鸣而举翼，原野阒其无人兮，征夫行而未息。心凄怆以感发兮，意忉怛而惨恻。循阶除而下降兮，气交愤于胸臆。夜参半而不寐兮，怅盘桓以反侧。</p><p><strong>沧浪亭记 - 宋代·苏舜钦</strong></p><p>予以罪废，无所归。扁舟吴中，始僦舍以处。时盛夏蒸燠，土居皆褊狭，不能出气，思得高爽虚辟之地，以舒所怀，不可得也。 一日过郡学，东顾草树郁然，崇阜广水，不类乎城中。并水得微径于杂花修竹之间。东趋数百步，有弃地，纵广合五六十寻，三向皆水也。杠之南，其地益阔，旁无民居，左右皆林木相亏蔽。访诸旧老，云钱氏有国，近戚孙承右之池馆也。坳隆胜势，遗意尚存。予爱而徘徊，遂以钱四万得之，构亭北埼，号‘沧浪’焉。前竹后水，水之阳又竹，无穷极。澄川翠干，光影会合于轩户之间，尤与风月为相宜。予时榜小舟，幅巾以往，至则洒然忘其归。觞而浩歌，踞而仰啸，野老不至，鱼鸟共乐。形骸既适则神不烦，观听无邪则道以明；返思向之汩汩荣辱之场，日与锱铢利害相磨戛，隔此真趣，不亦鄙哉！ 噫！人固动物耳。情横于内而性伏，必外寓于物而后遣。寓久则溺，以为当然；非胜是而易之，则悲而不开。惟仕宦溺人为至深。古之才哲君子，有一失而至于死者多矣，是未知所以自胜之道。予既废而获斯境，安于冲旷，不与众驱，因之复能乎内外失得之原，沃然有得，笑闵万古。尚未能忘其所寓目，用是以为胜焉！</p><p><strong>西征军行遇风 - 唐代·崔融</strong></p><p>北风卷尘沙， 左右不相识。 飒飒吹万里， 昏昏同一色。 马烦莫敢进， 人急未遑食。 草木春更悲， 天景昼相匿。 夙龄慕忠义， 雅尚存孤直。 览史怀浸骄， 读诗叹孔棘。 及兹戎旅地， 忝从书记职。 兵气腾北荒， 军声振西极。 坐觉威灵远， 行看氛祲息。 愚臣何以报， 倚马申微力。</p><p><strong>还山留别长安知己 - 唐代·王季友</strong></p><p>出山不见家， 还山见家在。 山门是门前， 此去长樵采。 青溪谁招隐， 白发自相待。 惟余涧底松， 依依色不改。</p><p><strong>塞垣行（一作崔湜诗） - 唐代·崔融</strong></p><p>疾风卷溟海， 万里扬沙砾。 仰望不见天， 昏昏竟朝夕。 是时军两进， 东拒复西敌。 蔽山张旗鼓， 间道潜锋镝。 精骑突晓围， 奇兵袭暗壁。 十月边塞寒， 四山沍阴积。 雨雪雁南飞， 风尘景西迫。 昔我事讨论， 未尝怠经籍。 一朝弃笔砚， 十年操矛戟。 岂要黄河誓， 须勒燕山石。 可嗟牧羊臣， 海外久为客。</p><p><strong>暗投明珠 - 唐代·崔藩</strong></p><p>至宝欣怀日， 良兹岂可俦。 神光非易鉴， 夜色信难投。 错落珍寰宇， 圆明隔浅流。 精灵辞合浦， 素彩耀神州。 抱影希人识， 承时望帝求。 谁言按剑者， 猜忌却生雠。</p><p><strong>飞燕篇 - 唐代·王翰</strong></p><p>孝成皇帝本娇奢， 行幸平阳公主家。 可怜女儿三五许， 丰茸惜是一园花。 歌舞向来人不贵， 一旦逢君感君意。 君心见赏不见忘， 姊妹双飞入紫房。 紫房彩女不得见， 专荣固宠昭阳殿。 红妆宝镜珊瑚台， 青琐银簧云母扇。 日夕风传歌舞声， 只扰长信忧人情。 长信忧人气欲绝， 君王歌吹终不歇。 朝弄琼箫下彩云， 夜踏金梯上明月。 明月薄蚀阳精昏， 娇妒倾城惑至尊。 已见白虹横紫极， 复闻飞燕啄皇孙。 皇孙不死燕啄折， 女弟一朝如火绝。 明明天子咸戒之， 赫赫宗周褒姒灭。 古来贤圣叹狐裘， 一国荒淫万国羞。 安得上方断马剑， 斩取朱门公子头。</p><p><strong>题营山法幢院 - 宋代·张嵲</strong></p><p>天晴白云高，乔木荫初暑。 久客倦红尘，爱此崖寺古。 时危僧饭少，日晏无钟鼓。 下马憩幽轩，光风转林莽。 新竹雨来香，余花夏方吐。 避地适三巴，精蓝暂延伫。 回忆鹿门游，淫淫涕如雨。</p><p><strong>句 - 宋代·高翥</strong></p><p>早知花木今无主，不把丰碑累放翁。</p><p><strong>上西平（雪词） - 宋代·吴泳</strong></p><p>似斜斜，才整整，又霏霏。今夜里、窗户先知，嫌春未透，故穿庭树作花飞。起来寻访剡溪人，半压桥低。兔园册，渔江画，兰房曲，竹丘诗。怎模得、似当时。天寒堕指，问谁能解白登围。也须凭酒遣＿担，击乱鹅池。</p><p><strong>渔家傲（太后庆八十，诏书到，再和孔纯老） - 宋代·王之道</strong></p><p>老老恩波今及老。诏书前日新颁到。视膳慈宁先嗜好。隆孝道。慕逾五十前王少。想见天颜温色笑。东朝上寿称觞了。易俗功深神且妙。来窈窕。德齐任姒消骄傲。</p><p><strong>传胡报二十韵 - 宋代·徐玑</strong></p><p>胡虏无仁义，兴衰匪百年。 如何凭气力，久欲靖中边。 异类依天角，黄头住海輭。 愚堪呼鹿豕，健母学鹰鹯。 猰狄时方惫，燕云耗颇传。 奸臣贫拓境，黠计落空拳。 毡毳分伊水，旌旗湿汴川。 莺花春自老，风雨夜相连。 文物东南盛，舟车蜀广聊。 规模垂翼翼，鼎石赖干干。 五福祥光近，千龄厚泽绵。 雨晴均化日，丰穰庆秋田。 食兽闻相{左口右巫}，干戈斗欲缠。 瓜分争块壤，鼎沸逐埃涓。 亡北惟堪伺，良图盍自坚。 藩篱兼谨守，阃外勿轻捐。 晋赵非殊异，山河本浑全。 人心方激切，天道有回旋。 王佐存诸葛，中兴仰孝宣。 何当渭桥下，拱揖看骈阗。</p><p><strong>赠诗僧怀静（一作观） - 唐代·方干</strong></p><p>几生余习在， 时复作微吟。 坐夏莓苔合， 行禅桧柏深。 入山成白首， 学道是初心。 心地不移变， 徒云寒暑侵。</p><p><strong>茶花盛放满山 - 宋代·岳珂</strong></p><p>花容缜栗露冰肤， 消得脂韦酪和奴。 叶底绽葩黄映玉， 枝间着子碧垂珠。 洁躬淡薄隐君子， 苦口森严大丈夫。 便合味言归隽永， 移根禁篽比青蒲。</p><p><strong>章岩 - 宋代·章谦亨</strong></p><p>杰石何空洞，中藏一寺幽。 不须补天漏，时觉有云浮。 蟾吐半轮日，鲸吞万斛舟。 兹岩本同姓，欲去且迟留。</p><p><strong>𫛳鸟赋 - 两汉·贾谊</strong></p><p>谊为长沙王傅三年，有𫛳飞入谊舍。𫛳似鸮，不祥鸟也。谊即以谪居长沙，长沙卑湿，谊自伤悼，以为寿不得长，乃为赋以自广也。其辞曰： 单阏之岁兮，四月孟夏，庚子日斜兮，𫛳集予舍。止于坐隅兮，貌甚闲暇。异物来萃兮，私怪其故。发书占之兮，谶言其度，曰：“野鸟入室兮，主人将去。”请问于𫛳兮：“予去何之？吉乎告我，凶言其灾。淹速之度兮，语予其期。”𫛳乃叹息，举首奋翼；口不能言，请对以臆： “万物变化兮，固无休息。斡流而迁兮，或推而还。形气转续兮，变化而蟺。沕穆无穷兮，胡可胜言！祸兮福所依，福兮祸所伏；忧喜聚门兮，吉凶同域。彼吴强大兮，夫差以败；越栖会稽兮，勾践霸世。斯游遂成兮，卒被五刑；傅说胥靡兮，乃相武丁。夫祸之与福兮，何异纠纆；命不可说兮，孰知其极！水激则旱兮，矢激则远；万物回薄兮，振荡相转。云蒸雨降兮，纠错相纷；大钧播物兮，坱圠无垠。天不可预虑兮，道不可预谋；迟速有命兮，焉识其时。 且夫天地为炉兮，造化为工；阴阳为炭兮，万物为铜。合散消息兮，安有常则？千变万化兮，未始有极，忽然为人兮，何足控抟；化为异物兮，又何足患！小智自私兮，贱彼贵我；达人大观兮，物无不可。贪夫殉财兮，烈士殉名。夸者死权兮，品庶每生。怵迫之徒兮，或趋西东；大人不曲兮，意变齐同。愚士系俗兮，窘若囚拘；至人遗物兮，独与道俱。众人惑惑兮，好恶积亿；真人恬漠兮，独与道息。释智遗形兮，超然自丧；寥廓忽荒兮，与道翱翔。乘流则逝兮，得坻则止；纵躯委命兮，不私与己。其生兮若浮，其死兮若休；澹乎若深渊止之静，泛乎若不系之舟。不以生故自宝兮，养空而浮；德人无累兮，知命不忧。细故蒂芥兮，何足以疑！”</p><p><strong>题二小姬扇二首 其二 - 宋代·高翥</strong></p><p>湘湘未识羞， 独坐抱箜篌。 贪学耆婆舞， 抬身拜部头。</p><p><strong>洛神赋 - 两汉·曹植</strong></p><p>黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰： 余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。” 余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修兮，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆伕而就驾，吾将归乎东路。揽騑辔以抗策，怅盘桓而不能去。</p><p><strong>池上送春 - 唐代·高骈</strong></p><p>持竿闲坐思沉吟， 钓得江鳞出碧浔。 回首看花花欲尽， 可怜寥落送春心。</p><p><strong>寄兵部任畹郎中 - 唐代·陈陶</strong></p><p>常思剑浦越清尘， 豆蔻花红十二春。 昆玉已成廊庙器， 涧松犹是薜萝身。 虽同橘柚依南土， 终愧魁罡近北辰。 好向昌时荐遗逸， 莫教千古吊灵均。</p><p><strong>别熊御史出塞 - 明代·李梦阳</strong></p><p>今夕何夕春风微，把酒长歌春兴违。娇莺乳燕黯不语，嫩蕊柔条空自稀。都门车骑明朝发，关下行人三月归。北望湖沙青草尽，祁连山外断鸿飞。</p><p><strong>送客赴江陵寄郢州郎士元 - 唐代·李端</strong></p><p>露下晚蝉愁， 诗人旧怨秋。 沅湘莫留滞， 宛洛好遨游。 饮马逢黄菊， 离家值白头。 竟陵明月夜， 为上庾公楼。</p><p><strong>前赤壁赋 - 宋代·苏轼</strong></p><p>壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。（冯 通：凭） 于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长 江之无穷。挟飞仙以遨游，抱明月而长终。知不可乎骤得，托遗响于悲风。” 苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”（共适 一作：共食） 客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。</p><p><strong>胜胜慢（柳词） - 宋代·赵长卿</strong></p><p>金垂烟重，雪扬风轻，东风惯得多娇。秀色依依，偏应绿水朱楼。腰肢先来太瘦，更眉尖、惹得闲愁。牵情处，是张郎年少，一种风流。别后长堤目断，空记得当时，马上墙头。细雨轻烟，何处夕系扁舟。叮咛再须折赠，劝狂风、休挽长条。春未老，到成阴、终待共游。</p><p><strong>草堂 - 宋代·程颢</strong></p><p>参差台殿绿云中，四面筼筜一径通。曾读华阳真诰上，神仙居在碧琳宫。</p><p><strong>春晴 - 宋代·韩琦</strong></p><p>霁色破春昏， 高楼日未曛。 林稍零旧雨， 山顶入残云。 醉粉匀花颊， 风罗绉水纹。 踏青入误约， 芳思几纷纷。</p><p><strong>西江月 - 宋代·刘过</strong></p><p>素面偏宜酒晕， 晓妆净洗啼痕。 只疑身是玉梅魂。 长为春风瘦损。 冉冉烟生兰渚， 娟娟月挂愁村。 落花飞絮耿黄昏。 又是一番新恨。</p><p><strong>黄鹂绕碧树 - 宋代·晁端礼</strong></p><p>鸳瓦霜轻，玳帘风细，高门瑞气非烟。积厚源深，有长庚应梦，乔岳生贤。妙龄秀发，庆谢庭、兰玉争妍。名动缙绅，况文章政术，俱是家传。别有阴功厚德，向东州、治狱平反。玉函高篆，仙风道骨，锡与长年。最好素秋新霁，对画堂、高启宾筵。何妨纵乐笙歌，剩举觥船。</p><p><strong>鹧鸪天 和答寻正道 - 宋代·段克己</strong></p><p>衬步金沙村路遥。归来羞费楚词招。蜂粘落絮行池面，蝶避游丝过柳桥。方外友，仗谁邀。定于驴上作推敲。穷愁正要诗料理，莫问春来酒价</p><p><strong>水调歌头（题烟雨楼） - 宋代·吴潜</strong></p><p>有客抱幽独，高立万人头。东湖千顷烟雨，占断几春秋。自有茂林修竹，不用买花沽酒，此乐若为酬。秋到天空阔，浩气与云浮。叹吾曹，缘五斗，尚迟留。练江亭下，长忆闲了钓鱼舟。矧更飘摇身世，又更奔腾岁月，辛苦复何求。咫尺桃源隔，他日拟重游。</p><p><strong>青玉案（和刘长翁右司韵） - 宋代·吴潜</strong></p><p>人生南北如歧路。惆怅方回断肠句。四野碧云秋日暮。苇汀芦岸，落霞残照，时有鸥来去。一杯渺渺怀今古。万事悠悠付寒暑。青箬绿蓑便野处。有山堪采，有溪堪钓，归计聊如许。</p><p><strong>二风诗·治风诗五篇·至仁 - 唐代·元结</strong></p><p>（古有仁帝， 能全仁明以封天下， 故为《至仁》之诗 二章四韵十二句） 猗皇至圣兮， 至惠至仁， 德施蕴蕴。 蕴蕴如何？ 不全不缺， 莫知所贶。 猗皇至圣兮， 至俭至明， 化流瀛瀛。 瀛瀛如何？ 不虢不赩， 莫知其极。</p><p><strong>洞庭春色（三神泉元夕） - 宋代·吴泳</strong></p><p>兰切膏凝，柳沟燧落，光景乍新。正石坛人静，风清绮陌，朱筵灯闹，雨压香尘。不似潘郎花作县，且管勾江山当主人。看承处，有帘犀透月，蜡凤烧云。裴回五花泉上，问谁解攻打愁城。算人生行乐，不须富贵，官居游适，必就高明。山寺归来簪花笑，笑老去犹能强作春。无限事，愿长开醉眼，饱看升平。</p><p><strong>闲居秋怀，寄阳翟陆赞府、封丘高少府 - 唐代·贾至</strong></p><p>今日霖雨霁， 飒然高馆凉。 秋风吹二毛， 烈士加慨慷。 忆昔皇运初， 众宾俱龙骧。 解巾佐幕府， 脱剑升明堂。 郁郁被庆云， 昭昭翼太阳。 鲸鱼纵大壑， 鸑鷟鸣高冈。 信矣草创时， 泰阶速贤良。 一言顿遭逢， 片善蒙恩光。 我生属圣明， 感激窃自强。 崎岖郡邑权， 连骞翰墨场。 天朝富英髦， 多士如珪璋。 盛才溢下位， 蹇步徒猖狂。 闭门对群书， 几案在我旁。 枕席相远游， 聊欲浮沧浪。 八月白露降， 玄蝉号枯桑。 舣舟临清川， 迢递愁思长。 我有同怀友， 各在天一方。 离披不相见， 浩荡隔两乡。 平生霞外期， 宿昔共行藏。 岂无蓬莱树， 岁晏空苍苍。</p><p><strong>于长史山池三日曲水宴 - 唐代·陈子昂</strong></p><p>摘兰藉芳月， 祓宴坐回汀。 泛滟清流满， 葳蕤白芷生。 金弦挥赵瑟， 玉指弄秦筝。 岩榭风光媚， 郊园春树平。 烟花飞御道， 罗绮照昆明。 日落红尘合， 车马乱纵横。</p><p><strong>上元罢灯 - 宋代·韩琦</strong></p><p>灯夕何萧索， 朝家恤殣灾。 民心无奈郁， 春意有谁开。 明月舒云懒， 游人怯漏回。 堪嗤愚太守， 独欲上熙台。</p><p><strong>和旻上人伤果禅师 - 唐代·杨炯</strong></p><p>净业初中日， 浮生大小年。 无人本无我， 非后亦非前。 箫鼓旁喧地， 龙蛇直映天。 法门摧栋宇， 觉海破舟船。 书镇秦王饷， 经文宋国传。 声华周百亿， 风烈被三千。 芜没青园寺， 荒凉紫陌田。 德音殊未远， 拱木已生烟。</p><p><strong>微雨后偶成 其一 - 宋代·段克己</strong></p><p>孤愤凭谁诉， 长歌聊自怡。 整衣怜瘦减， 扶杖觉衰迟。 小饮非愁敌， 轻寒与睡宜。 今朝春雨好， 稚子莫啼饥。</p><p><strong>归田赋 - 两汉·张衡</strong></p><p>游都邑以永久，无明略以佐时。徒临川以羡鱼，俟河清乎未期。感蔡子之慷慨，从唐生以决疑。谅天道之微昧，追渔父以同嬉。超埃尘以遐逝，与世事乎长辞。 于是仲春令月，时和气清；原隰郁茂，百草滋荣。王雎鼓翼，鸧鹒哀鸣；交颈颉颃，关关嘤嘤。于焉逍遥，聊以娱情。 尔乃龙吟方泽，虎啸山丘。仰飞纤缴，俯钓长流。触矢而毙，贪饵吞钩。落云间之逸禽，悬渊沉之鲨鰡。 于时曜灵俄景，继以望舒。极般游之至乐，虽日夕而忘劬。感老氏之遗诫，将回驾乎蓬庐。弹五弦之妙指，咏周、孔之图书。挥翰墨以奋藻，陈三皇之轨模。苟纵心于物外，安知荣辱之所如。</p><p><strong>题淮南寺 - 宋代·程颢</strong></p><p>南去北来休便休， 白苹吹尽楚江秋。 道人不是悲秋客， 一任晚山相对愁。</p><p><strong>和郑雠校内省眺瞩思乡怀友 - 唐代·杨炯</strong></p><p>铜门初下辟， 石馆始沉研。 游雾千金字， 飞云五色笺。 楼台横紫极， 城阙俯青田。 暄入瑶房里， 春回玉宇前。 霞文埋落照， 风物澹归烟。 翰墨三余隙， 关山四望悬。 颓峰暌酌羽， 流水旷鸣弦。 虽欣承白雪， 终恨隔青天。</p><p><strong>南游 - 唐代·于武陵</strong></p><p>穷秋几日雨， 处处生苍苔。 旧国寄书后， 凉天方雁来。 露繁山草湿， 洲暖水花开。 去尽同行客， 一帆犹未回。</p><p><strong>至梧州厂 - 明代·郑学醇</strong></p><p>竹楼山郭外， 隐几独中宵。 江静云徐动， 秋深涨渐消。 物情俱卤莽， 国计尽渔樵。 魏阙驰驱意， 空惊万里遥。</p><p><strong>长相思（别意） - 宋代·刘光祖</strong></p><p>玉尊凉。玉人凉。若听离歌须断肠。休教成鬓霜。画桥西，画桥东。有泪分明清涨同。如何留醉翁。</p><p>辞赋精选诗句由[小孩子点读]APP - 小学家庭辅导专家，独家原创整理并发布，未经授权不得转载。</p><p><strong>辞赋精选的例句：</strong></p><p>1、为了找回证照，他急得满头大汗。<br>2、他反应迟钝，简直是块木头。<br>3、经过一天一夜的昏迷，他终于在今天早晨醒过来了。<br>4、这场球赛，地主队占有地利、人和的相对优势。<br>5、这件事情他虽有错，但相对而言，我们也有不是之处。<br>6、今天气温真低，冷得令人发颤。<br>7、他以为地上有张千元大钞，走近一看，原来是张玩具假钞。<br>8、为了让这部机器重新发动，他忙得满头大汗。<br>9、像他那样的好吃懒做，不用多久就得喝西北风了。<br>10、独木舟是用整段木头做成的。<br></p></div><div class="post-meta meta-tags"><ul class=clearfix><li><a>'辞赋','精选','诗句'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>