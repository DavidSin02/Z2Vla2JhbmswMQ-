<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国历史记年体之东汉十一、孝灵帝（公元172-176年） | 极客快訊</title><meta property="og:title" content="中国历史记年体之东汉十一、孝灵帝（公元172-176年） - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/45c05c8d.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/45c05c8d.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/45c05c8d.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/45c05c8d.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/45c05c8d.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/45c05c8d.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/45c05c8d.html><link rel=canonical href=https://geekbank.cf/tw/%e7%a7%91%e5%ad%a6/45c05c8d.html><meta property="article:published_time" content="2020-11-14T20:49:44+08:00"><meta property="article:modified_time" content="2020-11-14T20:49:44+08:00"><meta name=Keywords content><meta name=description content="中国历史记年体之东汉十一、孝灵帝（公元172-176年）"><meta name=author content="极客快訊"><meta property="og:url" content="/cn/%E7%A7%91%E5%AD%A6/45c05c8d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国历史记年体之东汉十一、孝灵帝（公元172-176年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h1 class=pgc-h-arrow-right><strong>孝灵帝纪元（公元168年-189年）</strong></h1><h1 class=pgc-h-arrow-right><strong>（公元172年）熹平元年</strong></h1><p>春三月壬戌，太傅胡广薨。年八十二，使五官中朗将持节奉策赠太傅、安乐乡侯印绶，给东园梓器，谒者护丧事，赐冢茔于原陵，谥文恭侯，拜家一人为郎中。故吏自公、卿、大夫、博士、议郎以下数百人，皆缞绖殡位，自终及葬。汉兴以来，人臣之盛，未尝有也。</p><p>夏五月己巳，大赦天下，改元熹平。</p><p>有司举奏长乐太仆侯览专权骄奢，策收印绶，自杀。阿党者皆免。</p><p>六月，京师霖雨七十余日。</p><p>太后母卒于比景，癸巳，皇太后窦氏感疾而崩。立七年。</p><p>窦太后本迁南宫云台，宦者积怨窦氏，遂以衣车载后尸，置城南市舍数日。中常侍曹节、王甫欲用贵人礼殡，帝曰：“太后亲立朕躬，统承大业。《诗》云：‘无德不报，无言不酬。’岂宜以贵人终乎？”于是发丧成礼。及将葬，节等复欲别葬太后，而以冯贵人配祔。诏公卿大会朝堂，令中常侍赵忠监议。太尉李咸时病，乃扶舆而起，捣椒自随，谓妻子曰：“若皇太后不得配食桓帝，吾不生还矣。”既议，坐者数百人，各瞻望中官，良久莫肯先言。赵忠曰：“议当时定。”怪公卿以下各相顾望。廷尉陈球曰：“皇太后以盛德良家，母临天下，宜配先帝，是无所疑。”忠笑而言曰：“陈廷尉宜便操笔。”球即下议曰：“皇太后自在椒房，有聪明母仪之德。遭时不造，援立圣明，承继宗庙，功烈至重。先帝晏驾，因遇大狱，迁居空宫，不幸早世，家虽获罪，事非太后。今若别葬，诚先天下之望。且冯贵人冢墓被发，骸骨暴露，与贼并尸，魂灵污染，且无功于国，何宜上配至尊？”忠省球议，作色俯仰，蚩球曰：“陈廷尉建此议甚健！”球曰：“陈、窦既冤，皇太后无故幽闭，臣常痛心，天下愤叹。今日言之，退而受罪，宿昔之愿。”公卿以下，皆从球议。</p><p>李咸始不敢先发，见球辞正，然后大言曰：“臣本谓宜尔，诚与臣意合。”会者皆为之愧。曹节、王甫复争，以为梁后家犯恶逆，虽葬懿陵，武帝黜废卫后，而以李夫人配食。今窦氏罪深，岂得合葬先帝乎？李咸乃诣阙上疏曰：“臣伏惟章德窦后虐害恭怀，安思阎后家犯恶逆，而和帝无异葬之议，顺朝无贬降之文。至于卫后，孝武皇帝身所废弃，不可以为比。今长乐太后尊号在身，亲尝称制，坤育天下，且授立圣明，光隆皇祚。太后以陛下为子，陛下岂得不以太后为母？子无黜母，臣无贬君，宜合葬宣陵，一如旧制。”帝省奏，谓曹节等曰：“窦氏虽为不道，而太后有德于朕，不宜降黜。”节等无复言，于是议者乃定。</p><p>秋七月甲寅，合葬桓思皇后窦氏于宣陵。</p><p>有人书朱雀阙，言“天下大乱，曹节、王甫幽杀太后，常侍侯览多杀党人，公卿皆尸禄，无有忠言者。”于是诏司隶校尉刘猛逐捕，十日一会。猛以诽书言直，不肯急捕，月余，主名不立。猛坐左转谏议大夫，以御史中丞段颎代猛为司隶校尉，乃四出逐捕，及太学游生，系者千余人。节等恕猛不已，使颎以他事奏猛，抵罪输左校。朝臣多以为言，乃免刑，复公车征之。</p><p>拜前司徒桥玄尚书令。时太中大夫盖升与帝有旧恩，前为南阳太守，臧数亿以上。玄奏免升禁锢，没入财贿。帝不从，而迁升侍中。玄托病免，拜光禄大夫。</p><p>窦太后崩，董孝仁皇后始与朝政。</p><p>冬十月，荧惑入南斗中。</p><p>初，中常侍曹节迎立帝，道路流言渤海王悝恨不得立，欲抄征书，而中常侍郑飒、中黄门董腾并任侠通剽轻，数与悝交通。曹节、王甫司察，以为有奸，密告司隶校尉段颎。十月，遂收飒送北寺狱。使尚书令廉忠诬奏飒等谋迎立悝，大逆不道。遂招冀州刺史收悝考实，又遣大鸿胪持节与宗正、廷尉之勃海，迫责悝。丁亥，悝自杀。妃妾十一人，子女七十人，伎女二十四人，皆死狱中。傅、相以下，以辅导王不忠，悉伏诛。悝立二十五年国除。众庶莫不怜之。</p><p>以功封者十二人。王甫封冠军侯。曹节增邑四千六百户，并前七千六百户。节父兄子弟皆为公卿列校、牧守令长，布满天下。节弟破石为越骑校尉，越骑营五百妻有美色，破石从求之，五百不敢违，妻执意不肯行，遂自杀。</p><p>司隶校尉新丰县侯段颎增封四千户，并前万四千户。</p><p>十一月，会稽人许昭起兵句章，自称“大将军”，立其父生为越王，称阳明皇帝，攻破城邑，众以万数。拜广陵臧旻为扬州刺史。旻率丹阳太守陈夤击昭，郡司马孙坚募召精勇，得千余人，与州郡合讨破之。昭遂复更屯结，大为人患。</p><p>孙坚字文台，吴郡富春人，盖孙武之后也。容貌不凡，性阔达，好奇节。少为县吏。年十七，与父共载船至钱唐，会海贼胡玉等从匏里上掠取贾人财物，方于岸上分之，行旅皆住，船不敢进。坚谓父曰：“此贼可击，请讨之。”父曰：“非尔所图也。”坚行操刀上岸，以手东西指麾，若分部人兵以罗遮贼状。贼望见，以为官兵捕之，即委财物散走。坚追，斩得一级以还；父大惊。由是显闻，府召署假尉。</p><p>十二月，司徒许栩罢，大鸿胪袁隗为司徒。鲜卑寇幷州。</p><p>是岁，甘陵威王恢立二十五年薨，子定嗣。</p><p>汝南袁隗妻者，扶风马融之女也，字伦。伦少有才辩。融家世丰豪，装遣甚盛。及初成礼，隗问之曰：“妇奉箕帚而已，何乃过珍丽乎？”对曰：“慈亲垂爱，不敢逆命。君若欲慕鲍宣、梁鸿之高者，妾亦请从少君、孟光之事矣。”隗又曰：“弟先兄举，世以为笑。今处姊未适，先行可乎？”对曰：“妾姊高行殊邈，未遭良匹，不似鄙薄，苟然而已。”又问曰：“南郡君学穷道奥，文为辞宗，而所在之职，辄以货财为损，何邪？”对曰：“孔子大圣，不免武叔之毁；子路至贤，犹有伯寮之诉。家君获此，固其宜耳。”隗默然不能屈，帐外听者为惭。隗既宠贵当时，伦亦有名于世。年六十余卒。伦妹芝，亦有才义。少丧亲长而追感，乃作《申情赋》云。</p><p>桓典辟司徒袁隗府，举高第，拜侍御史。是时，宦官秉权，典执政无所回避。常乘骢马，京师畏惮，为之语曰：“行行且止，避骢马御史。”</p><p>太常张奂前为度辽将军，与段颎争击羌，不相平。及颎为司隶校尉，欲逐奂归敦煌，将害之。奂忧惧，奏记谢颎曰：“小人不明，得过州将，千里委命，以情相归。足下仁笃，照其辛苦，使人未反，复获邮书。恩诏分明，前以写白，而州期切促，郡县惶惧，屏营延企，侧待归命。父母朽骨，孤魂相托，若蒙矜怜，壹惠咳唾，则泽流黄泉，施及冥寞，非奂生死所能报塞。夫无毛发之劳，而欲求人丘山之用，此淳于髡所以拍髀仰天而笑者也。诚知言必见讥，然犹未能无望。何者？朽骨无益于人，而文王葬之；死马无所复用，而燕昭宝之。党同文、昭之德，岂不大哉！凡人之情，冤而呼天，穷则叩心。今呼天不闻，叩心无益，诚自伤痛。俱生圣世，独为匪人。孤微之人，无所告诉。如不哀怜，便为鱼肉。企心东望，无所复言。”颎虽刚猛，省书哀之，卒不忍也。时，禁锢者多不能守静，或死或徙。奂闭门不出，养徒千人，着《尚书记难》三十余万言。</p><p>苏不韦字公先。父谦，初为郡督邮。时魏郡李暠为美阳令，与中常侍具瑗交通，贪暴为民患，前后监司畏其势援，莫敢纠问。及谦至，部案得其臧，论输左校。谦累迁至金城太守，去郡归乡里。汉法，免罢守令，自非诏征，不得妄到京师。而谦后私至洛阳，时暠为司隶校尉，收谦诘掠，死狱中，暠又因刑其尸，以报昔怨。不韦时年十八，征诣公车，会谦见杀，不韦载丧归乡里，瘗而不葬，仰天叹曰：“伍子胥独何人也！”乃藏母于武都山中，遂变名姓，尽以家财募剑客，邀暠于诸陵间，不克。会暠迁大司农，时右校刍廥在寺北垣下，不韦与亲从兄弟潜入廥中，夜则凿地，昼则逃伏。如此经月，遂得傍达暠之寝室，出其床下。值暠在厕，因杀其妾并及小儿，留书而去。暠大惊惧，乃布棘于室，以板籍地，一夕九徙，虽家人莫知其处。每出，辄剑戟随身，壮士自卫，不韦知暠有备，乃日夜飞驰，径到魏郡，掘其父阜冢，断取阜头，以祭父坟，又标之于市曰“李君迁父头”。暠匿不敢言，而自上退位，归乡里，私掩塞冢椁。捕求不韦，历岁不能得，愤恚感伤，发病欧血死。不韦后遇赦还家，乃始改葬，行丧。士大夫多讥其发掘冢墓，归罪枯骨，不合古义，惟任城何休方之伍员。太原郭太闻而论之曰：“子胥虽云逃命，而见用强吴，凭阖庐之威，因轻悍之众，雪怨旧郢，曾不终朝，而但鞭墓戮尸，以舒其愤，竟无手刃后主之报。岂如苏子单特孑立，靡因靡资，强仇豪援，据位九卿，城阙天阻，宫府幽绝，埃尘所不能过，雾露所不能沾。不韦毁身焦虑，出于百死，冒触严禁，陷族祸门，虽不获逞，为报已深。况复分骸断首，以毒生者，使暠怀忿结，不得其命，犹假手神灵以毙之也。力惟匹夫，功隆千乘，比之于员，不以优乎？”议者于是贵之。太傅陈蕃辟，不应，为郡五官掾。初，弘农张奂睦于苏氏，而武威段颎与暠素善，后奂、颎有隙。及颎为司隶，以礼辟苏不韦，不韦惧之，称病不诣。颎既积愤于奂，因发怒，乃追咎不韦前报暠事，以为暠表治谦事，被报见诛，君命天也，而不韦仇之。又令长安男子告不韦多将宾客夺舅财物，遂使从事张贤等就家杀之。乃先以鸩与贤父曰：“若贤不得不韦，便可饮此。”贤到扶风，郡守使不韦奉谒迎贤，即时收执，并其一门六十余人尽诛灭之，诸苏以是衰破。不韦，扶风平陵人，中陵乡侯苏章兄曾孙也。</p><p>南匈奴伊陵尸逐就单于居车儿立二十五年薨，子某立。是为屠特若尸逐就单于某。</p><h1 class=pgc-h-arrow-right><strong>（公元173年）熹平二年</strong></h1><p>春正月，大疫，使使者巡行致医药。</p><p>丁丑，司空宋俱薨。</p><p>二月壬午，大赦天下。</p><p>以光禄勋杨赐为司空。</p><p>三月，太尉李咸免。</p><p>四月，有星出文昌，入紫宫，蛇行，有首尾无身，赤色，有光、炤垣墙。</p><p>夏五月，以司隶校尉段颎为太尉。</p><p>沛相师迁坐诬罔国王，下狱死。</p><p>六月，北海地震。</p><p>东莱、北海海水溢，漂没人物。</p><p>洛阳民讹言虎贲寺东壁中有黄人，形容须眉良是，观者数万，省内悉出，道路断绝。</p><p>秋七月，司空杨赐以灾异免，太常颍川唐珍为司空。复拜杨赐光禄大夫，秩中二千石。</p><p>八月丙寅，太白犯心前星。辛未，白气如一匹练，冲北斗第四星。</p><p>冬十二月，日南徼外国重译贡献。</p><p>太尉段颎以病罢，复为司隶校尉。</p><p>鲜卑寇幽、并二州。</p><p>癸酉晦，日有食之，在虚二度。</p><p>是时中常侍曹节、王甫等专权。</p><p>东莱海出大鱼二枚，长八九丈，高二丈余。</p><p>陈国相师迁追奏前相魏愔与陈王宠共祭天神，希幸非冀，罪至不道。有司奏遣使者案验。是时，新诛勃海王悝，帝不忍复加法，诏槛车传送愔、迁诣北寺诏狱，使中常侍王酺与尚书令、侍御史杂考。愔辞与王共祭黄老君，求长生福而已。无他冀幸。酺等奏愔职在匡正，而所为不端，迁诬靠其王，罔以不道，皆诛死。有诏赦宠不案。</p><p>姜肱字伯淮，彭城广戚人也。家世名族。肱与二弟仲海、季江，俱以孝行着闻。其友爱天至，常共卧起。及各娶妻，兄弟相恋，不能别寝，以系嗣当立，乃递往就室。肱博通《五经》，兼明星纬，士之远来就学者三千余人。诸公争加辟命，皆不就。二弟名声相次，亦不应征聘，时人慕之。肱尝与季江谒郡，夜于道遇盗，欲杀之。肱兄弟更相争死，贼遂两释焉，但掠夺衣资而已。既至郡中，见肱无衣服，怪问其故，肱托以它辞，终不言盗。盗闻而感悔，后乃就精庐，求见征君。肱与相见，皆叩头谢罪，而还所略物。肱不受，劳以酒食而遣之。后与徐稺俱征，不至。桓帝乃下彭城使画工图其形状。肱卧于幽暗，以被韬面，言患眩疾，不欲出风。工竟不得见之。中常侍曹节等专执朝事，新诛太傅陈蕃、大将军窦武，欲借宠贤德，以释众望，乃白征肱为太守。肱得诏，乃私告其友曰：“吾以虚获实，遂藉身价。明明在上，犹当固其本志，况今政在阉竖，夫何为哉！”乃隐身遁命，远浮海滨。再以玄𫄸聘，不就。即拜太中大夫，诏书至门。肱使家人对云“久病就医”。遂羸服间行，窜伏青州界中，卖卜给食。召命得断，家亦不知其处，历年乃还。年七十七，熹平二年终于家。弟子陈留刘操追慕肱德，共刊石颂之。</p><p>朱俊字公伟，会稽上虞人也。少孤，母尝贩缯为业。俊以孝养致名，为县门下书佐，好义轻财，乡闾敬之。时，同郡周规辟公府，当行，假郡库钱百万，以为冠帻费，而后仓卒督责，规家贫无以备，俊乃窃母缯帛，为规解对。母既失产业，深恚责之。俊曰：“小损当大益，初贫后富，必然理也。”本县长山阳度尚见而奇之，荐于太守韦毅，稍历郡职。后太守尹端以俊为主簿。熹平二年，端坐讨贼许昭失利，为州所奏，罪应弃市。俊乃赢服间行，轻赍数百金到京师，赂主章吏，遂得刊定州奏，故端得输作左校。端喜于降免而不知其由，俊亦终无所言。太守徐珪举俊孝廉，再迁除兰陵令，政有异能，为东海相所表。</p><p>陆康字季宁，吴郡吴人也。祖父陆续，父褒，有志操，连征不至。康少仕郡，以义烈称，扬州刺史臧旻举为茂才，除高成令。县在边垂，令户一人具弓弩以备不虞，不得行来。长吏新到，辄发民缮修城郭。康至，皆罢遣，百姓大悦。以恩信为治，寇盗亦息，州郡表上其状。</p><h1 class=pgc-h-arrow-right><strong>（公元174年）熹平三年</strong></h1><p>春正月，夫余国遣使贡献。</p><p>二月己巳，大赦天下。</p><p>太常陈耽为太尉。</p><p>三月，中山穆王畅立三十四年薨，子节王稚嗣，无子，国除。</p><p>夏六月，封河间王利子康为济南王，奉孝仁皇祀。</p><p>秋，洛水溢。</p><p>冬十月癸丑，令天下系囚罪未决，入缣赎。</p><p>十一月，扬州刺史臧旻率丹阳太守陈寅，连战三年，大破许生于会稽，获昭父子，斩首数千级。</p><p>扬州刺史臧旻列上功状，诏书除司马孙坚盐渎丞。</p><p>是时边方有警，羌、胡出寇，三府举能，迁臧旻为使匈奴中郎将。旻子臧洪字子源，十五，以父功拜童子郎，知名太学。洪体貌魁梧，有异姿。举孝廉为郎。</p><p>任城王博薨。任城王博立十三年薨，无子，国绝。</p><p>帝立以来，幽、并、凉三州缘边诸郡无岁不被鲜卑寇抄，杀略不可胜数。十二月，鲜卑大人檀石槐入北地，北地太守夏育率休着屠各追击破之。迁育为护乌桓校尉。</p><p>鲜卑又寇幷州。</p><p>司空唐珍罢，永乐少府许训为司空。</p><p>护羌校尉皇甫规以疾召还，未至，卒于谷城，年七十一。所着赋、铭、碑、赞、祷文、吊、章表、教令、书、檄、笺记，凡二十七篇。</p><p>曹操，字孟德，一名吉利，小字阿瞒。沛国谯人也，汉相国参之后。少机警，有权数，而任侠放荡，不治行业，故世人未之奇也；好飞鹰走狗，游荡无度，其叔父数言之于嵩。操患之，后逢叔父于路，乃阳败面㖞；叔父怪而问其故，操曰：“卒中恶风。”叔父以告嵩。嵩惊愕，呼操，操口貌如故。嵩问曰：“叔父言汝中风，已差乎？”操曰：“初不中风，但失爱于叔父，故见罔耳。”嵩乃疑焉。自后叔父有所告，嵩终不复信，操于是益得肆意矣。惟梁国桥玄、南阳何颙异焉。玄谓操曰：“天下将乱，非命世之才不能济也，能安之者，其在君乎！”桥玄世名知人，睹操而异之，曰：“吾见天下名士多矣，未有若君者也！君善自持。吾老矣！原以妻子为托。”由是声名益重。玄谓操曰：“君未有名，可交许子将。”操乃造子将：“我何如人？”子将不答。固问之，子将曰：“子治世之能臣，乱世之奸雄。”操大笑。子将纳焉，由是知名。操尝私入中常侍张让室，让觉之；乃舞手戟于庭，逾垣而出。才武绝人，莫之能害。博览群书，特好兵法，抄集诸家兵法，名曰接要，又注孙武十三篇，皆传于世。时年二十，举孝廉为郎，除洛阳北部尉，迁顿丘令，初入尉廨，缮治四门。造五色棒，县门左右各十余枚，有犯禁，不避豪强，皆棒杀之。后数月，帝爱幸小黄门蹇硕叔父夜行，即杀之。京师敛迹，莫敢犯者。</p><p>许劭字子将，汝南平舆人也。少峻名节，好人伦，多所赏识。若樊子昭、和阳士者，并显名于世。故天下言拔士者，咸称许、郭。初为郡功曹，太守徐璆甚敬之。府中闻子将为吏，莫不改操饰行。同郡袁绍，公族豪侠，去濮阳令归，车徒甚盛，将入郡界，乃谢遣宾客，曰：“吾舆服岂可使许子将见。”遂以单车归家。劭尝到颍川，多长者之游，唯不候陈寔。又陈蕃丧妻还葬，乡人毕至，而邵独不往。或问其故，劭曰：“太丘道广，广则难周；仲举性峻，峻则少通。故不造也。”其多所裁量若此。曹操微时，常卑辞厚礼，求为己目。劭鄙其人而不肯对，操乃伺隙胁劭，劭不得已，曰：“君清平之奸贼，乱世之英雄。”操大悦而去。劭从祖敬，敬子训，训子相，并为三公，相以能谄事宦官，故自致台司封侯，数遣请劭。劭恶其薄行，终不候之。劭邑人李逵，壮直有高气，劭初善之，而后为隙，又与从兄靖不睦，时议以此少之。初，劭与靖俱有高名，好共核论乡党人物，每月辄更其品题，故汝南俗有“月旦评”焉。</p><p>使使拜河间安王利子康为济南王，奉孝仁皇祀。康薨，子赟嗣。</p><p>右校别作中有两樗树，皆高四尺所，其一株宿夕暴长，长丈余，大一围，作胡人状，头目鬓须发备具。</p><h1 class=pgc-h-arrow-right><strong>（公元175年）熹平四年</strong></h1><p>春正月，九江蛮反，四府选博士卢植才兼文武，拜九江太守，蛮寇宾服。以疾去官。作《尚书章句》、《三礼解诂》。</p><p>议郎蔡邕以经籍去圣久远，文字多谬，俗儒穿凿，疑误后学，乃与五官中郎将堂谿典，光禄大夫杨赐，谏议大夫马日䃅，议郎张驯、韩说，太史令单飏等，奏求正定《六经》文字。</p><p>三月，帝许之，诏诸儒正《五经》文字，蔡邕乃自书丹于碑，为古文、篆、隶三体书法，使工镌刻立于太学门外。于是后儒晚学，咸取正焉。及碑始立，其观视及摹写者，车乘日千余两，填塞街陌。</p><p>卢植乃上书曰：“臣少从通儒故南郡太守马融受古学，颇知今之《礼记》特多回冗。臣前以《周礼》诸经，发起秕谬，敢率愚浅，为之解诂，而家乏，无力供缮写上。原得将能书生二人，共诣东观，就官财粮，专心研精，合《尚书》章句，考《礼记》失得，庶裁定圣典，刊正碑文。古文科斗，近于为实，而厌抑流俗，降在小学，中兴以来，通儒达士班固、贾逵、郑兴父子，并敦悦之。今《毛诗》、《左氏》、《周礼》各有传记，其与《春秋》共相表里，宜置博士，为立学官，以助后来，以广圣意。”会南夷反叛，以植尝在九江有恩信，拜为庐江太守。植深达政宜，务存清静，弘大体而已。</p><p>初，朝议以州郡相党，人情比周，乃制婚姻之家及两州人士不得对相监临。至是复有三互法，禁忌转密，选用艰难。幽、冀二州，久缺不补。议郎蔡邕上疏曰：“伏见幽、冀旧壤，铠马所出，比年兵饥，渐至空耗。今者百姓虚县，万里萧条，阙职经时，吏人延属，而三府选举，逾月不定。臣经怪其事，而论者云‘避三互’。十一州有禁，当取二州而已。又二州之士，或复限以岁月，狐疑迟淹，以失事会。愚以为三互之禁，禁之薄者，今但申以威灵，明其宪令，在任之人岂不戒惧，而当坐设三互，自生留阂邪？昔韩安国起自徒中，朱买臣出于幽贱，并以才宜，还守本邦。又张敞亡命，擢授剧州。岂复顾循三互，继以末制乎？三公明知二州之要，所宜速定，当越禁取能，以救时敝；而不顾争臣之义，苟避轻微之科，选用稽滞，以失其人。臣愿陛下上则先帝，蠲除近禁，其诸州刺史器用可换者，无拘日月三互，以差厥中。”书奏不省。</p><p>复立河间贞王建子新昌侯佗为任城王，奉孝王后。</p><p>夏四月，郡国七大水，伤害秋稼。</p><p>五月丁卯，大赦天下。</p><p>延陵园灾，遣使者持节告祠延陵。</p><p>鲜卑寇幽州。</p><p>六月，弘农、三辅螟虫为害。</p><p>是时，帝用中常侍曹节等谗言，禁锢海内清英之士，谓之党人。</p><p>遣守宫令之盐监，穿渠为民兴利。令郡国遇灾者，减田租之半；其伤害十四以上，勿收责。</p><p>冬十月丁巳，令天下系囚罪未决，入缣赎。</p><p>拜冲帝母虞美人为宪园贵人，质帝母陈夫人为勃海孝王妃。</p><p>改平准为中准，使宦者为令，列于内署。自是诸署悉以阉人为丞、令。</p><p>于阗王安国攻拘弥，大破之，杀其王，死者甚众。戊己校尉、西域长史各发兵辅立拘弥侍子定兴为王。时人众裁有千口。其国西接于阗三百九十里。</p><h1 class=pgc-h-arrow-right><strong>（公元176年）熹平五年</strong></h1><p>夏四月癸亥，大赦天下。</p><p>益州郡诸夷叛，执太守雍陟。遣御史中丞朱龟讨之，不能克。朝议以为郡在边外，蛮夷喜叛，劳师远役，不如弃之。太尉椽巴郡李颙建策讨伐，乃拜颙益州太守，与刺史庞芝发板楯蛮击破平之。还，得雍陟。颙卒后，夷人复叛，以广汉景毅为太守，讨定之。毅初到郡，米斛万钱，渐以仁恩，数年间，米至数十云。</p><p>复崇高山名为嵩高山。</p><p>大雩。使侍御史行诏狱亭部，理冤枉，原轻系，休囚徒。</p><p>五月，太尉陈耽罢，司空许训为太尉。</p><p>庐江太守卢植任职岁余，复征拜议郎，与谏议大夫马日䃅、议郎蔡邕、杨彪、韩说等并在东观，校中书《五经》记传，补续《汉记》。帝以非急务，转为侍中，迁尚书。</p><p>杨彪字文先，光禄大夫杨赐子也，少传家学。初举孝廉，州举茂才，辟公府，皆不应。熹平中，以博习旧闻，公车征拜议郎，迁侍中、京兆尹。</p><p>张驯字子隽，济阴定陶人也。少游太学，能诵《春秋左氏传》。以《大夏侯尚书》教授。辟公府，举高第，拜议郎。与蔡邕共奏定《五经》文字。擢拜侍中，典领秘书近署，甚见纳异。多因便宜陈政得失，朝廷嘉之。迁丹阳太守，化有惠政。</p><p>闰月，永昌太守曹鸾上书大讼党人，言甚方切。帝省奏大怒，即诏司隶、益州槛车收鸾，送槐里狱掠杀之。于是又诏州郡更考党人门生故吏父子兄弟，其在位者，免官禁锢，爰及五属。</p><p>六月壬戌，太常南阳刘逸为司空。</p><p>是夏，旱。</p><p>秋七月，太尉许训罢，光禄勋刘宽为太尉。帝颇好学艺，每引见宽，常令讲经。宽尝于坐被酒睡伏。帝问：“太尉醉邪？”宽仰对曰：“臣不敢醉，但任重责大，忧心如醉。”帝重其言。宽简略嗜酒，不好盥浴，京师以为谚。尝坐客，遣苍头市酒，迂久，大醉而还。客不堪之，骂曰：“畜产。”宽须臾遣人视奴，疑必自杀。顾左右曰：“此人也，骂言畜产，辱熟甚焉！故吾惧其死也。”夫人欲试宽令恚，伺当朝会，装严已讫，使侍婢奉肉羹，翻污朝衣。婢遽收之，宽神色不异，乃徐言曰：“羹烂汝手？”其性度如此。海内称为长者。</p><p>冬十月壬午，御所居殿后槐树，皆六七围，自拔，倒竖，根在上。</p><p>司徒袁隗罢。</p><p>十一月丙戌，光禄大夫杨赐为司徒。</p><p>是时朝廷爵授，多不以次，而帝好微行，游幸外苑。司徒杨赐上疏曰：“臣闻天生蒸民，不能自理，故立君长使司牧之，是以唐、虞兢兢业业，周文日昊不暇，明慎庶官，俊乂在职，三载考绩，以观厥成。而今所序用无佗德，有形势者，旬日累迁，守真之徒，历载不转，劳逸无别，善恶同流，《北山》之诗，所为训作。又闻数微行出幸苑囿，观鹰犬之势，极槃游之荒，政事日堕，大化陵迟。陛下不顾二祖之勤止，追慕五宗之美踪，而欲以望太平，是由曲表而欲直景，却行而求及前人也。宜绝慢傲之戏，念官人之重，割用板之恩，慎贯鱼之次，无令丑女有四殆之叹，遐迩有愤怨之声。臣受恩偏特，忝任师傅，不敢自同凡臣，括囊避咎，谨自手书密上。”</p><p>十二月，甘陵贞王定立四年薨，子忠嗣。</p><p>盐渎丞孙坚在职数岁徙盱眙丞，又徙下邳丞。坚历佐三县，所在有称，吏民亲附。乡里知旧，好事少年，往来者常数百人，坚接抚待养，有若子弟焉。</p><p>试太学生年六十以上百余人，除郎中、太子舍人至王家郎、郡国文学吏。</p><p>沛国言黄龙见谯。</p><p>是岁，鲜卑大人檀石槐寇幽州。</p></div><div class="post-meta meta-tags"><ul class=clearfix><li><a>'中国','历史','记年体'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/1b51d9e7.html alt=中国历史记年体之东汉二、显宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/1b51d9e7.html title=中国历史记年体之东汉二、显宗孝明帝（公元61-65年）>中国历史记年体之东汉二、显宗孝明帝（公元61-65年）</a></li><hr><li><a href=../../cn/%E7%A7%91%E5%AD%A6/f4e1187a.html alt=中国历史记年体之东汉二、显宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f4e1187a.html title=中国历史记年体之东汉二、显宗孝明帝（公元66-71年）>中国历史记年体之东汉二、显宗孝明帝（公元66-71年）</a></li><hr><li><a href=../../cn/%E7%A7%91%E5%AD%A6/3b4a838f.html alt=中国历史记年体之汉朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../cn/%E7%A7%91%E5%AD%A6/3b4a838f.html title=中国历史记年体之汉朝六、孝武帝4（公元前128年－前125年）>中国历史记年体之汉朝六、孝武帝4（公元前128年－前125年）</a></li><hr><li><a href=../../cn/%E7%A7%91%E5%AD%A6/31148e78.html alt=中国历史记年体之东汉二、显宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/31148e78.html title=中国历史记年体之东汉二、显宗孝明帝（公元72-75年）>中国历史记年体之东汉二、显宗孝明帝（公元72-75年）</a></li><hr><li><a href=../../cn/%E7%A7%91%E5%AD%A6/f20d636.html alt=中国历史记年体之东汉三、肃宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f20d636.html title=中国历史记年体之东汉三、肃宗孝章帝（公元82-84年）>中国历史记年体之东汉三、肃宗孝章帝（公元82-84年）</a></li><hr><li><a href=../../cn/%E7%A7%91%E5%AD%A6/8038043.html alt=中国历史记年体之东汉十一、孝灵帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8038043.html title=中国历史记年体之东汉十一、孝灵帝（公元184年）>中国历史记年体之东汉十一、孝灵帝（公元184年）</a></li><hr><li><a href=../../cn/%E6%B8%B8%E6%88%8F/940a88f.html alt=中国历史记年体之周朝二十三、简王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E6%B8%B8%E6%88%8F/940a88f.html title=中国历史记年体之周朝二十三、简王>中国历史记年体之周朝二十三、简王</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>