<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>忧国诗句_描写忧国的50首古诗 | 极客快訊</title><meta property="og:title" content="忧国诗句_描写忧国的50首古诗 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/276e1db9c4fd46a4a5348a83b32da12e"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/4993f7ae.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/4993f7ae.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/4993f7ae.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/4993f7ae.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/4993f7ae.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/4993f7ae.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/4993f7ae.html><link rel=canonical href=https://geekbank.cf/tw/%e7%a7%91%e5%ad%a6/4993f7ae.html><meta property="article:published_time" content="2020-11-14T20:51:13+08:00"><meta property="article:modified_time" content="2020-11-14T20:51:13+08:00"><meta name=Keywords content><meta name=description content="忧国诗句_描写忧国的50首古诗"><meta name=author content="极客快訊"><meta property="og:url" content="/cn/%E7%A7%91%E5%AD%A6/4993f7ae.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>忧国诗句_描写忧国的50首古诗</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>出塞二首·其一 - 唐代·王昌龄</strong></p><p>秦时明月汉时关， 万里长征人未还。 但使龙城飞将在， 不教胡马度阴山。</p><p><strong>春望 - 唐代·杜甫</strong></p><p>国破山河在，城春草木深。 感时花溅泪，恨别鸟惊心。 烽火连三月，家书抵万金。 白头搔更短，浑欲不胜簪。</p><div class=pgc-img><img alt=忧国诗句_描写忧国的50首古诗 onerror=errorimg.call(this); src=https://p3.pstatp.com/large/pgc-image/276e1db9c4fd46a4a5348a83b32da12e><p class=pgc-img-caption></p></div><p><strong>《悯农》其二 - 唐代·李绅</strong></p><p>锄禾日当午，汗滴禾下土。 谁知盘中餐，粒粒皆辛苦？</p><p><strong>闻官军收河南河北 - 唐代·杜甫</strong></p><p>剑外忽传收蓟北， 初闻涕泪满衣裳。 却看妻子愁何在， 漫卷诗书喜欲狂。 白日放歌须纵酒， 青春作伴好还乡。 即从巴峡穿巫峡， 便下襄阳向洛阳。</p><p><strong>示儿 - 宋代·陆游</strong></p><p>死去元知万事空， 但悲不见九州同。 王师北定中原日， 家祭无忘告乃翁。</p><p><strong>秋夜将晓出篱门迎凉有感二首 - 宋代·陆游</strong></p><p>迢迢天汉西南落， 喔喔邻鸡一再鸣。 壮志病来消欲尽， 出门搔首怆平生。 三万里河东入海， 五千仞岳上摩天。 遗民泪尽胡尘里， 南望王师又一年。</p><p><strong>蒿里行 - 两汉·曹操</strong></p><p>关东有义士，兴兵讨群凶。 初期会盟津，乃心在咸阳。 军合力不齐，踌躇而雁行。 势利使人争，嗣还自相戕。 淮南弟称号，刻玺于北方。 铠甲生虮虱，万姓以死亡。 白骨露于野，千里无鸡鸣。 生民百遗一，念之断人肠。</p><p><strong>山中寡妇 / 时世行 - 唐代·杜荀鹤</strong></p><p>夫因兵死守蓬茅， 麻苎衣衫鬓发焦。 桑柘废来犹纳税， 田园荒后尚征苗。 时挑野菜和根煮， 旋斫生柴带叶烧。 任是深山更深处， 也应无计避征徭。</p><p><strong>六州歌头·少年侠气 - 宋代·贺铸</strong></p><p>少年侠气， 交结五都雄。 肝胆洞。 毛发耸。 立谈中。 死生同。 一诺千金重。 推翘勇。 矜豪纵。 轻盖拥。 联飞鞚。 斗城东。 轰饮酒垆， 春色浮寒瓮。 吸海垂虹。 闲呼鹰嗾犬， 白羽摘雕弓。 狡穴俄空。 乐匆匆。 (闲呼 一作：间呼) 似黄粱梦。 辞丹凤。 明月共。 漾孤篷。 官冗从。 怀倥偬。 落尘笼。 簿书丛。 鹖弁如云众。 供粗用。 忽奇功。 笳鼓动。 渔阳弄。 思悲翁。 不请长缨， 系取天骄种。 剑吼西风。 恨登山临水， 手寄七弦桐。 目送归鸿。</p><p><strong>病起书怀 - 宋代·陆游</strong></p><p>病骨支离纱帽宽， 孤臣万里客江干。 位卑未敢忘忧国， 事定犹须待阖棺。 天地神灵扶庙社， 京华父老望和銮。 出师一表通今古， 夜半挑灯更细看。</p><p><strong>十五从军征 - 两汉·佚名</strong></p><p>十五从军征，八十始得归。 道逢乡里人，家中有阿谁？ 遥看是君家，松柏冢累累。 兔从狗窦入，雉从梁上飞。 中庭生旅谷，井上生旅葵。 舂谷持作饭，采葵持作羹。 羹饭一时熟，不知贻阿谁？ 出门东向看，泪落沾我衣。</p><p><strong>登楼 - 唐代·杜甫</strong></p><p>花近高楼伤客心， 万方多难此登临。 锦江春色来天地， 玉垒浮云变古今。 北极朝廷终不改， 西山寇盗莫相侵。 可怜后主还祠庙， 日暮聊为《梁甫吟》。</p><p><strong>鹧鸪天·陌上柔桑破嫩芽 - 宋代·辛弃疾</strong></p><p>陌上柔桑破嫩芽， 东邻蚕种已生些。 平冈细草鸣黄犊， 斜日寒林点暮鸦。 山远近， 路横斜， 青旗沽酒有人家。 城中桃李愁风雨， 春在溪头荠菜花。</p><p><strong>穆陵关北逢人归渔阳 - 唐代·刘长卿</strong></p><p>逢君穆陵路，匹马向桑干。 楚国苍山古，幽州白日寒。 城池百战后，耆旧几家残。 处处蓬蒿遍，归人掩泪看。</p><p><strong>又呈吴郎 - 唐代·杜甫</strong></p><p>堂前扑枣任西邻， 无食无儿一妇人。 不为困穷宁有此？ 只缘恐惧转须亲。 即防远客虽多事， 便插疏篱却甚真。 已诉征求贫到骨， 正思戎马泪盈巾。</p><p><strong>秋兴八首 - 唐代·杜甫</strong></p><p>玉露凋伤枫树林，巫山巫峡气萧森。 江间波浪兼天涌，塞上风云接地阴。 丛菊两开他日泪，孤舟一系故园心。 寒衣处处催刀尺，白帝城高急暮砧。 夔府孤城落日斜，每依北斗望京华。 听猿实下三声泪，奉使虚随八月槎。 画省香炉违伏枕，山楼粉堞隐悲笳。 请看石上藤萝月，已映洲前芦荻花。 千家山郭静朝晖，日日江楼坐翠微。 信宿渔人还泛泛，清秋燕子故飞飞。 匡衡抗疏功名薄，刘向传经心事违。 同学少年多不贱，五陵衣马自轻肥。 闻道长安似弈棋，百年世事不胜悲。 王侯第宅皆新主，文武衣冠异昔时。 直北关山金鼓振，征西车马羽书驰。 鱼龙寂寞秋江冷，故国平居有所思。 蓬莱宫阙对南山，承露金茎霄汉间。 西望瑶池降王母，东来紫气满函关。 云移雉尾开宫扇，日绕龙鳞识圣颜。 一卧沧江惊岁晚，几回青琐点朝班。 瞿塘峡口曲江头，万里风烟接素秋。 花萼夹城通御气，芙蓉小苑入边愁。 珠帘绣柱围黄鹄，锦缆牙樯起白鸥。 回首可怜歌舞地，秦中自古帝王州。 昆明池水汉时功，武帝旌旗在眼中。 织女机丝虚夜月，石鲸鳞甲动秋风。 波漂菰米沉云黑，露冷莲房坠粉红。 关塞极天惟鸟道，江湖满地一渔翁。 昆吾御宿自逶迤，紫阁峰阴入渼陂。 香稻啄余鹦鹉粒，碧梧栖老凤凰枝。 佳人拾翠春相问，仙侣同舟晚更移。 彩笔昔曾干气象，白头吟望苦低垂。</p><p><strong>木兰花·立春日作 - 宋代·陆游</strong></p><p>三年流落巴山道， 破尽青衫尘满帽。 身如西瀼渡头云， 愁抵瞿塘关上草。 春盘春酒年年好， 试戴银旛判醉倒。 今朝一岁大家添， 不是人间偏我老。</p><p><strong>新安吏 - 唐代·杜甫</strong></p><p>客行新安道，喧呼闻点兵。 借问新安吏：“县小更无丁？” “府帖昨夜下，次选中男行。” “中男绝短小，何以守王城？” 肥男有母送，瘦男独伶俜。 白水暮东流，青山犹哭声。 “莫自使眼枯，收汝泪纵横。 眼枯即见骨，天地终无情！ 我军取相州，日夕望其平。 岂意贼难料，归军星散营。 就粮近故垒，练卒依旧京。 掘壕不到水，牧马役亦轻。 况乃王师顺，抚养甚分明。 送行勿泣血，仆射如父兄。”</p><p><strong>咏怀八十二首·其三十二 - 魏晋·阮籍</strong></p><p>朝阳不再盛，白日忽西幽。 去此若俯仰，如何似九秋。 人生若尘露，天道邈悠悠。 齐景升丘山，涕泗纷交流。 孔圣临长川，惜逝忽若浮。 去者余不及，来者吾不留。 愿登太华山，上与松子游。 渔父知世患，乘流泛轻舟。</p><p><strong>贺新郎·送胡邦衡待制赴新州 - 宋代·张元干</strong></p><p>梦绕神州路。 怅秋风、连营画角， 故宫离黍。 底事昆仑倾砥柱， 九地黄流乱注。 聚万落千村狐兔。 天意从来高难问， 况人情老易悲难诉。 更南浦， 送君去。 凉生岸柳催残暑。 耿斜河， 疏星残月， 断云微度。 万里江山知何处？ 回首对床夜语。 雁不到， 书成谁与？ 目尽青天怀今古， 肯儿曹恩怨相尔汝！ 举大白， 听《金缕》。</p><p><strong>己亥岁二首·僖宗广明元年 - 唐代·曹松</strong></p><p>泽国江山入战图， 生民何计乐樵苏。 凭君莫话封侯事， 一将功成万骨枯。 传闻一战百神愁， 两岸强兵过未休。 谁道沧江总无事， 近来长共血争流。</p><p><strong>蝶恋花·密州上元 - 宋代·苏轼</strong></p><p>灯火钱塘三五夜， 明月如霜， 照见人如画。 帐底吹笙香吐麝， 更无一点尘随马。 寂寞山城人老也！ 击鼓吹箫， 却入农桑社。 火冷灯稀霜露下， 昏昏雪意云垂野。</p><p><strong>小寒食舟中作 - 唐代·杜甫</strong></p><p>佳辰强饮食犹寒， 隐几萧条戴鹖冠。 春水船如天上坐， 老年花似雾中看。 娟娟戏蝶过闲幔， 片片轻鸥下急湍。 云白山青万余里， 愁看直北是长安。</p><p><strong>己亥岁感事 - 唐代·曹松</strong></p><p>泽国江山入战图， 生民何计乐樵苏。 凭君莫话封侯事， 一将功成万骨枯。</p><p><strong>水调歌头·把酒对斜日 - 宋代·杨炎正</strong></p><p>把酒对斜日， 无语问西风。 胭脂何事， 都做颜色染芙蓉。 放眼暮江千顷， 中有离愁万斛， 无处落征鸿。 天在阑干角， 人倚醉醒中。 千万里， 江南北， 浙西东。 吾生如寄， 尚想三径菊花丛。 谁是中州豪杰， 借我五湖舟楫， 去作钓鱼翁。 故国且回首， 此意莫匆匆。</p><p><strong>夜思中原 - 宋代·刘过</strong></p><p>中原邈邈路何长， 文物衣冠天一方。 独有孤臣挥血泪， 更无奇杰叫天阊。 关河夜月冰霜重， 宫殿春风草木荒。 犹耿孤忠思报主， 插天剑气夜光芒。</p><p><strong>秣陵 - 清代·屈大均</strong></p><p>牛首开天阙，龙岗抱帝宫。 六朝春草里，万井落花中。 访旧乌衣少，听歌玉树空。 如何亡国恨，尽在大江东！</p><p><strong>古兴 - 唐代·赵氏</strong></p><p>郁蒸夏将半，暑气扇飞阁。 骤雨满空来，当轩卷罗幕。 度云开夕霁，宇宙何清廓。 明月流素光，轻风换炎铄。 孤鸾伤对影，宝瑟悲别鹤。 君子去不还，遥心欲何托。 金菊延清霜，玉壶多美酒。 良人犹不归，芳菲岂常有。 不惜芳菲歇，但伤别离久。 含情罢斟酌，凝怨对窗牖。 霁雪舒长野，寒云半幽谷。 严风振枯条，猿啼抱冰木。 所嗟游宦子，少小荷天禄。 前程未云至，凄怆对车仆。 岁寒成咏歌，日暮栖林朴。 不惮行险道，空悲年运促。</p><p><strong>《悯农》其一 - 唐代·李绅</strong></p><p>春种一粒粟，秋收万颗子。 四海无闲田，农夫犹饿死。</p><p><strong>离骚 - 先秦·屈原</strong></p><p>帝高阳之苗裔兮，朕皇考曰伯庸。 摄提贞于孟陬兮，惟庚寅吾以降。 皇览揆余初度兮，肇锡余以嘉名： 名余曰正则兮，字余曰灵均。 纷吾既有此内美兮，又重之以修能。 扈江离与辟芷兮，纫秋兰以为佩。 汩余若将不及兮，恐年岁之不吾与。 朝搴阰之木兰兮，夕揽洲之宿莽。 日月忽其不淹兮，春与秋其代序。 惟草木之零落兮，恐美人之迟暮。(惟 通：唯) 不抚壮而弃秽兮，何不改乎此度？ 乘骐骥以驰骋兮，来吾道夫先路！ 昔三后之纯粹兮，固众芳之所在。 杂申椒与菌桂兮，岂惟纫夫蕙茝！ 彼尧、舜之耿介兮，既遵道而得路。 何桀纣之猖披兮，夫惟捷径以窘步。 惟夫党人之偷乐兮，路幽昧以险隘。 岂余身之殚殃兮，恐皇舆之败绩！ 忽奔走以先后兮，及前王之踵武。 荃不查余之中情兮，反信谗而齌怒。 余固知謇謇之为患兮，忍而不能舍也。 指九天以为正兮，夫惟灵修之故也。 曰黄昏以为期兮，羌中道而改路！ 初既与余成言兮，后悔遁而有他。 余既不难夫离别兮，伤灵修之数化。 余既滋兰之九畹兮，又树蕙之百亩。 畦留夷与揭车兮，杂杜衡与芳芷。 冀枝叶之峻茂兮，愿俟时乎吾将刈。 虽萎绝其亦何伤兮，哀众芳之芜秽。 众皆竞进以贪婪兮，凭不厌乎求索。 羌内恕己以量人兮，各兴心而嫉妒。 忽驰骛以追逐兮，非余心之所急。 老冉冉其将至兮，恐修名之不立。 朝饮木兰之坠露兮，夕餐秋菊之落英。 苟余情其信姱以练要兮，长顑颔亦何伤。 掔木根以结茝兮，贯薜荔之落蕊。 矫菌桂以纫蕙兮，索胡绳之𫄥𫄥。 謇吾法夫前修兮，非世俗之所服。 虽不周于今之人兮，愿依彭咸之遗则。 长太息以掩涕兮，哀民生之多艰。 余虽好修姱以鞿羁兮，謇朝谇而夕替。 既替余以蕙纕兮，又申之以揽茝。 亦余心之所善兮，虽九死其犹未悔。 怨灵修之浩荡兮，终不察夫民心。 众女嫉余之蛾眉兮，谣诼谓余以善淫。 固时俗之工巧兮，偭规矩而改错。 背绳墨以追曲兮，竞周容以为度。 忳郁邑余侘傺兮，吾独穷困乎此时也。 宁溘死以流亡兮，余不忍为此态也。 鸷鸟之不群兮，自前世而固然。 何方圜之能周兮，夫孰异道而相安？ 屈心而抑志兮，忍尤而攘诟。 伏清白以死直兮，固前圣之所厚。 悔相道之不察兮，延伫乎吾将反。 回朕车以复路兮，及行迷之未远。 步余马于兰皋兮，驰椒丘且焉止息。 进不入以离尤兮，退将复修吾初服。 制芰荷以为衣兮，集芙蓉以为裳。 不吾知其亦已兮，苟余情其信芳。 高余冠之岌岌兮，长余佩之陆离。 芳与泽其杂糅兮，唯昭质其犹未亏。 忽反顾以游目兮，将往观乎四荒。 佩缤纷其繁饰兮，芳菲菲其弥章。 民生各有所乐兮，余独好修以为常。 虽体解吾犹未变兮，岂余心之可惩。 女媭之婵媛兮，申申其詈予，曰： 「鲧婞直以亡身兮，终然夭乎羽之野。 汝何博謇而好修兮，纷独有此姱节？ 薋菉葹以盈室兮，判独离而不服。」 众不可户说兮，孰云察余之中情？ 世并举而好朋兮，夫何茕独而不予听？ 依前圣以节中兮，喟凭心而历兹。 济沅、湘以南征兮，就重华而敶词： 启《九辩》与《九歌》兮，夏康娱以自纵。 不顾难以图后兮，五子用失乎家衖。 羿淫游以佚畋兮，又好射夫封狐。 固乱流其鲜终兮，浞又贪夫厥家。 浇身被服强圉兮，纵欲而不忍。 日康娱而自忘兮，厥首用夫颠陨。 夏桀之常违兮，乃遂焉而逢殃。 后辛之菹醢兮，殷宗用而不长。 汤、禹俨而祗敬兮，周论道而莫差。 举贤才而授能兮，循绳墨而不颇。 皇天无私阿兮，览民德焉错辅。 夫维圣哲以茂行兮，苟得用此下土。 瞻前而顾后兮，相观民之计极。 夫孰非义而可用兮？孰非善而可服？ 阽余身而危死兮，览余初其犹未悔。 不量凿而正枘兮，固前修以菹醢。 曾歔欷余郁邑兮，哀朕时之不当。 揽茹蕙以掩涕兮，沾余襟之浪浪。 跪敷衽以陈辞兮，耿吾既得此中正。 驷玉虬以桀鹥兮，溘埃风余上征。 朝发轫于苍梧兮，夕余至乎县圃。 欲少留此灵琐兮，日忽忽其将暮。 吾令羲和弭节兮，望崦嵫而勿迫。 路漫漫其修远兮，吾将上下而求索。 饮余马于咸池兮，总余辔乎扶桑。 折若木以拂日兮，聊逍遥以相羊。 前望舒使先驱兮，后飞廉使奔属。 鸾皇为余先戒兮，雷师告余以未具。 吾令凤鸟飞腾兮，继之以日夜。 飘风屯其相离兮，帅云霓而来御。 纷总总其离合兮，斑陆离其上下。 吾令帝阍开关兮，倚阊阖而望予。 时暧暧其将罢兮，结幽兰而延伫。 世溷浊而不分兮，好蔽美而嫉妒。 朝吾将济于白水兮，登阆风而绁马。 忽反顾以流涕兮，哀高丘之无女。 溘吾游此春宫兮，折琼枝以继佩。 及荣华之未落兮，相下女之可诒。 吾令丰隆乘云兮，求宓妃之所在。 解佩纕以结言兮，吾令謇修以为理。 纷总总其离合兮，忽纬繣其难迁。 夕归次于穷石兮，朝濯发乎洧盘。 保厥美以骄傲兮，日康娱以淫游。 虽信美而无礼兮，来违弃而改求。 览相观于四极兮，周流乎天余乃下。 望瑶台之偃蹇兮，见有娀之佚女。 吾令鸩为媒兮，鸩告余以不好。 雄鸠之鸣逝兮，余犹恶其佻巧。 心犹豫而狐疑兮，欲自适而不可。 凤皇既受诒兮，恐高辛之先我。 欲远集而无所止兮，聊浮游以逍遥。 及少康之未家兮，留有虞之二姚。 理弱而媒拙兮，恐导言之不固。 世溷浊而嫉贤兮，好蔽美而称恶。 闺中既以邃远兮，哲王又不寤。 怀朕情而不发兮，余焉能忍而与此终古？ 索琼茅以筳篿兮，命灵氛为余占之。 曰：「两美其必合兮，孰信修而慕之？ 思九州之博大兮，岂惟是其有女？」 曰：「勉远逝而无狐疑兮，孰求美而释女？ 何所独无芳草兮，尔何怀乎故宇？」 世幽昧以昡曜兮，孰云察余之善恶？ 民好恶其不同兮，惟此党人其独异！ 户服艾以盈要兮，谓幽兰其不可佩。 览察草木其犹未得兮，岂珵美之能当？ 苏粪壤以充祎兮，谓申椒其不芳。 欲从灵氛之吉占兮，心犹豫而狐疑。 巫咸将夕降兮，怀椒糈而要之。 百神翳其备降兮，九疑缤其并迎。 皇剡剡其扬灵兮，告余以吉故。 曰：「勉升降以上下兮，求矩矱之所同。 汤、禹俨而求合兮，挚、咎繇而能调。 苟中情其好修兮，又何必用夫行媒？ 说操筑于傅岩兮，武丁用而不疑。 吕望之鼓刀兮，遭周文而得举。 宁戚之讴歌兮，齐桓闻以该辅。 及年岁之未晏兮，时亦犹其未央。 恐鹈𫛞之先鸣兮，使夫百草为之不芳。」 何琼佩之偃蹇兮，众𫉁然而蔽之。 惟此党人之不谅兮，恐嫉妒而折之。 时缤纷其变易兮，又何可以淹留？ 兰芷变而不芳兮，荃蕙化而为茅。 何昔日之芳草兮，今直为此萧艾也？ 岂其有他故兮，莫好修之害也！ 余以兰为可恃兮，羌无实而容长。 委厥美以从俗兮，苟得列乎众芳。 椒专佞以慢慆兮，榝又欲充夫佩帏。 既干进而务入兮，又何芳之能祗？ 固时俗之流从兮，又孰能无变化？ 览椒兰其若兹兮，又况揭车与江离？ 惟兹佩之可贵兮，委厥美而历兹。 芳菲菲而难亏兮，芬至今犹未沬。 和调度以自娱兮，聊浮游而求女。 及余饰之方壮兮，周流观乎上下。 灵氛既告余以吉占兮，历吉日乎吾将行。 折琼枝以为羞兮，精琼爢以为粻。 为余驾飞龙兮，杂瑶象以为车。 何离心之可同兮？吾将远逝以自疏。 邅吾道夫昆仑兮，路修远以周流。 扬云霓之晻蔼兮，鸣玉鸾之啾啾。 朝发轫于天津兮，夕余至乎西极。 凤皇翼其承旗兮，高翱翔之翼翼。 忽吾行此流沙兮，遵赤水而容与。 麾蛟龙使梁津兮，诏西皇使涉予。 路修远以多艰兮，腾众车使径待。 路不周以左转兮，指西海以为期。 屯余车其千乘兮，齐玉轪而并驰。 驾八龙之婉婉兮，载云旗之委蛇。 抑志而弭节兮，神高驰之邈邈。 奏《九歌》而舞《韶》兮，聊假日以媮乐。 陟升皇之赫戏兮，忽临睨夫旧乡。 仆伕悲余马怀兮，蜷局顾而不行。 乱曰：已矣哉！ 国无人莫我知兮，又何怀乎故都！ 既莫足与为美政兮，吾将从彭咸之所居！</p><p><strong>苦寒行 - 唐代·齐己</strong></p><p>冰峰撑空寒矗矗， 云凝水冻埋海陆。 杀物之性， 伤人之欲， 既不能断绝蒺藜荆棘之根株， 又不能展凤凰麒麟之拳跼。 如此则何如为和煦， 为膏雨， 自然天下之荣枯， 融融于万户。</p><p><strong>赋谢老友缪宏画家惠赐文房四宝二首 其一 - 近现代·叶云峰</strong></p><p>挚谊云情说不清，艺林珍品益求精。桃花潭水深千尺，更胜汪伦送我行。</p><p><strong>茅屋为秋风所破歌 - 唐代·杜甫</strong></p><p>八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻？安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！</p><p><strong>题王介山《史记》读法 - 清代·刘慎荣</strong></p><p>灭项须迟日， 惟有质太公。 此情谁识得， 着论最明通。 然欲强邻并， 先将昧者攻。 措施原有序， 自可后重瞳。</p><p><strong>临江仙（春思） - 宋代·刘光祖</strong></p><p>小院回廊春寂寂，晚来独自闲行。画帘东畔碧云生。也知无雨，空滴枕边声。一簇小桃开又落，低头拾取红英。东风相送忘相迎。梨花寒食，到得锦宫城。</p><p><strong>雪 - 唐代·罗隐</strong></p><p>尽道丰年瑞，丰年事若何。 长安有贫者，为瑞不宜多。</p><p><strong>人日侍宴大明宫应制 - 唐代·赵彦昭</strong></p><p>宝契无为属圣人， 雕舆出幸玩芳辰。 平楼半入南山雾， 飞阁旁临东墅春。 夹路秾花千树发， 垂轩弱柳万条新。 处处风光今日好， 年年愿奉属车尘。</p><p><strong>西江月（相山集题作别思） - 宋代·王之道</strong></p><p>一霎轻云过雨， 半稿新绿横舟。 梅花池馆暗香浮。 酒入朱唇红透。 有恨尤怜别恨， 多愁不惯春愁。 舞余何惜更迟留。 肠断断肠更后。</p><p><strong>秋江 - 唐代·齐己</strong></p><p>两岸山青映， 中流一棹声。 远无风浪动， 正向夕阳横。 岛屿蝉分宿， 沙洲客独行。 浩然心自合， 何必濯吾缨。</p><p><strong>金陵望汉江 - 唐代·李白</strong></p><p>汉江回万里，派作九龙盘。 横溃豁中国，崔嵬飞迅湍。 六帝沦亡后，三吴不足观。 我君混区宇，垂拱众流安。 今日任公子，沧浪罢钓竿。</p><p><strong>新月 - 唐代·方干</strong></p><p>入夜天西见， 蛾眉冷素光。 潭鱼惊钓落， 云雁怯弓张。 隐隐临珠箔， 微微上粉墙。 更怜三五夕， 仙桂满轮芳。</p><p><strong>句 其三 - 宋代·黄大临</strong></p><p>急雪鹡鸰相并影， 惊风鸿雁不成行。</p><p><strong>杂曲歌辞·昔昔盐·恒敛千金笑 - 唐代·赵嘏</strong></p><p>玉颜恒自敛， 羞出镜台前。 早惑阳城客， 今悲华锦筵。 从军人更远， 投喜鹊空传。 夫婿交河北， 迢迢路几千。</p><p><strong>寒食清明日早赴王门率成 - 唐代·李峤</strong></p><p>游客趋梁邸， 朝光入楚台。 槐烟乘晓散， 榆火应春开。 日带晴虹上， 花随早蝶来。 雄风乘令节， 余吹拂轻灰。</p><p><strong>送程孟阳游楚中 - 明代·李流芳</strong></p><p>我昨劝君为楚游， 喜君翻然即掉头。 今日置酒与君别， 见君行色我始愁。 平生心知两莫逆， 人言君痴我亦癖。 村扉城郭嫌疏索， 那能别此长为客。 去年送我扬子湄， 焦山落日江逶迤。 岂意今年复送君， 楚云湘水劳相思。 君家书阁秋山中， 千山万山松入风。 我亦买山梅花里， 诛茅卜邻期子同。 惜哉此意不得遂， 连年飘泊徒西东。 人生万事常相左， 饥来驱人欲谁那。 君今新得贤主人， 相将且拽寒江柁。 江月山花远趁君， 诗囊画本留贻我。</p><p><strong>过湖口县 - 唐代·王翰</strong></p><p>澄江东去急，南桨入湖深。 林密藏秋雨，山高倒夕阴。 丽谯临小县，佛阁出遥岑。 当趁风涛便，无由得赏心。</p><p><strong>初至绍兴 - 明代·袁宏道</strong></p><p>闻说山阴县， 今来始一过。 船方革履小， 士比鲫鱼多。 聚集山如市， 交光水似罗。 家家开老酒， 只少唱吴歌。</p><p><strong>九歌·国殇 - 先秦·屈原</strong></p><p>操吴戈兮被犀甲， 车错毂兮短兵接。 旌蔽日兮敌若云， 矢交坠兮士争先。 凌余阵兮躐余行， 左骖殪兮右刃伤。 霾两轮兮絷四马， 援玉枹兮击鸣鼓。 天时怼兮威灵怒， 严杀尽兮弃原野。 出不入兮往不反， 平原忽兮路超远。 带长剑兮挟秦弓， 首身离兮心不惩。 诚既勇兮又以武， 终刚强兮不可凌。 身既死兮神以灵， 魂魄毅兮为鬼雄。 (魂魄毅兮 一作：子魂魄兮)</p><p><strong>浪淘沙（与前人） - 宋代·陈着</strong></p><p>有约泛溪篷。游画图中。沙鸥引入翠重重。认取抱琴人住处，水浅山浓。一笑两衰翁。莫惜从容。瓮醅灰芋雪泥菘。直到梅花飞过也，桃李春风。</p><p><strong>浣溪沙 - 清代·周之琦</strong></p><p>竹石三分水二分。 水边蜂蝶易消魂。 不堪重忆旧时春。</p><p>忧国诗句由[小孩子点读]APP - 小学家庭辅导专家，独家原创整理并发布，未经授权不得转载。</p><p><strong>忧国的意思</strong></p><p><strong>为国事而忧劳。</strong><br></p><p><strong>忧国的例句：</strong></p><p>1、为了找回证照，他急得满头大汗。<br>2、他反应迟钝，简直是块木头。<br>3、经过一天一夜的昏迷，他终于在今天早晨醒过来了。<br>4、这场球赛，地主队占有地利、人和的相对优势。<br>5、这件事情他虽有错，但相对而言，我们也有不是之处。<br>6、今天气温真低，冷得令人发颤。<br>7、他以为地上有张千元大钞，走近一看，原来是张玩具假钞。<br>8、为了让这部机器重新发动，他忙得满头大汗。<br>9、像他那样的好吃懒做，不用多久就得喝西北风了。<br>10、独木舟是用整段木头做成的。<br></p></div><div class="post-meta meta-tags"><ul class=clearfix><li><a>'忧国','诗句','描写'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>