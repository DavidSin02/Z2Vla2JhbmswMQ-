<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：诸厥病证和诸痿病证 | 极客快訊</title><meta property="og:title" content="《灵素节注类编》：诸厥病证和诸痿病证 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/4c209c4.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/4c209c4.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/4c209c4.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/4c209c4.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/4c209c4.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/4c209c4.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/4c209c4.html><link rel=canonical href=https://geekbank.cf/tw/%e7%a7%91%e5%ad%a6/4c209c4.html><meta property="article:published_time" content="2020-10-29T21:01:40+08:00"><meta property="article:modified_time" content="2020-10-29T21:01:40+08:00"><meta name=Keywords content><meta name=description content="《灵素节注类编》：诸厥病证和诸痿病证"><meta name=author content="极客快訊"><meta property="og:url" content="/cn/%E7%A7%91%E5%AD%A6/4c209c4.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：诸厥病证和诸痿病证</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>诸厥病证</h1><p>热厥寒厥</p><p><strong>《素问·厥论》帝曰∶厥之寒热者，何也？岐伯曰∶阳气衰于下，则为寒厥；阴气衰于下，则为热厥。</strong></p><p>阴阳之气根于肾，肾者足少阴也。其气由脏腑出于经脉，升降流行，仍归于脏，循环不休。如气有偏倾，则升降不调，而经脉郁闭，阴阳相格，不得交通，乃为厥逆。以其根于足少阴经，故厥起于足，阳衰为寒厥，阴衰为热厥也。</p><p><strong>帝曰∶热厥之为热也，必起于足下者，何也？岐伯曰∶阳气起于足五趾之表，阴脉者集于足下，而聚于足心，故阳气胜则足下热也。</strong></p><p>阴脉集于足下而聚足心，足心肾经之涌泉穴也。足三阴经行于趾内，足三阳经行于趾外，而阴阳之气，交接于指尖，互相通和而流行者，阳气胜则溢于阴位，故足下热也。</p><p><strong>帝曰∶寒厥之为寒也，必从五指而上于膝者，何也？岐伯曰∶阴气起于五指之里，集于膝下而聚于膝上，故阴气胜，则从五指至膝上寒，其寒也，不从外，皆从内也。</strong></p><p>阳气行于指表者不热，而阴气行于指里者独寒，以阴气集膝下而聚膝上，故寒不从外，而从五指之内上于膝，其阴盛阳衰可见矣。</p><p><strong>帝曰∶寒厥何失而然也？岐伯曰∶前阴者，宗筋之所聚，太阴、阳明之所合也。春夏则阳气多而阴气少，秋冬则阴气盛而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰，不能渗营其经络，阳气日损，阴气独在，故手足为之寒也。</strong></p><p>太阴、阳明，统一身之阴阳，而阳明又主润宗筋者也。男女皆有宗筋，而聚于前阴，为太阴、阳明之所会合者也，故一身阴阳之气，亦聚会于此，以为生育之本也。人身与天地协议气化者，故春夏则阳升而多，阴降而少；秋冬则阴升而盛，阳降而衰。此人本质强壮，恃强妄作，秋冬阳气本衰而又伤之，夺其所用，迨冬至阳将升，与阴上争而不能复其元。上争者，如剥卦，剥必转复，阴阳方和。阳气既夺，不能复则不能应时升旺，其精气散溢而反下泄，阴邪之气，乘虚上僭，夫阴阳和平之元气，因中敷布而达外者也，阳气衰，则不能敷布渗营其经络，而阳日损，阴气独在，故手足皆寒，而为厥逆也。</p><p><strong>帝曰∶热厥何如而然也？岐伯曰∶酒入于胃，则络脉满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。此人必数醉若饱以入房，气聚于脾中不得散，酒气与谷气相薄，热盛于中，故热遍于身，内热而溺赤也。夫酒气盛而 悍，肾气日衰，阳气独胜，故手足为之热也。</strong></p><p>络脉属卫，卫为阳；经脉属营，营为阴。酒气 悍助卫，故络脉满而经脉虚也。营卫之气出于脾胃，脾主为胃行其津液者也，阴气虚则阳侵入而胃不和，胃不和则水谷精气耗竭，而不营运于四肢也。此由醉饱欲火劫烁阴精，阳气变成邪热，聚于脾中不散，脾主肌肉，故热遍于身，内热而溺赤也。肾阴之气因而日衰，邪阳之气独胜，故手足之热尤甚于身，名为热厥也。</p><p>阴厥阳厥</p><p><strong>帝曰∶厥或令人厥满，或令人暴不知人，或至半日，远至一日，乃知人者，何也？岐伯曰∶阴气盛于上，则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。</strong></p><p>厥满者，气厥而腹胀满，由阴气盛于上而虚于下之故也。盖阴无阳不生，阳无阴不化，阴虚于下，则下焦阳气不能宣化而上壅，故腹胀满也；阳气盛于上者，由下焦之阳重上，是亢阳化邪气而逆也，逆则阳和之气乱，而心神飞越，昏不知人。其厥有微甚，或半日，或一日，其气返顺方苏耳。上明寒热厥逆，此明阴阳厥逆也。</p><p>六经厥</p><p><strong>帝曰∶愿闻六经脉之厥状、病能也。岐伯曰∶巨阳之厥，则肿首头重，足不能行，发为 仆；阳明之厥，则癫疾欲走呼，腹满不得卧，面赤而热，妄见而妄言；少阳之厥，则暴聋，颊肿而热，胁痛， 不可以运；太阴之厥，则腹满 胀，后不利，不欲食，食则呕，不得卧；少阴之厥，则口干溺赤，腹满心痛；厥阴之厥，则少腹肿痛，腹胀，泾溲不利，好卧屈膝，阴缩肿， 内热。盛则泻之，虚则补之，不盛不虚，以经取之。</strong></p><p>此以下详明厥证，不独手足寒热为厥，而凡外感、内伤，气血虚实，以致阴阳乖逆，经脉不得循序周流，皆名厥也。巨阳即太阳，太阳经脉盛于头，厥则其气更盛于上，故肿首头重，上盛则下虚，故足不能行，仆者，目眩跌仆也，此由阴虚，根本不固，阳气暴逆之厥也，阳明行气于三阳，邪热盛则水不济火，独火乱其神明，故发癫狂走呼，面赤而热，妄见妄言，此三承气汤之实证也；少阳及三阴经之厥，亦与仲景《伤寒论》所载病证、义理相同，明彼即明此，然其中皆有虚实不同，余后集仲景条下已详明矣。此云补泻以经取之者，皆针法也。以上虽名六经之厥，而多现脏腑之证，以六经内通脏腑者也。</p><p><strong>太阴厥逆， 急挛，心痛引腹，治主病者；少阴厥逆，虚满呕，变下泄清，治主病者；厥阴厥逆，挛腰痛，虚满前闭，谵言，治主病者；三阴俱逆，不得前后，使人手足寒，三日死；太阳厥逆，僵仆呕血，善衄，治主病者；少阳厥逆，机关不利，机关不利者，腰不可以行，项不可以顾，发肠痈，不可治，惊者死；阳明厥逆，喘咳身热，善惊衄呕血；手太阴厥逆，虚满而咳，善呕沫，治主病者；手心主少阴厥逆，心痛引喉，身热，死不可治；手太阳厥逆，耳聋泣出，项不可以顾，腰不可以俯仰，治主病者；手阳明、少阳厥逆，发喉痹，嗌肿， ，治主病者。</strong></p><p>按前卷营卫经络门十二经条下，凡脏经之病，皆云是主某脏所生病者，其腑经之病，或云是主津液所生病，或云主气、主血等，各皆不同，皆明其病由此而发，故云是主所生病者。盖人之生，先生五脏为体，由脏气生六腑为用，故曰脏者，藏精气而不泻，谓其体则常固也，腑者，传化物而不藏，谓其用则生化流通也，而筋骨血气津液经脉，又从腑气生化，为腑之用。是故脏经之病，从本脏之体所生，故皆曰是主某脏所生病；若腑经之病，从生化之用所生而为主病，故或主气、主血、主筋骨等之不同也。此篇言太阴厥逆者，是主脾所生病也，脾为足太阴经，故足 急挛，脾位于腹而通心气，故心痛引腹，当从脾脏主治也，下皆仿此；其少阴厥逆，是主肾所生病者，肾主下焦，下焦厥逆，则中焦气壅，故虚满而呕，呕则气通，故变泄清，泄清者，下泄清稀，因中焦谷食不化也；厥阴厥逆者，是主肝所生病也，肝主筋，故筋急而挛，肝肾同源，故腰痛，肝气横逆，则虚满，肝主癃闭，故前阴闭不通，肝藏魂，肝厥伤魂，则谵言，或有如死者；若三阴俱厥逆，则肝脾肾皆伤，故前后便不得通，手足皆寒，而内外之气尽厥，故三日而不通和则死也；太阳膀胱经厥逆，是主筋所生病者，筋病，故僵仆不能起动，阳气厥逆，则血妄溢，故呕血善衄也；少阳胆经厥逆，是主骨所生病者，其经居半表半里，正当肉里而近骨，表里之气，由此出入，故名其经为枢，其气厥逆，则枢折而骨病，故机关不利，骨本从肾生，故腰折不可以行，经气上项，故项强不可顾，其阳内郁化热，与肠中浊气壅结而成痈，胆内连肝，肝伤则惊，是腑脏俱伤，故不可治而死也；阳明胃经厥逆，是主血所生病者，肺胃相连，胃气逆于肺，故喘而咳，脾胃主肉，故身热，肝藏血而心主血，阳明为多气多血，是主血所生病，则心肝之火皆动，故善惊而衄，且呕血也；手太阴厥逆，是主肺所生病者，肺气逆，故虚满而咳，沫出于肺，故善呕沫也；手心主少阴，乃心包连心厥逆，心包是主血脉所生病，心是主心脏所生病者，故心痛引喉，而身热者，心脏近喉，心火逆，则身热也，按本经云；凡称心病者，心包受邪也，心脏坚固不受邪，受邪则神去而死，此言死不可治者，是心脏伤也；手太阳小肠经厥逆，是主液所生病者，盖小肠为受盛之官，主化物，液由水谷所化，故厥逆，而液不生化则生病，其支脉循颈至目 入耳中，故耳聋、泣出、项强也，气上逆则下虚而不转旋，故腰硬不可以俯仰也；手阳明大肠经，主津液所生病，手少阳三焦经，主气所生病，二经厥逆，则气闭而津液不输，阳郁化火而上炎，乃发喉痹嗌肿，津液不输，则筋脉燥急而 ， 即痉也。以上皆当治其主病者也。</p><p>厥逆</p><p><strong>《素问·腹中论》帝曰∶有病膺肿颈痛，胸满腹胀，此为何病？何以得之？岐伯曰∶名厥逆。帝曰∶治之奈何？岐伯曰∶灸之则喑，石之则狂，须其气并，乃可治也。帝曰∶何以然？岐伯曰∶阳气重上，有余于上，灸之则阳气入阴，入则喑；石之则阳气虚，虚则狂；须其气并而治之，可使全也。</strong></p><p>此因阳气重叠上逆，故名厥逆。其阳逆者，本由阴气不固，如再以火灸之，逼之入阴，则气耗散而火邪伤肺，则失音而喑也；石者，砭法，乃更泄其气，气泄则阳虚，而心神无主则昏狂，然非有余实火之狂，其病危矣，故不可用灸砭之法。盖厥者阴阳格逆，必须俟其二气归并，而阴阳渐和，乃可调之，庶使全其生也。</p><p>肾虚厥病</p><p><strong>《素问·病能论》帝曰∶有病厥者，诊右脉沉而紧，左脉浮而迟，不知病主安在？岐伯曰∶冬诊之，右脉固当沉紧，此应四时，左脉浮而迟，此逆四时，在左当主病在肾，颇关在肺，当腰痛也。帝曰∶何以言之？岐伯曰∶少阴脉贯肾络肺，今得肺脉，肾为之病，故肾为腰痛之病也。</strong></p><p>冬令阳气归藏，沉紧之脉，应时令而无病也。今左脉浮迟，是逆时令，逆在左，故知病在左，以肾水亏而阳浮动，为厥病也。肾脉络肺，故关于肺，浮乃肺之脉象也，而主病在肾虚，腰为肾府，故必腰痛也。</p><p>阳厥怒狂</p><p><strong>帝曰∶有病怒狂者，此病安生？岐伯曰∶生于阳也。阳气者，因暴折而难决，故善怒也。病名阳厥。帝曰∶何以知之？岐伯曰∶阳明者常动，巨阳、少阳不动，不动而动大疾，此其候也。帝曰∶治之奈何？岐伯曰∶夺其食即已。夫食入于阴，长气于阳，故夺其食即已。使之服以生铁落饮。夫生铁落者，下气疾也。</strong></p><p>此言怒狂之病，因阳气暴折难决，暴折者，过激而致郁逆也，难决者，如水之壅遏，不能决之使流也，故病怒狂而名阳厥也。所以然者，阳明人迎之脉，本常动不休，若太阳、少阳经脉，本来不动，不动而动，且大且疾，此三阳之气亢极，而逆可见矣。治之当夺其食而使气衰，服以生铁落饮，铁落者，打铁飞落之屑，煎汤饮之，下气最疾也。盖怒狂由阳亢，阳由肝胆而升，木邪炽盛，铁落以金制木也。然此怒狂与上条之狂，其虚实相反也。</p><p>肾厥头痛</p><p><strong>《素问·奇病论》帝曰∶人有病头痛，数岁不已，此安得之？名为何病？岐伯曰∶当有所犯大寒，内至骨髓，髓者，以脑为主，脑逆，故令头痛，齿亦痛，病名厥逆。</strong></p><p>大寒深入骨髓，脑为髓海，邪气上逆至脑，其病深，故头痛数岁不已；齿为骨之余，其根属肾，故齿亦痛，此因寒邪而肾气厥逆也。后贤制玉真丸方，治肾厥头痛，内有硫黄，以去骨髓之寒邪。凡头痛之因，甚多不同，必须详辨。</p><p>厥逆死证</p><p><strong>帝曰∶有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？岐伯曰∶病在太阴，其盛在胃，颇在肺，病名曰厥，死不治。此所谓得五有余、二不足也。帝曰∶何谓？岐伯曰∶所谓五有余者，五病之气有余也；二不足者，亦病气之不足也。今外得五有余，内得二不足，此其身不表不里，亦正死明矣。</strong></p><p>肾虚则膀胱热，热则癃闭不通，虚则不能收摄，故一日数十溲，此不足之病也。身热如炭，表邪闭结也；颈膺如格，内邪格拒也；颈旁人迎之脉躁盛，胃阳逆而喘息，皆病邪之有余也。两手太阴寸口之脉，则微细如发，此表邪有余，内气不足。不足之病在太阴，有余之邪在阳明，肺胃相连，胃气逆，故颇在肺而喘息，名厥病也。正虚邪盛，阴阳厥逆，欲治五有余之外邪，而内气不足，不能泻之，欲补二不足之元气，而外邪格拒，不能补之，不能治表，不能治里，正为死之明验也。夫脏为阴，腑为阳，太阴脉如发，其脏阴竭矣，人迎脉躁盛，其腑阳脱也，阴竭阳脱，则死不可治。</p><h1>诸痿病证</h1><p>痿脉痿筋痿肉痿骨痿</p><p><strong>《素问·痿论》帝曰∶五脏使人痿，何也？岐伯曰∶肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，着则生痿 也；心气热，则下脉厥而上，上则下脉虚，虚则生脉痿，枢折挈，胫纵而不任地也；肝气热，则胆泄口苦筋膜干，筋膜干则筋急而挛，发为筋痿；脾气热，则胃干而渴，肌肉不仁，发为肉痿；肾气热，则腰脊不举，骨枯而髓减，发为骨痿。</strong></p><p>一身内外之气，由肺权衡敷布，肺热叶焦，则气不能输转周行，即无津液以濡养皮毛，而虚弱急薄，著者，皮肉血气干燥滞着而不柔和，故生痿， 者，行步不便也；心气热，则阳升而脉厥上逆，上逆则下虚，经脉为一身肢节之机枢，脉痿则枢折，其气上挈而下虚，故足胫弛纵而不任地也；肝气热，则胆汁泄而口苦，筋膜干枯，拘急而成筋痿也；脾主为胃行津液者也，脾气热，则胃液干而渴，无以滋养肌肉，则不仁而成肉痿也；肾藏一身之精而主骨，肾气热，则精耗而骨枯髓减，故腰脊不能举动而成骨痿也。是痿者皆为邪热，而多由内伤脏真所致，要必辨其虚实而治之也。</p><p>痿证之因</p><p><strong>帝曰∶何以得之？岐伯曰∶肺者，脏之长也，为心之盖也，有所失亡，所求不得，则发肺鸣，鸣则肺热叶焦，故曰五脏因肺热叶焦，发为痿 ，此之谓也；悲哀太甚，则胞络绝，胞络绝则阳气内动，发则心下崩，数溲血也，故《本病》曰∶大经空虚，发为肌痹，传为脉痿；思想无穷，所愿不得，意淫于外，入房太甚，宗筋弛纵，发为筋痿，及为白淫，故《下经》曰∶筋痿者，生于肝，使内也；有渐于湿，以水为事，若有所留，居处相湿，肌肉濡渍，痹而不仁，发为肉痿，故《下经》曰∶肉痿者，得之湿地也；有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿，故《下经》曰∶骨痿者，生于大热也。</strong></p><p>此明痿病之因也。肺为心之盖，有所失亡，所求不得，则懊 而心火炽动，久则灼肺，肺鸣而热，以至叶焦，发为痿 也；悲哀太甚，则伤心胞络，胞络之脉气阻绝不通，则阳气内动冲逆，心下如崩，以动血而数溲血，血去则经脉空虚，无以滋养肌肉而发肌痹，痹者，麻木也，久则传为脉痿矣；思想意淫，入房太甚，皆欲火耗精，阳气变成邪热，以致宗筋弛纵而成筋痿，白淫者，淋浊带下之类，以邪热炽盛，精不藏肾也，肝主筋，故筋痿生于肝，使内损其精也；脾为湿土而主肌肉，故伤湿则肌肉不仁而成肉痿，上文言脾气热，则胃干而渴，肌肉不仁，发为肉痿，大抵脾主肌肉，不拘热湿所伤，皆使肌肉不仁，乃名肉痿也；远行劳倦，逢大热而渴者，此因过劳动火，以伤阴液，其阳和之气内伐，而化为邪热，热舍于肾，更耗其精，以至骨枯髓虚，两足软弱，不任其身，而成骨痿也。</p><p>分辨形色</p><p><strong>帝曰∶何以别之？岐伯曰∶肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。</strong></p><p>肺色白而主皮毛，故热灼则毛败；心色赤而主血脉，血藏于络，热动其血，故络脉浮溢，甚或如上文之溲血也；肝色苍而主筋，爪为筋之余，热盛液干，故爪枯也；脾色黄而主肉，热极生风，风动则肉蠕动，俗所云肉跳也；肾色黑而主骨，齿为骨之余，热灼精耗，则骨枯而齿亦槁矣。</p><p>治法</p><p><strong>帝曰∶论言治痿者独取阳明，何也？岐伯曰∶阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋。阴阳总宗筋之会，会于气街，而阳明为之长，皆属于带脉，而络于督脉，故阳明虚则宗筋纵，带脉不引，故足痿不用也。</strong></p><p>阳明胃中水谷精气，充养一身，故为脏腑之海，而濡润宗筋。冲脉为经脉之海，而血盛以渗灌溪谷者。凡经脉骨节交会罅隙，皆如溪谷，而血液由之渗灌以濡润也。冲脉与阳明之气合于宗筋，阳明为阳，冲脉为阴，以其为海，故总一身阴阳之气，会合于宗筋，又统宗筋之气，会于气街，气街在脐下阳明经穴，故阳明为经脉之长也。宗筋者，总一身之筋，所以主束骨而利机关，以此阴阳经气总会之处，皆属于带脉，而络于督脉，故二脉又约束一身之经脉，皆由阳明所滋养，故阳明虚则一身经脉失养，而宗筋弛缓，带脉不能维引，故足痿不用，所以治痿者，独取于阳明也。</p><p><strong>帝曰∶治之奈何？岐伯曰∶各补其荥而通其俞，调其虚实，和其逆顺。筋脉骨肉，各以其时受月，则病已矣。</strong></p><p>荥俞为经气流行出入之穴，阴阳各经皆有者。补荥通俞，言针法也，而用药当参究上文取阳明之理，调其虚实，和其逆顺，为善法也。筋、脉、骨、肉乃肝、心、肾、脾四脏所主，而四脏各随其时以受旺气，如春则肝受旺气，夏则心受旺气，冬则肾受旺气，长夏未月则脾受旺气，遇受旺气之月，则病可已矣。如筋痿愈于春，脉痿愈于夏，肉痿愈于季夏，骨痿愈于冬也。然此独不及皮毛者，以肺热叶焦，必伤筋脉，方成痿 ，若未伤筋脉骨肉，而止伤皮毛，则不成痿也。</p><p>偏枯肉苛</p><p><strong>《灵枢·热病篇》曰∶偏枯，身偏不举而痛，言不变，志不乱。病在分腠之间，巨针取之，益其不足，损其有余，乃可复也。</strong></p><p>此由阴阳气血偏倾，经络流行失度，致邪袭一边，而成半身不遂之病。言不变，志不乱，其五内未伤。病在分肉腠理之间，当用补正泻邪之法，以通经络而调营卫，益其不足，损其有余，使阴阳气血，皆归于平，乃可复元也。</p><p><strong>《素问·逆调论》帝曰∶人之肉苛者，虽近衣絮，犹尚苛也，是为何病？岐伯曰∶营气虚，卫气实也。营气虚则不仁，卫气虚则不用，营卫俱虚，则不仁且不用，肉如故也。人身与志不相有，曰死。</strong></p><p>按《太阴阳明论》云∶阳道实，阴道虚。是谓阴居内，其气虚通，阳卫外，其气坚实。太阴阳明，即脾胃也，为营卫之本，营卫为脾胃之标，故此言营气虚者，本虚通也，卫气实者，本坚实也。夫肌肉脾胃所主，而营卫居肌肉之中，营为阴而行脉中，卫为阳而行脉外，以充肌肉者也。阴主濡之，阳主煦之，则肉必柔和而知痛痒也。今则不仁、不知痛痒，笨重不能运用，而肉形仍如故者，乃无阴阳之死气充实于中，名曰肉苛也。故又申言营气虚则不仁，卫气虚则不用，言营卫阴阳之气皆空虚，止存无气之死肉，则与心志不相融洽，故不仁且不用，而自不觉其有身者，此脾脏已绝，故曰死也。再按此病即肉痿证之深重者，痿证皆由伤脏而起，至于脏败，则死不可治，其筋、脉、骨痿、痿 等，亦必皆然，而察其现证，例此可知矣。</p></div></div><div class="post-meta meta-tags"><ul class=clearfix><li><a>'病证','灵素','节注'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>