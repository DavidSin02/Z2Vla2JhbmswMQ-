<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>易安读诗镜总论 | 极客快訊</title><meta property="og:title" content="易安读诗镜总论 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/1322bb3b3f2f4613a3671fd8139782fa"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/4cdf0f1.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/4cdf0f1.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/4cdf0f1.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/4cdf0f1.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/4cdf0f1.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/4cdf0f1.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/4cdf0f1.html><link rel=canonical href=https://geekbank.cf/tw/%e7%a7%91%e5%ad%a6/4cdf0f1.html><meta property="article:published_time" content="2020-10-29T21:02:55+08:00"><meta property="article:modified_time" content="2020-10-29T21:02:55+08:00"><meta name=Keywords content><meta name=description content="易安读诗镜总论"><meta name=author content="极客快訊"><meta property="og:url" content="/cn/%E7%A7%91%E5%AD%A6/4cdf0f1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>易安读诗镜总论</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><blockquote><p>明朝，陆时雍字仲昭，桐乡人。其祖先为吴兴人，后迁徙到桐乡的皂林。陆时俗，明崇祯六年中举、得贡生。辑有《古诗镜》三十六卷、《唐诗镜》五十四卷，又撰有《诗镜总论》一卷。</p></blockquote><p><strong>诗经</strong></p><p>诗有六义，《颂》简而奥，夐哉尚矣。《大雅》宏远，非周人莫为。《小雅》婉娈，能或庶几。《风》体优柔，近人可仿。然体裁各别，欲以汉魏之词，复兴古道，难以冀矣。</p><p><strong>西汉诗</strong></p><p>西京崛起，别立词坛，方之于古觉意象蒙茸（犹杂乱），规模逼窄，望湘累（屈原）之不可得，况《三百》乎？</p><p>十五《国风》，亦里巷语，然雍雍和雅，骚人则萧萧清远之音。</p><p>西京语迫意锓，自不及古人深际。诗人一叹三咏，感寤具存，庞言繁称，道所不贵。</p><p><strong>韦孟《讽谏》</strong>，恺直有余，深婉不足。（ 肃肃我祖，国自豕韦，黼衣朱绂，四牡龙旗。彤弓斯征，抚宁遐荒，总齐群邦，以翼大商，迭披大彭，勋绩惟光。至于有周，历世会同。王赧听谮，实绝我邦。我邦既绝，厥政斯逸，赏罚之行，非由王室。庶尹群后，靡扶靡卫，五服崩离，宗周以队。我祖斯微，迁于彭城，在予小子，勤诶厥生，厄此嫚秦，耒耜以耕。悠悠嫚秦，上天不宁，乃眷南顾，授汉于京。</p><p>于赫有汉，四方是征，靡适不怀，万国逌平。乃命厥弟，建侯于楚，俾我小臣，惟傅是辅。兢兢元王，恭俭净一，惠此黎民，纳彼辅弼。飨国渐世，垂烈于后，乃及夷王，克奉厥绪。咨命不永，唯王统祀，左右陪臣，此惟皇士。</p><p>如何我王，不思守保，不惟履冰，以继祖考！邦事是废，逸游是娱，犬马繇繇，是放是驱。务彼鸟兽，忽此稼苗，烝民以匮，我王以愉。所弘非德，所亲非悛，唯囿是恢，唯谀是信。睮々谄夫，咢咢黄发，如何我王，曾不是察！既藐下臣，追欲从逸，嫚彼显祖，轻兹削黜。</p><p>嗟嗟我王，汉之睦亲，曾不夙夜，以休令闻！穆穆天子，临尔下土，明明群司，执宪靡顾。正遐由近，殆其怙兹，嗟嗟我王，曷不此思！</p><p>非思非鉴，嗣其罔则，弥弥其失，岌岌其国。致冰匪霜，致队靡嫚，瞻惟我王，昔靡不练。兴国救颠，孰违悔过，追思黄发，秦缪以霸。岁月其徂，年其逮耇，于昔君子，庶显于后。我王如何，曾不斯觉！黄发不近，胡不时监！</p><p>）</p><p><strong>韦玄成《自劾》</strong>诗，情色未定量，末段数语，庶为可诵。（</p><p>赫矣我祖，侯于豕韦。赐命建伯，有殷以绥。厥绩既昭，车服有常。</p><p>朝宗商邑，四牡翔翔。德之令显，庆流于裔。宗周至汉，群后历世。</p><p>肃肃楚傅，辅翼元夷。厥驷有庸，惟慎惟祗。嗣王孔佚，越迁于邹。</p><p>五世圹僚，至我节侯。惟我节侯，显德遐闻。左右昭宣，五品以训。</p><p>既耇致位，惟懿惟奂。厥赐祁祁，百金洎馆。国彼扶阳，在京之东。</p><p>惟帝是留，政谋是从。绎绎六辔，是列是理。威仪济济，朝享天子。</p><p>天子穆穆，是宗是师。四方遐尔，观国之辉。茅土之继，在我俊兄。</p><p>惟我俊兄，是让是形。于休厥德，于赫有声。致我小子，越留于京。</p><p>惟我小子，不肃会同。媠彼车服，黜此附庸。赫赫显爵，自我队之。</p><p>微微附庸，自我招之。谁能忍愧，寄之我颜。谁将遐征，从之夷蛮。</p><p>于赫三事，匪俊匪作。于蔑小子，终焉其度。谁谓华高，企其齐而。</p><p>谁谓德难，厉其庶而。嗟我小子，于贰其尤。队彼令声，申此择辞。</p><p>四方群后，我监我视。威仪车服，唯肃是履。)</p><p>诗四言优而婉，五言直而倨，七言纵而畅，三言矫而掉，六言甘而媚，杂言芬葩，顿跌起伏。四言《大雅》之音也，其诗中之元气乎？《风》《雅》之道，衰自西京，绝于晋宋，所由来矣。</p><p><strong>白头吟</strong></p><p>五言在汉，遂为鼻祖。西京首首俱佳，苏李固宜，文君一女耳，胸无绣虎，腕乏灵均，而《白头吟》寄兴高奇，选言简隽，乃知风会之翊人远矣。（皑如山上雪，皎若云间月。闻君有两意，故来相决绝。今日斗酒会，明旦沟水头。躞蹀御沟上，沟水东西流。凄凄复凄凄，嫁娶不须啼。愿得一心人，白首不相离。竹竿何袅袅，鱼尾何簁簁！男儿重意气，何用钱刀为！）</p><p><strong>十九首</strong></p><p>《十九首》近于赋而远于风，故其情可陈，而其事可举也。虚者实之，纡者直之，则感寤之意微，而陈肆之用广矣。夫微而能通，婉而可讯者，风之为道美也。</p><p><strong>苏李诗</strong></p><p>苏李赠言，何温而戚也！多唏涕语，而无蹶蹙声，知古人之<strong>气厚矣</strong>。古人善于言情，转意象于虚圆之中，故觉其味之长而言之美也。后人得此则死做矣。</p><p><strong>斑婕妤</strong>说礼陈诗，姱修嫮佩，《怨歌行》不在《绿衣》诸什之下。（新裂齐纨素 ，皎洁如霜雪 。裁作合欢扇 ，团团似明月 。出入君怀袖 ，动摇微风发 。常恐秋节至 ，凉飙夺炎热 。弃捐箧笥中 ，恩情中道绝 。）</p><p><strong>王昭君</strong>《黄鸟》诗，感痛未深。以绝世姿作蛮夷嫔，人敬有怀，其言当不止此。此<strong>有情而不能言情之过也。</strong></p><p><strong>班固</strong>诗之佳，拂拂如风，洋洋如水，一往神韵，行乎其间。班固《明堂》诸篇，则质而鬼矣。鬼者，无生气之谓也。（于昭明堂。明堂孔阳。圣皇宗祀。穆穆煌煌。上帝宴飨。五位时序。谁其配之。世祖光武。普天率土。各以其职。猗欤缉熙。允怀多福。）</p><p>东京气格颓下，蔡文姬才气英英。读<strong>《胡笳》吟，可令惊蓬坐振，沙砾自飞</strong>，直是激烈人怀抱。</p><p><strong>孔融</strong>，鲁国一男子，读临终诗，其意气恹恹欲尽。（言多令事败，器漏苦不密。河溃蚁孔端，山坏由猿穴。涓涓江汉流，天窗通冥室。谗邪害公正，浮云翳白日。靡辞无忠诚，华繁竟不实。人有两三心，安能合为一。三人成市虎，浸渍解胶漆。生存多所虑，长寝万事毕。）</p><p><strong>焦仲卿诗</strong>有数病：大略繁絮不能举要，病一；粗丑不能出词，病二；颓顿不能整格，病三。尤可举者，情词之讹谬也。</p><p>如云“妾不堪驱使，徒留无所施。便可白公姥，及时相遗归”，此是何人所道？观上言“非为织作迟，君家妇难为”，斯言似出妇口，则非矣。当县令遣媒来也，“阿女含泪答，兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之”。</p><p>而其母之谢媒，亦曰“女子先有誓，老姥岂敢言”，则知女之有志，而母固未之强也。及其兄怅然，兰芝既能死誓，何不更申前说大义拒之，而云“兰芝仰头答，理实如兄言。处分适兄意，那得自任专？”</p><p>意当时情事，断不如是。诗之不能宛述备陈，亦明矣。至于府君订婚，阿母戒日，妇之为计，当有深裁。或密语以寄情，或留物以示意，不则慷慨激烈，指肤发以自将，不则纡郁悲思，遗饮食于不事。乃云“左手持刀刀，右手执绫罗，朝成绣袖珍裙，晚成单罗衫”，其亦何情作此也？</p><p>“晻晻日欲暝，愁思出门啼。府吏闻此变，因求假暂归。未至二三里，摧藏马悲哀。新妇识马声，蹑履相逢迎。”</p><p>当是时，妇何意而出门？夫何缘而偶值？诗之未能当情又明矣。其后府吏与母永诀，回身入房，此时不知几为徘徊，几为惋愤？而诗之情色，甚是草草，此其不能从容据写又甚矣。或曰：“诗虚境也，安得与纪事同论？”<strong>夫虚实异致，其要于当情则一也</strong>。汉乐府《孤儿行》，事至琐矣，而言之甚详。传玄《秦女休行》，其事甚奇，而写之不失尺雨。<strong>夫情生于文，文生于情，未有事离而情合者也。</strong></p><p><strong>古之为尚，非徒朴也，实以其精</strong>。今人观宋器，便知不逮古人甚远。商彝周鼎，洵可珍也。不求其精，而惟其朴。以疏顽为古拙，以浅俚为玄澹，精彩不存，面目亦失之远矣。</p><p><strong>古乐府多俚言，然韵甚趣甚</strong>。后人视之为粗，古人出之自精，故大巧者若拙。</p><p><strong>魏人</strong></p><p>魏人精力标格，去汉自远，而始彯之华，中不足者外有余，道之所以日漓也。李太白云：“<strong>自从建安来，绮丽不足珍。</strong>”此豪杰阅世语。 曹孟德饶雄力，而钝气不无，其言如摧锋之斧。</p><p><strong>子桓</strong>（曹丕）王粲，时激《风》《雅》余波，子桓逸而近《风》，<strong>王粲</strong>庄而近《雅》。<strong>子建</strong>任气凭材，一往不制，是以有过中之病。刘桢棱层，挺挺自持，将以兴人则未也。二应卑卑，其无足道。徐干清而未远，陈琳险而不安。邺下之材，大略如此矣。</p><p><strong>晋多能言之士，而诗不佳，诗非可言之物也。</strong>晋人惟华言是务，巧言是标，其衷之所存能几也？其一二能诗者，正不在清言之列，知诗之为道微矣。嵇阮多材，然嵇诗一举殆尽。</p><p>阮籍诗中之清言也，为汗漫语，知其旷怀无尽。故曰：“诗可以观。”直举形情色相，倾以示人。</p><p>傅玄得古之神。汉人朴而古<strong>，傅玄精而古</strong>。朴之至，妙若天成；精之至，粲如鬼画。二者俱妙于思虑之先矣。</p><p>精神聚而色泽生，此非雕琢之所能为也。精神道宝，闪闪着地，文之至也。晋诗如丛采为花，绝少生韵。<strong>士衡病靡，太冲病憍，安仁病浮，二张病塞。</strong>语曰：“情生于文，文生于情。”此言可以药晋人之病。</p><p>素而绚，卑而未始不高者，<strong>渊明</strong>也。艰哉<strong>士衡</strong>之苦于缛绣而不华也。夫温柔悱恻，诗教也。恺悌以悦之，婉娩以入之，故诗之道行。</p><p><strong>左思</strong>抗色厉声，则令人畏；<strong>潘岳</strong>浮词浪语，则令人厌，欲其入人也难哉！</p><p>读<strong>陶诗</strong>，如所云“<strong>清风徐来，水波不兴”</strong>，想此老悠然之致。 诗被于乐，声之也。声微而韵，悠然长逝者，声之所不得留也。</p><p><strong>韵致</strong></p><p>一击而立尽者，瓦缶也。诗之饶韵者，其钲磬乎？“相云日以远，衣带日以缓”，其<strong>韵古</strong>；“携手上河梁，游子暮何之”，其<strong>韵悠</strong>；“高台多悲风，朝日照北林”，其<strong>韵亮</strong>；“晨风飘歧路，零雨被秋草”，其<strong>韵矫</strong>；“采菊东篱下，悠然见南山”，其<strong>韵幽</strong>：“皇心美阳泽，万象咸光昭”，其<strong>韵韶</strong>；“扣枻新秋月，临流别友生”，其<strong>韵清</strong>；“野旷沙岸净，天高秋月明”，其<strong>韵洌</strong>；“天际识归舟，云中辨江树”，其<strong>韵远</strong>。凡情无奇而自佳，景不丽而自妙者，韵使之也。</p><p><strong>晋人五言绝，俞俚愈趣，愈浅愈深。齐梁人得之，愈藻愈真，愈华愈洁。</strong>此皆神情妙会，行乎其间。唐人苦意索之，去之愈远。</p><p><strong>诗至于宋，古之终而律之始也</strong>。体制一变，便觉声色俱开。谢康乐鬼斧默运，其梓庆之鑢乎？（音巨，乐器名。用庄子“梓庆削木为鐻”的典故)。颜延年代大匠断而伤其手也。寸草茎，能争三春色秀，乃知天然之趣远矣。</p><p>“池塘生春草”，虽属佳韵，然亦<strong>因梦得传</strong>。</p><p>“林壑敛暝色，云霞收夕霏”，语饶霁色，稍以椎链得之。</p><p>“白云抱幽石，绿筱媚清涟”，<strong>不琢而工</strong>。</p><p>“皇心美阳泽，万象咸光昭”，<strong>不淘而净。</strong></p><p>“杪秋寻远山，山远行不近”，<strong>不修而妩</strong>。</p><p>“猿鸣诚知曙，谷幽光未显”，“岩下云方合，花上露犹泫”，<strong>不绘而工</strong>。此皆有神行乎其间矣。</p><p><strong>谢康乐</strong>诗，佳处有字句可见，不免硁硁以出之，所以古道渐亡。 康乐神工巧铸，不知有对偶之烦。惠连枵然肤立，如《捣衣牛女》，吾不知其意之所存，情之所在。</p><p><strong>鲍照材力标举，凌厉当年</strong>，如五丁凿山，开人世之所未有。当其得意时，直前挥霍，目无坚壁矣。骏马轻貂，雕弓短剑，秋风落日，驰骋平冈，可以想此君意气所在。</p><p><strong>诗丽于宋，艳于齐</strong>。物有天艳，精神色泽，溢自气表。王融好为艳句，然多语不成章，则涂泽劳而神色隐矣。如卫之《硕人》，骚之《招魂》，艳极矣，而亦真极矣。柳碧桃红，梅清竹素，各有固然。浮薄之艳，枯槁之素，君子所弗取也。</p><p>诗至于齐，情性既隐，声色大开。<strong>谢玄晖艳而韵，如洞庭美人</strong>，芙蓉衣而翠羽旗，绝非世间物色。</p><p>读谢家诗，知其<strong>灵可砭顽，芳可涤秽，清可远垢，莹可沁神。</strong></p><p>熟读<strong>灵运</strong>诗，能令五衷一洗，白云绿筱，湛澄趣于清涟。</p><p>孰读<strong>玄晖</strong>诗，能令宿貌一新，红药青苔，濯芳姿于春雨。</p><p><strong>诗须观其自得</strong>，陶渊明《饮酒》诗：“一觞虽独进，杯尽壶自倾。”“提壶抚寒枝，远望时复为。”又：“昔人既屡空，春兴岂自免？”“寒竹被荒蹊，地为罕人远。”此为悠然乐而自得。谢康乐：“樵隐俱在山，由来事不同。不同非一事，养疴亦园中。中园屏氛杂，清旷招远风。”此为旷然遇而无罣。见古人本色，捴（总）披不烦而至。夫咏物之难，非肖难也，惟不局局于物之难。玄晖“余霞散成绮，澄江净如练”，“天际识归舟，云中辨江树”，山水烟霞，衷成图绘，指点盼顾，遇合得之。古人佳处，当不在言语间也。鲍明远“霜崖灭土膏，金涧测泉脉。旋渊抱星汉，乳窦通海碧”，精矣，而乏自然之致。良工苦心，余以是赏之。</p><p>梁武《西渊曲》，绝似《子夜歌》，累叠而成，语语浑称，风格最老，<strong>拟《青青河畔草》</strong>亦然。（幕幕绣户丝，悠悠怀昔期。昔期久不归，乡国旷音辉。音辉空结迟，半寝觉如至。既寤了无形，与君隔平生。月以云掩光，叶以霜摧老。当途竞自容，莫肯为妾道。)</p><p>梁人多妖艳之音，武帝启齿扬芬，其臭如幽兰之喷，诗中得此，亦所称绝代之佳人矣。“东飞伯劳西飞燕”，《河中之水歌》，亦古亦新，亦华亦素，此最艳词也。所难能者，在风格浑成，意象独出。（河中之水向东流，洛阳女儿名莫愁。莫愁十三能织绮，十四采桑南陌头。十五嫁为卢家妇，十六生儿字阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子擎履箱。人生富贵何所望，恨不嫁与东家王。）</p><p>简文诗多<strong>滞色腻情</strong>，读之如半醉憨情，恹恹欲倦。（听夜妓 合欢蠲忿叶，萱草忘忧条。何如明月夜，流风拂舞腰。朱唇随吹尽，玉钏逐弦摇留宾惜残弄，负态动余娇。）</p><p><strong>齐梁人欲嫩而得老，唐人欲老而得嫩</strong>，其所别在风格之间。齐梁老而实秀，唐人嫩而不华，其所别在意象之际。<strong>齐梁带秀而香，唐人撰华而秽</strong>，其所别在点染之间。</p><p>梁元学曲初成，遂自娇音满耳，含情一粲，蕊气扑人。邵陵王卖致有余，老而能媚。</p><p><strong>沈约有声无韵，有色无华</strong>。<strong>江淹材具不深，凋零自易</strong>，其所拟古，亦寿陵余子之学步于邯郸者耳。拟陶彭泽诗，祇是田家景色，无此老隐沦风趣，其似近而实远。</p><p><strong>庾肩吾、张正见</strong>，其诗觉声色臭味俱备。诗之佳者，在声色臭味之俱备，庾张是也。<strong>诗之妙者，在声色臭味之俱无，陶渊明是也。</strong></p><p><strong>张正见</strong>《赋得秋河曙耿耿》“天路横秋水，星桥转夜流”，唐人无此<strong>境界</strong>。《赋得白云临浦》“疏叶临稽竹，轻鳞入郑船”，唐人无此<strong>想像</strong>。《乏舟后湖》“残虹收度雨，缺岸上新流”，唐人无此<strong>景色</strong>。《关山月》“晕逐连城璧，轮随出塞车”，唐人无此<strong>映带</strong>。《奉和太子纳凉》“避日交长扇，迎风列短箫”，唐人无此<strong>致趣</strong>。</p><p><strong>庾肩吾</strong>《经陈思王墓》“雁与云俱阵，沙将蓬共惊”，唐人无此<strong>追琢</strong>。《春夜应令》“烧香知夜漏，刻烛验更筹”，唐人无此<strong>景趣</strong>。</p><p><strong>梁简文</strong>《往虎窟山寺》“分花出黄鸟，挂石下新泉”，唐人无此<strong>写作</strong>。《望同泰寺浮图》“飞幡杂晚虹，画鸟狎晨凫”，唐人无此<strong>点染</strong>。《纳凉》“游鱼吹水沫，神蔡上荷心”，唐人无此<strong>物态</strong>。</p><p><strong>梁元《折杨柳》</strong>“杨柳非花树，依楼自觉春”，唐人无此<strong>神情</strong>。</p><p><strong>邵陵王</strong>《见姬人》“却扇承枝影，舒衫受落花。狂夫不妒妾，随意晚还家”，唐人无此<strong>风骚</strong>。</p><p><strong>江总</strong>《赠袁洗马》“露浸山扉月，霜开石路烟”，唐人无此<strong>洗发</strong>。此皆得意象先，神行语外，非区区模仿推敲之可得者。</p><p><strong>何逊诗，语语实际，了无滞色。</strong>其探景每入幽微，语气悠柔，读之殊不尽缠绵之致。</p><p>何逊以本色见佳，后之采真者，欲摹之而不及。<strong>陶之难摹，难其神也；何之难摹，难其韵也</strong>。</p><p>何逊之后继有阴铿，<strong>阴何气韵相邻，而风华自布</strong>。见其婉而巧矣，微芳幽馥，时欲袭人。</p><p><strong>江总自梁入陈，其诗犹有梁人余气。至陈之末，纤磨极矣。</strong>孔范《赋得白云抱幽石》：“阵结香炉隐，罗成玉女微。”巧则巧矣，而纤极矣。王褒庾信佳句不乏，蒙气亦多，以是知此道之将终也。</p><p><strong>宋孝武菁华璀璨，遂开灵运之先。</strong>陈后主妆裹丰余，精神悴尽，一时作者，俱披靡颓败，不能自立。以知世运相感，人事以之。</p><p>陈人意气恹恹，将归于尽。<strong>隋炀起敝，风骨凝然。</strong>其于追《风》勒《雅》，反汉还《骚》，相距甚远。故去时之病则佳，而复古之情未尽。诗至陈余，非华之盛，乃实之衰耳。不能予其所美，而徒欲夺其所丑，则枵质将安恃乎？隋炀从华得素，譬诸红艳丛中，清标自出。</p><p>虽卸华谢彩，而绚质犹存。并隋素而去之，唐之所以暗而无色也。珠辉玉润，宝焰金光，自然之色，夫岂不佳？若朽木死灰，则何贵矣？</p><p>唐之兴，六代之所以尽亡也。</p><p>读隋炀帝诗，见其<strong>风格初成，精华未备</strong>。 隋炀复古未深，唐人仍之益浅。夫以隋存隋，隋不存也，祇存其为唐耳。唐之存，隋之所以去也。盖以隋存隋，则隋孤；隋孤而以唐之力辅之，则唐之力益弱；唐弱而人不知反，不求胜于古，而求胜于唐，则他道百出矣。正不足而径，径不足而鬼，鬼不足而澌灭无余矣。自汉而下，代不能为相存，至于唐，而古人之声音笑貌无复余者。<strong>隋素而唐丽，素而质</strong>，“鸟击初移树，鱼寒欲隐苔”，唐欲为之，岂可得耶？</p><p>古雄而浑，律精而微。“四杰”律诗，多以古脉行之，故材气虽高，风华未烂。<strong>六朝一语百媚，汉魏一语百情，唐人未能办此。</strong></p><p><strong>王勃高华，杨炯雄厚，照邻清藻，宾王坦易</strong>，子安其最杰乎？调入初唐，时带六朝锦色。</p><p><strong>杜审言浑厚有余，宋之问精工不乏。沈佺期吞吐含芳，安详合度</strong>，亭亭整整，喁喁叮叮。觉其句自能言，字自能语，品之所以为美。苏李法有余闲，材之不逮远矣。</p><p><strong>初唐七律，简贵多风</strong>，不用事，不用意，一言两言，领趣自胜。</p><p>故事多而寡用之，意多而约出之，斯所贵于作者。</p><p><strong>论俗</strong></p><p>诗有灵襟，斯无俗趣矣；有慧口，斯无俗韵矣。乃知天下无俗事，无俗情，但有俗肠与俗口耳。古歌《子夜》等诗，俚情亵语，村童之所赧言，而诗人道之，极韵极趣。汉《铙歌》乐府，多窭人乞子儿女里巷之事，而其诗有都雅之风。如“乱流正绝”，景极无色，而康乐言之乃佳。“带月荷锄归”，事亦寻常，而渊明道之极美。以是知雅俗所由来矣。夫虚而无物者，易俗也；芜而不理者，易俗也；卑而不扬者，易俗也；高而不实者，易俗也；放而不制者，易俗也；局而不舒者，易俗也；奇而不法者，易俗也；质而无色者，易俗也；文而过饰者，易俗也；刻而过情者，易俗也；雄而尚气者，易俗也；新布自师者，易俗也；故而不变者，易俗也；典而好用者，易俗也；巧而过断者，易俗也；多而见长者，易俗也；率而好尽者，易俗也；修而畏人者，易俗也；媚而逢世者，易俗也。大抵率真以布之，称情以出之，审意以道之，和气以行之，合则以轨之，去迹以神之，则无数者之病矣。</p><p>绝去故常，划除涂辙，得意一往，乃佳。依傍前人，改成新法，非其善也。豪杰命世，肝胆自行，断不依人眉目。</p><p>气太重，意太深，声太宏，色太厉，佳而不佳，反以此病，故曰“穆如清风”。</p><p>世以李杜为大家，王维高岑为傍户，殆非也。<strong>摩诘写色清微，已望陶谢之籓矣，第律诗有余，古诗不足耳</strong>。离象得神，披情着性，后之作者谁能之？世之言诗者，好大好高，好奇好异，此世俗之魔见，非诗道之正传也。体物着情，寄怀感兴，诗之为用，如此已矣。</p><p>王龙标七言绝句，自是唐人骚语。深情苦恨，襞积重重，使人测之无端，玩之无尽。惜后人不善读耳。</p><p>七言古，盛于开元以后，高适当属名手。调响气佚，颇得纵横；勾角廉折，立见涯涘。以是知李杜之气局深矣。</p><p><strong>高达夫调响而急</strong>。<strong>岑参好为巧句</strong>，真不足而巧济之，以此知其深浅矣。故曰“大巧若拙”。</p><p><strong>孟浩然</strong>材虽浅窘，然语气清亮，诵之有泉流石上风来松下之音。</p><p><strong>常建</strong>音韵已卑，恐非律之贵。凡骨峭者音清，骨劲者音越，骨弱者音庳，骨微者音细，骨粗者音豪，骨秀者音冽，声音出于风格间矣。</p><p>观五言古于唐，此犹求二代之瑚琏于汉世也。古人情深，而唐以意索之，一不得也；古人象远，而唐以景逼之，二不得也；古人法变，而唐以格律之，三不得也；古人色真，而唐以巧绘之，四不得也；古人貌厚，而唐以姣饰之，五不得也；古人气凝，而唐以佻乘之，六不得也；古人言简，而唐以好尽之。七不得也；古人作用盘砖，而唐以径出之，八不得也。虽以子美雄材，亦踣踬于此而不得进矣。庶几者其太白乎？意远寄而不迫，体安雅而不烦，言简要而有归，局卷舒而自得。离合变化，有阮籍之遗踪，寄托深长，有汉魏之委致。然而不能尽为古者，以其有佻处，有浅处，有游浪不根处，有率尔立尽处。然言语之际，亦太利矣。</p><p>上古之言浑浑尔，中古之言折折尔，晚世之言便便尔，末世之言纤纤尔，此太白之所以病利也。</p><div class=pgc-img><img alt=易安读诗镜总论 onerror=errorimg.call(this); src=https://p1.pstatp.com/large/pgc-image/1322bb3b3f2f4613a3671fd8139782fa></div><p>杜少陵《怀李白》五古，其曲中之凄调乎？若意摹情，遇于悲而失雅。《石壕吏》《垂老别》诸篇，穷工造景，逼于险而不括。二者皆非中和之则，论诗者当论其品。</p><p>诗不患无材，而患材之扬；诗不患无情，而患情之肆；诗不患无言，而患言之尽；诗不患无景，而患景之烦。知此台可与论雅。</p><p>太白《古风》八十二首，发源于汉魏，而托体于阮公。然寄托犹苦不深，而作用间尚未尽委蛇盘砖之妙。要之雅道时存。</p><p><strong>少陵</strong>苦于摹情，工于体物，得之古赋居多。<strong>太白</strong>长于感兴，远于寄衷，本于十五《国风》为近。</p><p>七言古，自魏文梁武以外，未见有佳。<strong>鲍明远虽有《行路难》诸篇，不免宫商乖互之病</strong>。太白其千古之雄乎？气骏而逸，法老而奇，音越而长，调高而卓。少陵何事得与执金鼓而抗颜行也？</p><p>太白七古，想落意外，局自变生，真所谓“驱走风云，鞭挞海岳”。其殆天授，非人力也。</p><p><strong>少陵</strong>《哀江头》《哀王孙》作法最古，然琢削磨砻，力尽此矣。《饮中八仙》，格力超拔，庶足当之。</p><p>少陵五古，材力作用，本之汉魏居多。第出手稍钝，苦雕细琢，降为唐音。夫一往而至者，情也；苦摹而出者，意也；若有若无者，情也；必然必不然者，意也。意死而情活，意迹而情神，意近而情远，意伪而情真。情意之分，古今所由判矣。少陵精矣刻矣，高矣卓矣，然而未齐于古人者，以意胜也。假令以《古诗九首》与少陵作，便是首首皆意。假令以《石壕》诸什与古人作，便是首首皆情。此皆有神往神来，不知而自至之妙。太白则几及之矣。十五国风皆设为其然而实不必然之词，皆情也。晦翁说《诗》，皆以必然之意当之，失其旨矣。数千百年以来，愦愦于中而不觉者众也。</p><p>《三百篇》每章无多言。每有一章而三四叠用者，诗人之妙在一叹三咏。其意已传，不必言之繁而绪之纷也。故曰：“《诗》可以兴。”诗之可以兴人者，以其情也，以其言之韵也。夫献笑而悦，献涕而悲者，情也；闻鑫则壮，闻丝竹而幽者，声之韵也。是故情俗其真，而韵欲其长也，二言足以尽诗道矣。乃韵生于声，声出于格，故标格欲其高也；韵出为风，风感为事，故风味欲其美也。有韵必有色，故色欲其韶；韵动而气行，故气欲其清也。此四者，诗之至要也。夫优柔悱恻，诗教也，取其足以感人已矣。而后之言诗者，欲高欲大，欲奇欲异，于是远想以撰之，杂事以罗之，长韵以属之，俶诡以炫之，则骈指矣。此少陵误世，而昌黎复涌其波也。心托少陵之籓，而欲追《风》《雅》之奥，岂可得哉？</p><p><strong>子美之病，在于好奇</strong>。作意好奇，则于天然之致远矣。五七言古，穷工极巧，谓无遗恨。细观之，觉几回不得自在。</p><p>初唐七律，谓其“不用意而自佳”，故当绝胜。“云山一一看皆好，竹树萧萧画不成”，体气之贵，风味之佳，此殆非人力所与也。</p><p><strong>少陵</strong></p><p>少陵五言律，其法最多，颠倒纵横，出人意表。余谓万法总归一法，一法不如无法。水流自行，云生自起，更有何法可设？</p><p>少陵“绿樽须尽日，白发好禁春”，一语意经几折，本是惜春，却缘白发拘束怀抱，不能舒散，乃知少年之意气犹存，而老去之愁怀莫展，所以对酒而自伤也。少陵作用，大略如此。</p><p><strong>宋人抑太白而尊少陵</strong>，谓是道学作用。如此将置风人于何地？放浪诗酒，乃太白本行。忠君忧国之心，子美乃感辄发。其性既殊，所遭复异，奈何以此定诗优劣也？太白游梁宋间，所得数万金，一挥辄尽，故其诗曰：“天生我才必有用，黄金散尽还复来。”意气凌云，何容易得？</p><p>人情好尚，世有转移，千载悠悠，将焉取正？<strong>自梁以后，习尚绮靡，昭明《文选》，家视为千金之宝，初唐以后，辄吐弃之。</strong>宋人尊杜子美为诗中之圣，字型句矱，莫敢轻拨。如“自锄稀莱甲，小摘为情亲”，特小小结作语。“不知西阁意，更肯定留人”，意更浅浅。而一时何赞之甚？窃谓后之视今，亦犹今之视昔。即余之所论，亦未敢以为然也。</p><p><strong>少陵七言律，蕴藉最深</strong>。有余地，有余情。情中有景，景外含情。一咏三讽，味之不尽。</p><p>善言情者，吞吐深浅，欲露还藏，便觉此衷无限。善道景者，绝去形容，略加点缀，即真相显然，生韵亦流动矣。此事经不得着做，做则外相胜而天真隐矣，直是不落思议法门。</p><p>每事过求，则当前妙境，忽而不领。古人谓眼前景致，口头言语，便是诗家体料。所贵于能诗者，祇善言之耳。总一事也，而巧者绘情，拙者索相。总一言也，而能者动听，不能者忤闻，初非别求一道以当之也。</p><p><strong>论转</strong></p><p>凡法妙在转，转入转深，转出转显，转搏转峻，转敷转平。知之者谓之“至正”，不知者谓之“至奇”，误用者则为怪而已矣。</p><p>诗之所以病者，在过求之也，过求则真隐而伪行矣。然亦各有故在，太白之不真也为材使，少陵之不真也为意使，高岑诸人之不真也为习使，元白之不真也为词使，昌黎之不真也为气使。人有外借以为之使者，则真相隐矣。</p><p><strong>中唐人用意，好刻好苦，好异好详</strong>。求其所自，似得诸晋人《子夜》、汉人乐府居多。盛唐人寄趣，在有无之间。可言处常留不尽，又似合于风人之旨，乃知盛唐人之地位故优也。</p><p>前不启辙，后将何涉？前不示图，后将何摹？诗家惯开门面，前有门面，则后有涂辙矣。不见《雅》《颂》《风》《骚》，何人拟得？此真人所以无迹，至言所以无声也。</p><p>唐人《早朝》，惟岑参一首，最为正当，亦语语悉称，但格力稍平耳。老杜诗失“早”字意，祇得起语见之。龙蛇燕雀，亦嫌矜拟太过。“眼前景致道不到，崔颢题诗在上头”，此语可参诗家妙诀。朱晦翁云；“向来枉费推移力，此日中流自在行。”乃知天下事枉费推移者之多也。</p><p><strong>中唐诗近收敛，境敛而实，语敛而精</strong>。势大将收，物华反素。盛唐铺张已极，无复可加，中唐所以一反而之敛也。初唐人承隋之余，前华已谢，后秀未开，声欲启而尚留，意方涵而不露，故其诗<strong>多希微玄澹之音</strong>。中唐反盛之风，攒意而取精，选言而取胜，所谓绮绣非珍，冰纟丸是贵，其致迥然异矣。然其病在雕刻太甚，元气不完，体格卑而声气亦降，故其诗往往不长于古而长于律，自有所由来矣。</p><p><strong>刘长卿体物情深，工于铸意，其胜处有迥出盛唐者</strong>。“黄叶减余年”，的是庾信王褒语气。“老至居人下，春归在客先”，“春归”句何减薛道衡《人日思归》语？“寒鸟数移柯”，与隋炀“鸟击初移树”同，而风格欲逊。“鸟似五湖人”，语冷而尖，巧还伤雅，中唐身手于此见矣。</p><p>绝去形容，独标真素，此诗家最上一乘。<strong>本欲素而巧出之，此中唐人之所以病也。</strong>李端“园林带雪潜生草，桃李虽春未有花”，此语清标绝胜。李嘉祐“野棠自发空流水，江燕初归不见人”，风味最佳。 “野棠”句带琢，“江燕”句则真相自然矣。罗隐“秋深雾露侵灯下，夜静鱼龙逼岸行”，此言当与沈佺期王摩诘折证。</p><p><strong>深浅</strong></p><p>深情浅趣，深则情，浅则趣矣。杜子美云：“桃花一簇开无主，不爱深红爱浅红。”余以为深浅俱佳，惟是天然者可爱。</p><p><strong>难易</strong></p><p>书有利涩，诗有难易。难之奇，有曲涧层峦之致；易之妙，有舒云流水之情。王昌龄绝句，难中之难；李青莲歌行，易中之易。难而苦为长吉，易而脱为乐天，则无取焉。总之，人力不与，天致自成，难易两言，都可相忘耳。</p><p><strong>司空曙</strong>“蒹葭有新雁，云雨不离猿”，“云雨”句，似不落思虑所得。意何臂积？语何浑成？语云：“已雕已琢，复归于朴。”“穷水云同穴，过僧虎共林”，昔庾子山曾有“人禽或对巢”之句，其奇趣同而庾较险也。凡异想异境，其托胎处固已远矣。老杜云：“薰业频看镜，行藏独倚楼。”语意徘徊。司空曙“相悲各问年”，更自应手犀快。风尘阅历，有此苦语。</p><p>余尝读骆义乌文，绝爱其“风生曳鹭之涛，雨湿印龟之岸”，谓其风味绝色。耿𣲗“小暑开鹏翼，新蓂长鹭涛”，其语翠色可摘。</p><p><strong>叙事议论，绝非诗家所需，以叙事则伤体，议论则费词也</strong>。然总贵不烦而至，如《棠棣》不废议论，《公刘》不无叙事。如后人以文体行之，则非也。戎昱“社稷依明主，安危托妇人”，“过因谗后重，恩合死前酬”，此亦议论之佳者矣。</p><p><strong>李益五古，得太白之深，所不能者澹荡耳</strong>。太白力有余闲，故游衍自得。益将矻矻以为之。《莲塘驿》《游子吟》自出身手，能以意胜，谓之善学太白可。</p><p><strong>盛唐人工于缀景，惟杜子美长于言情</strong>。人情向外，见物易而自见难也。司空曙“乍见翻疑梦，相悲各问年”，李益“问姓惊初见，称名识旧容”，抚衷述愫，罄快极矣。因之思《三百篇》，情绪如丝，绎之不尽，汉人曾道只语不得。</p><p><strong>石之有棱，水之有折</strong>，此处最为可观。人道谓之“<strong>廉隅</strong>”，诗道谓之“风格”，世衰道微，恃此乃能有立。东汉之末，节气辈生。唐之中叶，诗之骨干不顿，此砥世维风之一事也。</p><p><strong>专寻好意，不理声格，此中晚唐绝句所以病也</strong>。诗不待意，即景自成。意不待寻，兴情即是。王昌龄多意而多用之，李太白寡意而寡用之。昌龄得之椎练，太白出于自然，然而昌龄之意象深矣。刘禹锡一往深情，寄言无限，随物感兴，往往调笑而成。“南宫旧吏来相问，何处淹留白发生？”“旧人惟有何戡在，更与殷勤唱渭城。”更有何意索得？此所以有水到渠成之说也。</p><div class=pgc-img><img alt=易安读诗镜总论 onerror=errorimg.call(this); src=https://p9.pstatp.com/large/pgc-image/9b1290c3d9844ea083ef5f3375828b41></div><p><strong>贪肉者，不贵味而贵臭；闻乐者，不闻响而闻音</strong>，凡一掇而有物者，非其至者也。诗之所贵者，色与韵而已矣。韦苏州诗，有色有韵，吐秀含芳，不必渊明之深情，康乐之灵悟，而已自佳矣。“白日淇上没，空闺生远愁。寸心不可限，淇水长悠悠。”“还应有恨谁能识，月白风清欲堕时。”此语可评其况。</p><p>盈盈秋水，淡淡春山，将韦诗陈对其间，自觉形神无间。</p><p>诗贵真，诗之真趣，又在意似之间。认真则又死矣。<strong>柳子厚过于真，所以多直而寡委也。</strong>《三百篇》赋物陈情，皆其然而不必然之词，所以意广象圆，机灵而感捷也。</p><p><strong>读柳子厚诗，知其人无与偶。读韩昌黎诗，知其世莫能容。</strong></p><p>刘梦得七言绝，柳子厚五言古，俱深于哀怨，谓《骚》之余派可。</p><p>刘婉多风，柳直损致，世称韦柳，则以本色见长耳。</p><p>实际内欲其意象玲珑，虚涵中欲其神色毕着。</p><p><strong>材大者声色不动，指顾自如，不则意气立见。</strong>李太白所以妙于神行，韩昌黎不免有蹶张之病也。气安而静，材敛而开。张子房破楚椎秦，貌如处子；诸葛孔明陈师对垒，气若书生。以此观其际矣。陶谢诗以性运，不以才使。凡好大好高，好雄好辩，皆才为之累也。善用才者，常留其不尽。</p><p><strong>青莲居士，文中常有诗意。韩昌黎伯，诗中常有文情。</strong>知其所长在此。</p><p>“陇上庄士有陈安，躯干虽小腹中宽。䯅骢父马（雄马）铁锻鞍，七尺大刀奋如湍。丈八蛇予左右盘，十汤五决无当前。”此言可评昌黎七古。</p><p>人情物态不可言者最多，必尽言之，则俚矣。知能言之为佳，而不知不言之为妙，此张籍王建所以病也。张籍小人之诗也。俚而佻。</p><p>王建款情熟语，其儿女子之所为乎？诗不入雅，虽美何观矣！</p><p>张籍王建诗有三病：<strong>言之尽也，意之丑也，韵之痹也。</strong>言穷则尽，意亵则丑，韵软则痹。杜少陵《丽人行》、李太白《杨叛儿》，一以雅道行之，故君子言有则也。</p><p><strong>孟郊诗之穷也，思不成伦，语不成响，</strong>有一二语总稿衷之沥血矣。</p><p>自古诗人，未有拙于郊者。独创成家，非高才大力，谁能办此？郊之所以益重其穷也。贾岛衲气终身不除，语虽佳，其<strong>气韵自枯寂</strong>耳。余尝谓读孟郊诗如嚼木瓜，齿缺舌敝，不知味之所在。贾岛诗如寒齑，味虽不和，时有<strong>余酸荐齿</strong>。</p><p>妖怪感人，藏其本相，异声异色，极伎俩以为之，照入法眼，自立破耳。然则李贺其妖乎？非妖何以惑人？<strong>故鬼之有才者能妖，物之有灵者能妖</strong>。贺有异才，而不入于大道，惜乎其所之之迷也。</p><p>元白以潦倒成家，意必尽言，言必尽兴，然其力足以达之。<strong>微之多深着色，乐天多浅着趣。</strong>趣近自然，而色亦非貌取也。总皆降格为之，凡意欲其近，体欲其轻，色欲其妍，声欲其脆，此数者格之所由降也。元白偷快意，则纵肆为之矣。</p><p><strong>元白之韵平以和，张王之韵痹以急。</strong>其好尽则同，而元白独未伤雅也。虽然，元白好尽言耳，张王好尽意也。尽言特烦，尽意则亵矣。</p><p>李商隐丽色闲情，雅道虽漓，亦一时之胜。<strong>温飞卿有词无情，如飞絮飘扬，莫知指适</strong>。《湖阴》词后云：“吴波不动楚山晓，花压栏干春昼长。”余直不知所谓，余于温李诗，收之最宽，从时尚耳。</p><p><strong>李商七言律，气韵香甘</strong>。唐季得此，所谓枇杷晚翠。</p><p>五言古非神韵绵绵，定当捉衿露肘。刘贺曹邺以意撑持，虽不迨古，亦所谓“铁中铮铮，庸中姣姣”矣。善用意者，使有意无，隐然不见。造无为有，化有为无，自非神力不能。以少陵之才，能使其有而不能使其无耳。</p><p><strong>论韵</strong></p><p>有韵则<strong>生</strong>，无韵则<strong>死</strong>；有韵则<strong>雅</strong>，无韵则<strong>俗</strong>；有韵则<strong>响</strong>，无韵则<strong>沈</strong>；有韵则<strong>远</strong>，无韵则<strong>局</strong>。</p><p><strong>物色</strong>在于点染，<strong>意态</strong>在于转折，<strong>情事</strong>在于犹夷，<strong>风致</strong>在于绰约，<strong>语气</strong>在于吞吐，<strong>体势</strong>在于游行，此则韵之所由生矣。陆龟蒙皮日休知用实而不知运实之妙，所以短也。</p><div class=pgc-img><img alt=易安读诗镜总论 onerror=errorimg.call(this); src=https://p9.pstatp.com/large/pgc-image/10fd5025ef2743b081776ea064780586></div></div><div class="post-meta meta-tags"><ul class=clearfix><li><a>'易安读','诗镜','总论'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>