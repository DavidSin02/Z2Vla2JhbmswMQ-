<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>历代传奇女子诗歌——《乐府诗》赏析 | 极客快訊</title><meta property="og:title" content="历代传奇女子诗歌——《乐府诗》赏析 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/1b25be6e80844a9bada60929447fd512"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/57fb052.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/57fb052.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/57fb052.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/57fb052.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/57fb052.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/57fb052.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/57fb052.html><link rel=canonical href=https://geekbank.cf/tw/%e7%a7%91%e5%ad%a6/57fb052.html><meta property="article:published_time" content="2020-10-29T21:01:53+08:00"><meta property="article:modified_time" content="2020-10-29T21:01:53+08:00"><meta name=Keywords content><meta name=description content="历代传奇女子诗歌——《乐府诗》赏析"><meta name=author content="极客快訊"><meta property="og:url" content="/cn/%E7%A7%91%E5%AD%A6/57fb052.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>历代传奇女子诗歌——《乐府诗》赏析</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div class=pgc-img><img alt=历代传奇女子诗歌——《乐府诗》赏析 onerror=errorimg.call(this); src=https://p3.pstatp.com/large/pgc-image/1b25be6e80844a9bada60929447fd512><p class=pgc-img-caption></p></div><p>乐府，中国古代民歌音乐。乐府是古代音乐机关，秦代以来朝廷设立的管理音乐的官署，到汉时沿用了秦时的名称。公元前112年，正式成立于西汉汉武帝时期，收集编纂各地民间音乐、整理改编与创作音乐、进行演唱及演奏等。</p><p>汉魏六朝以乐府民歌闻名。"乐府'本是汉武帝设立的音乐机构，用来训练乐工，制定乐谱和采集歌词，其中采集了大量民歌，后来，"乐府"成为一种带有音乐性的诗体名称。今保存的汉乐府民歌的五六十首，真实地反映了下层人民的苦难生活。如《战城南》、《东门行》、《十五从军征》、《陌上桑》等，其文体较《诗经》，《楚辞》更为活泼自由，发展了五言体、七言体及长短句等，并多以叙事为主，塑造了具有一定性格的人物形象。《孔雀东南飞》(又名《古诗为焦仲卿妻作》)、《木兰辞》是汉魏以来乐府中叙事民歌的优秀代表作,称为乐府双璧。</p><p><br></p><div class=pgc-img><img alt=历代传奇女子诗歌——《乐府诗》赏析 onerror=errorimg.call(this); src=https://p3.pstatp.com/large/pgc-image/4e4464968209425887d7130eb87c9fef><p class=pgc-img-caption></p></div><p><strong>历代传奇女子乐府诗</strong></p><p></p><p>《凤箫引》</p><p>〖秦穆公有女名弄玉，美而艳，好吹箫。时秦人有箫史者，亦善吹箫，穆公遂以玉妻之。因教玉吹箫作凤鸣，乃作凤凰台以居之。一夕互为吹箫，双凤忽集，二人遂乘之仙去。〗</p><p>洞箫一声皓月圆。秦楼缥缈起云烟。</p><p>弱水清浅落双影，蓬莱突兀登其巅。</p><p>亦美人，亦贵主，亦神仙。</p><p>他日祖龙，遍求海上之三山。</p><p>何不携箫跨凤，偕箫史以飞还。</p><p><br></p><p>《白纻歌》</p><p>〖西施生于越之苎萝村，姓施氏，家居村之西，名因称焉，有国色。越方图沼吴之计，遂居之为奇货。饰以罗縠，教以歌舞，令范蠡进于吴，夫差果大悦，乃释越。于是建姑苏之台，创馆娃之宫。步响屟廊，棹锦帆泾，歌舞吴宫，追欢日夜，以底于亡。吴亡后，西施随范蠡泛五湖而去。或曰：“沉之江以谢鸱夷”。未详孰是。〗</p><p>苎萝村里柳絮飞，几家女儿制罗衣。</p><p>怪底西家有之子，乱头粗服浣纱溪。</p><p>乱头粗服天姿绝，何物老媪生国色。</p><p>向人含颦默无言，揹人挥泪娇难匿。</p><p>一朝应诏入吴宫，珠衫汗湿怯晓风。</p><p>歌舞追欢乐未央，运筹衽席建奇功。</p><p>奇功就，伯图覆。画浆芙蕖瘦，胥台麋鹿走。</p><p>响屟廊空馆娃秋，遗香残月昏黄候。</p><p><br></p><p>《采桑行》</p><p>〖邯郸秦氏女罗敷，嫁邑人王仁。仁为赵王家令，敷出采桑于陌上，赵王登台见而悦之，欲夺焉。敷善弹筝，作《陌上桑》之歌以明其志，赵王乃止。〗</p><p>采桑复采桑，采桑陌上阳。</p><p>有美人兮执懿筐，绿叶丛中映明光。</p><p>桑叶嫩，桑条直，使君贵人宁不识。</p><p>妾自采桑蚕有食，蚕能吐丝妾能织。</p><p>使君一何愚，岂曰桑中礼可逾。</p><p>独不念，使君有妇妾有夫。</p><p>何况夫婿本风流，人言尽可配罗敷。</p><p><br></p><p>《垓下歌》</p><p>〖项王籍有美人名虞，常从幸。及军败垓下，汉兵围之数重。夜闻四面皆楚歌声，乃悲歌慷慨，虞亦从而和之。项王泣数行下，谓虞曰：“善事汉王。”虞曰：“妾闻忠臣不二君，贞妇不二夫，请为君死。”王拔剑背而授之，姬遂自刎死。葬处生草能舞，人呼之为“虞美人草”。〗</p><p>喑哑叱咤万夫辟，垓下天亡拔山力。</p><p>八千子弟起江东，沛上亭长乌足敌。</p><p>惜哉气尽楚歌声，慷慨虞兮一剑横。</p><p>贱妾请先君前死，羞学刘家之妇甘偷生。</p><p>呜呼！</p><p>香消玉碎铁骨铮，重瞳目中自有睛。</p><p>美人真不枉钟情。洒将碧血化舞草，</p><p>楚宫汉殿墓木绕，虞兮虞兮千秋表。</p><p><br></p><p>《金屋贮》</p><p>〖汉武幼时，长公主抱置膝上，问曰：“儿欲得妇否？”答曰：“欲得。”乃指左右长御百余人，皆曰“不用”。复指其女阿娇，问：“好否？”答曰：“好。若得阿娇，当以金屋贮之。”主大悦。乃苦要上，遂成婚焉。〗</p><p>尤物早移人，蓝田田有种。</p><p>为问储若欢，好色亦天纵。</p><p>儿家欲得妇，阿娇可好否？</p><p>椒房桂殿常相守，瑶台璇室供箕帚，莫使长门叹白首。</p><p>一言订，红丝定。金屋贮，玉人称。</p><p><br></p><p>《怀梦草》</p><p>〖汉武帝所幸李夫人病剧，帝临视。夫人蒙被谢，帝必欲见之，夫人转侧向内，不言。既死，帝追悼不已，使齐人李少翁为追魂之术。一曰：钟山有香草，东方朔采献，帝怀之，即梦李夫人，因名“怀梦草”。〗</p><p>六宫谁第一，天子负情痴。</p><p>耽花岂独癖，为看不多时。</p><p>卧而思，影何翩翩而垂垂。</p><p>立而望，步何姗姗而迟迟。</p><p>真耶幻，是耶非。瑟瑟兮帷风吹。</p><p>盻彼美兮魂归，细认还疑不是伊。</p><p><br></p><p>《当垆曲》</p><p>〖司马相如家贫，游临邛。邛富人卓王孙闻为令贵客招之饮。酒酣，请相如鼓琴。卓女文君寡而好音，窃听之。相如闻其美，以琴心挑之，文君悦而奔焉。相与驰归，家徒四壁。无以为业，乃卖其车骑，酤酒于临邛之肆。文君亲为当垆。相如着犊鼻裈与佣保杂作涤器于市中，气豪甚。〗</p><p>君挑琴，妾知音。君提壶，妾当垆。</p><p>君脱鹔鹴劝妾醉，妾晕芙蓉报君媚。</p><p>夫作酒家佣，妾作酒家妇。</p><p>噫嘻，吁嗟乎丈夫！</p><p>何不高车驷马临帝都？</p><p>而乃着裈涤器仰鼻息于临邛之酒徒，吁嗟乎！</p><p><br></p><p>《出塞曲》</p><p>〖昭君，齐国王穰女，献于元帝。时宫人既多，帝不能别房帷，乃令画工图之，披图召幸。于是宫人争赂画工。昭君自恃其貌，志不苟求工，工遂毁其状。会单于入朝，求美人为阏氏，帝敕以宫女赐焉。昭君抑郁，自请掖庭令求行。单于临辞，帝召女示之。昭君丰容靓饰，光射汉宫。顾影徘徊，竦动左右。帝悔欲留之，重失信于异域，遂与匈奴。昭君即戎服乘马，提一琵琶，出塞而去。〗</p><p>飒飒寒风和觱筑，紫台青冢吞声泣。</p><p>庙堂战胜仗蛾眉，讵曰佳人倾城国。</p><p>肉食者鄙谋帷幄，画工之贱操黜陟。</p><p>长抱琵琶镇玉门，呜呼佳人难再得。</p><p>黄沙搅地翼天飞，不改冢草青青色。</p><p>呜呼佳人难再得，徒杀画工亦何益。</p><p><br></p><p>《纨扇歌》</p><p>〖班婕妤少负才名，成帝选为婕妤，有宠。上尝游后庭，欲与同辇。婕妤辞，上贤之。及飞燕姊妹用事，谮其咒诅。考问之，对曰：“修正尚未蒙福，为邪欲以何望？使鬼神有知，必不受不臣之诉。如其无知，虽诉何益。”上直其对，置不问。婕妤恐久见危，乃求养太后于长信宫。作《纨扇歌》以自伤其遇。〗</p><p>扇擎于前，月圆于天。今夕何夕，与子流连。</p><p>扇藏于箧，月圆复缺。乐不可再，悲曷其极。</p><p>光映碧空，皎洁谁同。长信月冷，其奈秋风。</p><p>嗟嗟纨素，合欢见妒。避热趋凉，毋逢薄怒。</p><p><br></p><p>《赤凤来》</p><p>〖赵宜主身轻腰细，若人手执花枝颤颤然。因善踽步行，号为“飞燕”。流寓长安，日习歌舞。后藉阳阿主力得入幸，拜为皇后，宠冠六宫。肉肌盈实，其初承恩时语也。帝尝与后共泛太液池，令所爱侍郎冯无方吹笙。中流风起，后扬袖曰：“仙乎仙乎，去故而就新，宁忘怀乎？”帝曰：“无方为我持后裾。”无方舍笙持后履。久之风霁。后泣曰：“帝恩我，使我仙去不得。”泣数行下，帝愈爱焉。又尝通于宫奴燕赤凤，宫中为作《赤凤来》曲。〗</p><p>火德衰，赤凤来，肉肌盈实齿痕在，仙乎飞去宁忘怀。</p><p>丰有余，柔无骨，六宫环视都无色。</p><p>浴兰室，避风台，燕啄皇孙最可哀。</p><p><br></p><p>《姊妒我》</p><p>〖合德，宜主妹。宜主既贵，樊嬺为言于帝，帝遣舍人吕延福以百宝凤毛步辇迎合德，合德谢曰：“非贵人姊召不敢行，愿斩首以报。”延福还奏，嬺为帝取后五采组文以召合德。遂因后以进，帝大悦，号为“温柔乡”。谓嬺曰：“我老是乡矣。”时披香博士淖方成在帝后，唾曰：“此祸水也，灭火必矣。”后封昭仪。昭仪见后，好为儿拜。又尝与后争通燕赤凤，后怒，以杯抵昭仪曰：“鼠子敢啮人乎？”昭仪曰：“穿其衣，见其私足矣，安在啮人乎？”樊嬺扶昭仪为拜后，昭仪拜且泣曰：“姊宁忘长夜苦寒，使合德拥姊背耶。今忍自相搏耶？”后亦泣而罢。帝闻其事，畏后不敢问，以问昭仪。昭仪曰：“姊妒我耳，以汉家火德，故以帝为赤凤。”事隐，后以媚药进帝。帝崩，太后使理其事，遂呕血而死焉。〗</p><p>鸾诰惊闻下九重，凤辇百宝宫车从。</p><p>不夜珠照玉人两，金霞帐拥双芙蓉。</p><p>五采组文姐召妹，姊作贵人妹儿拜。</p><p>夫富贵易骄人，何况区区女子辈。</p><p>愿相怜，毋相倾。</p><p>姊妹本是同根生，穿衣见私何必争。</p><p>石华广袖留姊吐，点点滴滴成花朵。</p><p>可畏人言水灭火，非妹不知姊死所。</p><p>奈何姊妒我。</p><p><br></p><div class=pgc-img><img alt=历代传奇女子诗歌——《乐府诗》赏析 onerror=errorimg.call(this); src=https://p1.pstatp.com/large/pgc-image/50eea11a3b88496e8f75fd85b57e0801><p class=pgc-img-caption></p></div><p><br></p><p>《十八拍》</p><p>〖蔡文姬，名炎，中郎女也。幼慧，工文词，中郎绝爱之。汉末遭乱，为匈奴左贤王掠去。陷其中数年，生二子，常郁郁不得志，作《胡笳十八拍》。凄怨哀咽，闻者流涕。后曹操念中郎旧谊，遗金赎归，以嫁董祀。《胡笳十八拍》遂流传中国焉。〗</p><p>寂寂江山如故，渺渺家园何处？</p><p>梦魂仍逐塞云飞，依稀尚记来时路。</p><p>死为汉鬼生胡妇，纵有离愁谁诉？</p><p>何如红泪滴黄沙，洒作秋风秋雨。</p><p><br></p><p>《江东秀》</p><p>〖汉末，乔公有二女，皆国色，流寓江东。孙氏兵起，伯符纳大乔，以小乔妻周瑜。未几伯符卒，瑜佐其弟权，破曹军于赤壁，后瑜亦早夭。〗</p><p>东吴萃俊物，妙选得孙郎。</p><p>辛苦参帷幄，戎服助红妆。</p><p>江以南，鼓鼙震。江以北，风雷迅。</p><p>大儿伯符小公瑾，可怜铜雀漏春光。</p><p>长江水，赤壁火。</p><p>八十万曹军，为猿鹤，为虫沙，为灰烬。</p><p>幸哉兵一交，伯图定。</p><p>惜哉鼎三分，将星殒。</p><p>生瑜生亮扼英雄，错恨佳人多薄命。</p><p><br></p><p>《玉人两》</p><p>〖蜀甘后，沛人也。玉质柔肌，姿态光艳。先主召入，致白纱帐中。于户外望者，如月下聚雪。时河南献玉人，高三尺，乃取置后侧。曰：“不意我玉人乃有两也。”于是嬖宠者，非惟嫉于后，亦且妒于玉人也。〗</p><p>怀璧者奚罪，抱璧者奚泣？</p><p>品而重之，抵兼金之万镒，比佳人兮二而一。</p><p>谓玉为人，温润而身。谓人如玉，不雕不琢。</p><p>何以失之吴魏得之蜀？</p><p>君不见，枕戈待旦兮，消壮士之髀肉。</p><p>玩物丧志兮，乱英雄之心曲。</p><p>彼美人兮，安卧帐中兮，何不锄而去之，曰非吾族。</p><p><br></p><p>凌波曲</p><p>〖甄后，本袁熙妇，魏武破湖北，中郎将世子丕获之，见其美，遂纳焉。魏武闻之，情不怿，曰：“今年杀贼为此奴”，盖亦有意于甄也。后文帝即位，立为后。陈留王子建作《感甄赋》。复以其名不雅，改为《洛神赋》，亦寓意甄云。〗</p><p>燃豆萁，釜中泣。乘飞凫，波中立。</p><p>有心得，无心失，杀贼今年为此奴。</p><p>洛水神交梦有无，父兄子弟争一偶。</p><p>独不念，彼亦袁家之新妇。</p><p><br></p><p>《坠楼哀》</p><p>〖绿珠姓梁，白州博白县人也。生双羊角山下，美而艳。时石崇为交趾采访使，以真珠三斛致之。珠善吹笛歌舞，崇尝作《懊侬曲》赠焉。赵王伦党孙秀，使人求之，崇不听，秀怒，乃谮崇於伦，族之。兵至，崇顾珠而泣曰：“我今为尔获罪矣。”珠号恸曰：“愿效死于君前。”遽坠楼而死。崇弃东市，时人名其楼曰“绿珠楼”。〗</p><p>生珠江，死金谷。</p><p>珠沉珠碎季伦族，值得真珠聘三斛。</p><p>黛蛾绿，颜色不随人反复。</p><p>掌上珠，贵重不共絮飘逐。</p><p>燕啄香泥葬落红，片片桃花鬼夜哭。</p><p><br></p><p>《锦回文》</p><p>〖苏若兰，名蕙，扶风窦滔妻也。年十六，归于窦滔，滔甚敬之。后滔纳宠姬赵阳台，置之别所。苏求而获焉，苦加捶辱，滔甚恨之。及滔镇襄阳，邀阳台同往。苏往不与偕行，音问遂隔，于是悔恨自伤，织“锦回文”，五采相宣，莹心耀目。其锦纵横八寸，题诗三十余首，计八百余言。颠倒反复，皆成文章，名曰《璇玑图》，一时读者不能尽通。苏笑谓人曰：“徘徊宛转，自成文章，非我家人，莫之能解。”遂发苍头赍送襄阳。滔览锦字，感其情，迎苏至汉南，恩好如初。〗</p><p>良人天涯去不返，云山翘首千重𪩘。</p><p>回肠百结织回文，文成不觉玉容减。</p><p>一寸丝，丝丝不断皆愁思。</p><p>一行字，字字端详皆血泪。</p><p>郎留意，颠倒纵横须记。</p><p>须记取，糟糠莫使轻相弃。</p><p>新人想必胜如花，故园春色多憔悴。</p><p>愿郎留意，新故须同视。</p><p><br></p><p>《西陵歌》</p><p>〖苏小小，钱塘名妓也。有《西陵歌》，情致移人，脍炙人口。〗</p><p>郎乘青骢马，妾乘油壁车。</p><p>邂逅西陵路，回风送落霞。</p><p>郎情无厚薄，妾情无浅深。</p><p>有如西湖水，松柏结同心。</p><p><br></p><p>《步步莲》</p><p>〖潘妃名玉儿，齐东昏侯拜为贵妃。尝凿地为金莲花，令妃行其上。曰：“此步步生莲花也。”后梁武入建康，见妃色美，欲纳之。将军王茂谏曰：“亡齐者此物也，不可留。”遂杀之。〗</p><p>一步东昏倾，再步梁师入，三步建康失。</p><p>为莲花，为禾黍，为荆棘，千秋难辨蹈荒色。</p><p>噫吁嘻！</p><p>齐庭有鬼不庙食，先见禁门相喋血。</p><p>非关莲步美人迹，试问亡梁又何物？</p><p><br></p><p>《女从征》</p><p>〖木兰姓花氏，北魏人也。时发卒戍边，木兰悯父年老无子，代之行。在边十二年，始得归。同戍之人，竟莫有知其为女子者。〗</p><p>军有令，弗可违。</p><p>堂有亲，弗可委，健儿生女请勿悲。</p><p>为王前驱，代父荷戈，君看女却是门楣。</p><p>我闻在昔拓拔扰宇宙，旁午军书风雨骤。</p><p>花家有女貌如花，弯弓抽矢停织绣。</p><p>金印大如斗，奏凯慰白首。</p><p>一身许国全亲两无负，</p><p>嗟！彼株守户，老死牖。</p><p>生生死死不出妇人手，腐草累累骨已朽。</p><p>世无奇男子，雌木兰，谁其偶？</p><p>《无愁曲》</p><p>冯小怜，穆黄花从婢也。因爱衰，以五月五日进之，号为“续命”。慧黠，善弹琵琶，后主爱之，立为淑妃。帝尝与共猎，晋州告急，帝将还，淑妃请更杀一围，帝从其言。及至晋州，城己没矣。作地道攻之，城陷十余步，将士乘势欲入，帝敕且止，召淑妃共观。妃妆点不获时至，周人以木塞城，遂不下。又与并骑观战，陈稍却，妃悕曰：“军败矣。”帝与并奔，师遂溃。时号“无愁天子”。后齐亡，入长安，后主向周武帝乞妃，周武仍赐焉。</p><p>春宫传试马，烽火遍郊野。</p><p>内人罢回猎，新妆倾城国。</p><p>山河百二弃敝屣，琵琶一曲愁亡矣。</p><p>吁！</p><p>金莲生步南齐蹶，黄花留蒂北齐灭。</p><p>不愿长封归命侯，愿乞小怜老温柔。</p><p>家亡国破亦何柔？</p><p>《赤树谣》</p><p>〖陈张贵妃名丽华，发长七尺，光可鉴人。瞻视盼睐，照映左右。后主起临春、结绮、望仙三阁以居之。妃常于阁内靓妆凭槛，宫中望之飘飘若神仙焉。与诸狎客共赋诗，互相赠答，采其尤艳丽者，被以新声，名其曲曰《玉树后庭花》。后隋灭陈，后主与妃共入景阳宫井，因号“胭脂井”。相传后主与妃泪染所致云。〗</p><p>汉有阴丽华，文叔思娶妻。</p><p>陈有张丽华，后主为选妃。</p><p>一终后，一作俘，胭脂井上血模糊。</p><p>玉树流光不可诬，得妇不当如是乎？</p><p>呜呼！</p><p>阿嬷空有好头颅，叔宝心肝未全无。</p><p>《破镜词》</p><p>〖陈太子舍人徐德言之妻，后主叔宝妹，封乐昌公主。陈将亡，德言知不保，谓曰：“以君之才色，国亡，必入权贵之家，斯永绝矣。倘情缘未断，犹冀相见，宜有信物。”乃破一镜，各执其半。约曰：“他日必以正月望日，卖于都市，可以相访。”及陈亡，其妻果为越公杨素所得，宠嬖殊甚。德言流离至京，遂以正月望日，访于都市。有苍头卖照者，大高其价，人皆笑之。德言直引至其居，言其故，出半照合之，题诗以寄。陈氏得诗，涕泣不食。素知之怆然，即召德言还其妻，仍厚遣之，遂偕归江南以终老焉。〗</p><p>七尺菱花八宝妆，美人相对生辉光。</p><p>美人一去明月冷，青鸾无复嫦娥影。</p><p>最怜奁匣满尘封，犹染当年点泪红。</p><p>人生不幸遭离乱，致使圆光剖作半。</p><p>镜兮镜兮纵复完，镜中人非昔日颜。</p><p>《青目鉴》</p><p>〖杨素守西京日，李靖以布衣献策。素踞胡床而见，靖责之，素改容谢焉。时妓妾罗列，内有执红拂者，负殊色，独目靖。靖既去，而执红拂者临轩问姓名居止，靖具以对。妓诵而去，靖归逆旅。其夜五更，急闻叩门而声低者。靖启视，则紫衣纱帽人杖一囊。问为谁，曰：“杨家红拂妓也。”延入，脱衣去帽再拜，靖惊答之。叩来意，曰：“妾侍杨司空久，阅人多矣，无如君者，来相就耳。”靖曰：“如司空何？”曰：“彼尸居余气，不足畏也。计之详矣，幸无疑焉。”问其姓名，曰：“张。”问其伯仲之次，曰：“最长。”观其肌肤形状，言词气息，真天人也。于是偕与雄服，策马排闼而去。〗</p><p>长安古今一棋局，朝奔夜趋多碌碌。</p><p>重天富贵倚冰山，龙蛇不辨群无目。</p><p>尸居气，杨司空，出群雄，李卫公。</p><p>中原鹿，共驰逐。</p><p>此也雄飞，彼也雄伏。</p><p>海上豪定局，犹待东南角。</p><p>王者师执拂，凝眸早已卜。</p><p><br></p><p>《长门怨》</p><p>〖隋炀帝建迷楼，后宫无数，多不得进御。有侯夫人者，忽自缢于栋下，臂悬锦囊。左右取进，得《自感诗》三首、《妆成诗》一首、《自伤诗》一首，皆情至之语，不忍竟读。帝反复伤感，亲往视其尸，犹色如桃花，乃厚葬之。选女中使赐自尽。〗</p><p>国色难邀宠，幽宫只自怜。</p><p>君恩诚已遍，妾命奈无缘。</p><p>貌不因人妒，情能任弃捐。</p><p>泪尽羞鸾镜，血枯啼杜鹃。</p><p>悲莫悲于恩波相承不及泉。</p><p>《秀色餐》</p><p>〖隋炀帝幸江都。一日凭龙舟槛注视，见殿脚女吴绛仙，长黛柔肌，回异群辈，召幸焉。将拜婕妤，又因绛仙已嫁玉工万群，故已之，擢为龙舟首楫，号曰“崆峒夫人”。由是殿脚女争效为长黛。司官吏日给螺子黛五斛，内人尚多不给。帝常吟《持楫篇》赐绛仙，谓左右曰：“古人云‘秀色可餐’，若绛仙真可疗饥矣！”〗</p><p>持短掉，持短掉，三千殿脚羞花貌。</p><p>描长黛，描长黛，三千殿脚摹娇态。</p><p>玉工有妇真玉人，秀可疗饥色可餐。</p><p>谁将十斛波斯螺，勾出广陵新月痕。</p><p>千载尚销魂，无怪当年看煞隋家风流之至尊。</p><p>《司花女》</p><p>〖隋炀帝游广陵，长安贡御车女袁宝儿，年十五，纤腰憨态，宠爱特厚。适洛阳进合蒂花，云“得之嵩山，坞中人不知名，采者异而贡之”。帝因赐名曰“迎辇花”。花香浓芬馥，惹袖移日不散，嗅之令人减睡醒酒。帝即以赐宝儿，号曰“司花女”。〗</p><p>君王爱花花傍辇，美人司花花貌腼。</p><p>十分春色满隋堤，第一迎銮一枝选。</p><p>旭日临花花态憨，宿雨润花花半酣。</p><p>司花軃袖花影移，司花垂肩花魂语。</p><p>十里红搂晓风吹，风香怜护司花女。</p><p>《来梦儿》</p><p>〖炀帝荒淫，沉酣失度。每睡须侍儿韩俊娥摇动振耸，方得美睡，因呼俊娥为“来梦儿”。〗</p><p>梦扬州，花月愁。</p><p>梦巫峰，雨露浓。</p><p>阿嬷梦蝴蝶，俊娥传羽翼。</p><p>阿嬷梦蕉鹿，俊娥争角逐。</p><p>呜呼！</p><p>迷楼月观胭脂冷，秋草雷塘梦未醒。</p><p>泪零凄雨咽悲风，夜台无复姮娥影。</p><p>《女主昌》</p><p>〖武氏初为太宗才人，赐号“武媚”。贞观末年，太史占曰：“女主昌民间”。后高宗欲立为后，褚遂良谏，帝不听。许敬宗曰：“田舍翁岁收十斛麦，尚欲易妇。况天子乎？”帝遂决。后既立，与帝垂帘并听政，帝不能制。及高宗崩，后废庐陵王而自立，改国号为周。恣为淫秽，大兴杀戮。然见事明决，用人尽才，故虽女主当阳，不及于乱。时亦有负名望若狄仁杰辈咸翼戴之，恬不为耻。中宗返政，后人犹许以为返周为唐云。〗</p><p>金轮御世仙根覆，阳消阴亢果杀戮。</p><p>一时须眉变妇人，弹冠传粉真膏沐。</p><p>咄哉武媚，若将男子拟尔匹。</p><p>性残刻，前孟德。</p><p>性狡淫，后海陵。</p><p>尔立七庙，谁为尔添羽翼？</p><p>尔设五刑，谁为尔兴罗织？</p><p>朝闻告密反舌鸟，夕闻援救叩头虫。</p><p>咄哉武媚，千古绝，一世雄。</p><p>立后功，许敬宗。作帝力，狄仁杰。</p><p>《玉尺评》</p><p>〖婉儿，上官仪之女也，母梦人授玉杵而生。幼慧多才华，武后时没入掖庭。中宗反政，立为昭仪。驾幸昆明池，令诸词臣赋诗，婉儿登玉尺楼，评其次第。时沈佺期、宋之问各自负一时冠，未分甲乙，私语曰：“今日我二人次第定矣，毋得争。”是时众人诗之不佳者，尽随风飘落，盈覆玉阶，独沈、宋两人诗未下，各屏息以待。顷之，一币飞落，二人愕然，拾而视之，则沈句也。评曰：“二人诗实相颉颃，但沈诗收联怯，不及宋余勇可贾。”二人服其敏，各无辞而退。〗</p><p>夫人负须眉，巾帼作座主。</p><p>昆池夸量才，沈宋建旗鼓。</p><p>卢耶骆耶羞同伍，临天下者韦与武。</p><p>太平家，安乐府，纷纷鹰犬争门户。</p><p>笔如龙，文如虎，有才无行无足数。</p><p>嗟彼蛾眉玉尺亦轻取。</p><p>《楼东怨》</p><p>〖梅妃，姓江氏。年九岁，能诵二南，谓父曰：“我虽女子，期以此为志。”父奇之，因名之曰“采苹”。高力士使闽越，见其美，选归侍上，大见宠幸。妃性爱梅，所居悉植梅，遂号“梅妃”。及太真入宫，宠爱渐移。太真忌而智，妃性仁慈，柔无以胜，竟为太真谮，迁于上阳东宫。妃抑郁无聊，作《楼东赋》献上，倍极凄凉哀感。上览之，情动，惧拂太真意，不果复召。遣中使封珍珠一斛密赐妃，妃不受，题句返封。中有“何必珍珠慰寂寥”句，令使者进上。上命乐府以新声度之，号“一斛珠”。〗</p><p>名花初入上阳宫，晴日含芳弄晓风。</p><p>亭北沉香春烂漫，风风雨雨妒楼东。</p><p>海棠开，江梅落。解语香，冰心薄。</p><p>肥绿成阴瘦枝弱，空留月影伴楼东。</p><p>吁嗟乎！寂寥难把珍珠却。</p><p><br></p><div class=pgc-img><img alt=历代传奇女子诗歌——《乐府诗》赏析 onerror=errorimg.call(this); src=https://p3.pstatp.com/large/pgc-image/4ec280f0134e44c5a5f5773c1e396911><p class=pgc-img-caption></p></div><p>《马嵬坡》</p><p>〖杨妃，小字玉环，弘农华阴人。开元二十二年册为寿王妃。武惠妃薨，后宫鲜当意者，或言寿王妃之美。二十八年，使高力士取妃干寿邸，度为女道士，号“太真”。天宝四载，册为贵妃。进御之日，奏《霓裳羽衣曲》。是夕，授金钗钿合为定情焉。后通于安禄山，禄山出入禁中无忌。尝为洗儿戏，上知之，付之一笑。及禄山出镇范阳，举兵反，思至长安日，取贵妃为后。上幸蜀，驾至马嵬，六军不发，杀贵妃兄国忠，并索贵妃。上不得已，赐妃自尽。后至剑门，作《雨零铃》曲，皆悼贵妃也。〗</p><p>君不见，五侯七贵联云骑，丞相门楣杖女弟。</p><p>又不见，蛾眉淡扫风流姨，金门走马朝天帝。</p><p>谁知乐极却生悲，半夜渔阳鼙鼓催。</p><p>六军不发马嵬驿，始悔卵翼大腹儿。</p><p>霓裳歇，羽衣裂，天子不能庇家室。</p><p>仓皇割爱谋生拙，绝代红颜化黄土。</p><p>行人莫叹马嵬路，前车试读《楼东赋》。</p><p>《朝天词》</p><p>〖太真第三姊虢国夫人者，在诸姨中尤为美艳。得幸于上，月给钱十万为脂粉资。虢国自矜艳丽，每出入禁中，常素面朝天，故杜甫有诗咏其事，志实也。赐第在宫之东南，与国忠、秦、韩相对。雕梁画栋，穷极奢侈。入朝恒与国忠并辔，人皆笑之。后因马嵬之难，死于乱兵焉。〗</p><p>有女有女乘玉骢，扬鞭顾盼凤阙东。</p><p>新妆堕马映旭日，内家导节上阳宫。</p><p>上阳花放春如锦，一枝秾艳难与并。</p><p>锦奁间道走奇兵，淡扫远山开新境。</p><p>贵妃姊，天子姨。披香殿，进昭仪。</p><p>汉家故事传轶史，九重雨露古无私。</p><p>君不见朝天素面天颜喜，蛾眉妒煞玉环姊。</p><p>《西厢月》</p><p>〖莺莺姓崔，名徽，小字莺莺，号双文，博陵人也。偕母护丧归长安，及蒲东，适有叛兵掠蒲，因寓普救寺之西厢。同寓有张生者，与蒲将善，请兵护之，不及于难。其母甚德之，设馔宴张，令子女出拜。莺垂鬟接黛，双颊断红，光彩射人，张一见而惑焉。乃倩莺婢红娘，私通衷曲。红初难之，既因生情迫切，乃为持生所缀《春词》二首以投莺。久之，复携彩笺以示生曰：“莺所命也。”中有“待月西厢”之约。及期，生赴之，莺以礼责生，不及于乱，生怅然而出。逾数夕，生方独寝无聊，红忽捧莺而至，授生，绸缪永夕无一言。鸡鸣，红复促莺去，如是者几一月。生因赋《会真记》及诗三十韵以贻之。后生赴长安，文战不利，复贻书于莺莺。缄报之书累千言，情辞婉转，言与泪俱，无非怨生始乱终弃也。生每持缄以示友，故同时杨巨源为赋《崔娘行》。或曰《会真记》，乃元微之所作，盖托名于张云。〗</p><p>西厢月，皎皎洁洁谁圆缺。</p><p>三三五五千古悬，玉人绾就相思结。</p><p>忆昔娇姿初束发，庭院深深阿母挈。</p><p>十三学画眉，描取新勾月。</p><p>十四学弹琴，斜抱云和月。</p><p>十五学弄箫，吹彻碧天凉夜月。</p><p>整待十七赋三星，钟冷无如夜气沉。</p><p>光落墙东花动影，薄衫不禁露华侵。</p><p>彩云散，香尘灭。</p><p>人去西厢寂，阿谁问取旧时月。</p><p>《妾薄命》</p><p>〖霍小玉，故霍王女也。王没后，偕其母出居长安之胜业坊。时陇西李益负才名，以少年试天官，玉慕其风调而委身焉。定情之夕，若琼林玉树，互相激射。益此时，几疑身之入仙境矣。中宵玉忽流涕，恐后色衰见弃。益命侍儿牵帷执烛，援笔而书盟词，词甚恳切。及后益得官返乡，约之任迎玉，归家竟别娶卢氏女，逾年不通音问。玉抱恨成疾，恹恹将至不起。益复至长安，路过玉门，每迂道而避焉。忽一日，有豪士衣黄衫，策骏骑，挟益直达玉所。玉已征梦，梳洗而候，含眸视益不能出言，坐皆欷歔。顷之，豪士致酒肴，玉举杯酹地，谓益曰：“我为女子，薄命如斯。君是丈夫，负心若此。饮恨黄泉，皆君所致。”掷杯长恸而绝。后益寝处，辄见玉焉。岂玉尚不能忘情于李乎？〗</p><p>君丈夫，妾女子。</p><p>薄命之薄至于是，负心之负何若此？</p><p>中道弃捐巳可伤，郁郁奈何令人死。</p><p>死者今已矣，生者恐难为情耳。</p><p>十郎十郎须记取，怜取新人莫作故人视。</p><p>天长地久从今始，妾薄命，君休已。</p><p>《燕子楼》</p><p>〖盼盼关氏，徐州张建封爱姬也。尚书没后，盼盼念旧不嫁，十余年独居一小楼，名曰“燕子”，因作诗以寓意焉。时白乐天见其诗，爱之，遂和其韵，又赠句以相讽。盼盼得诗读之，泣然下泪曰：“自我公逝，妾非不能死。恐千载以下，以我公重色，有从死之妾，伤公盛德也。”于是乃作诗答白。遂不食死。〗</p><p>红楼飞燕子，九十逗春光。</p><p>明霞方启户，美人正晓妆。</p><p>蹁跹衔泥涂金屋，营窟不辞劳，朝夕双飞逐。</p><p>春色去，楼外落花知何许，归燕啾啾犹恋主。</p><p>楼中人，楼中燕，送热迎凉雨风楚。</p><p>孤影单栖吾与汝，非吾与汝谁共语。</p><p>嗟乎哉！</p><p>他日空梁落燕泥，残脂剩粉同埋处。</p><p>《惜黄花》</p><p>〖李易安，名清照，宋济南李格非之女。适赵明诚，明诚雅好书卷，夫妇相得。日事铅椠，堆积书史，以决胜负。及靖康中，金人南侵，奔走不定，所蓄殆尽，明诚亦病死。易安诔之极哀，再适张汝舟。未几反目，多悔恨之词，有《漱玉集》三卷行世。“帘卷西风，人比黄花瘦”，《漱玉词》中语也。〗</p><p>嗟汝黄花，何不凌霜暴日，披风蹑月。</p><p>而乃堕乃金，灭乃色，弱乃骨。</p><p>尔何弗如梅耐彼寒威？</p><p>抑尔何弗如兰傲彼众香国？</p><p>尔何弗励尔晚节。</p><p>夭娇卓立，为松为柏？</p><p>嗟汝黄花，惜哉空洒西风泣。</p><p>《断肠吟》</p><p>〖朱淑真，钱塘人也，幼警慧，早失父母。适夫村陋，淑真抑抑不得志，自伤非偶。作诗多幽怨之音，宛陵魏瑞辑其所遗诗，名之曰《断肠集》。〗</p><p>我欲留春春不住，我欲送春春不去。</p><p>可知不忍睹春光，为睹春光易断肠。</p><p>杨柳丝丝系恨，梨花片片销魂。</p><p>掩重门，怕黄昏。</p><p>冷流苏，湿泪痕。</p><p>夜雨霖铃声声滴，愁人两耳听不得。</p><p>晓风苔砌满落红，断肠百结啼鹃血。</p><p>《女黄冠》</p><p>〖伯颜破临安，六宫尽北辕。昭仪王清蕙题《满江红》词于驿壁，音调激昂。结曰“原嫦娥相顾，肯从容随圆缺”文。文山见之，为之惋惜曰：“夫人于此少商量矣。”亦作二词以和之。于是脍炙人口，和者林立。后入北，乞为女道士黄冠以返故乡。〗</p><p>南渡衣冠凌夷也，须眉若个男儿者。</p><p>君不见，补天正气，燕市血洒。</p><p>撼天怒涛，崖山骨舍。</p><p>烈十杀身甘殉名，美人出世真耶假？</p><p>塞上烽烟塞上尘，碧天难问姮娥寡。</p><p>哀哉箬笠云鬟返故乡，大江南北无宗社。</p><p><br></p><div class=pgc-img><img alt=历代传奇女子诗歌——《乐府诗》赏析 onerror=errorimg.call(this); src=https://p1.pstatp.com/large/pgc-image/3c0a2fa977004ecd8f3d43e52d1abef8><p class=pgc-img-caption></p></div><p>《十香词》</p><p>〖辽懿德皇后萧氏，母梦明月入怀，复升中天，为天狗所食。惊寤而生，后姿容绝世，兼擅诗词琵琶。“观音”，其小字也。清宁元年册为后。是日，后方出阁升坐，忽有白练一段，自空吹落，上有“三十六”三字。后问何意，左右对曰：“此天书敕后领三十六宫也”。“玉饰首，金饰足，观音为后”，皆宫中颂后语。后尝作《回心院》词以望幸，伶官赵惟一演为曲。耶律乙辛欲倾后，使宫婢单登作证，诬后与惟一私通。更使人作《十香》淫词，令登始后手书，及后所题《怀古词》为据，密奏上闻。上大怒，命参知政事张孝杰与乙辛穷治其狱，酷刑煅炼，皆为诬服。狱具，上犹未决。孝杰指后《怀古词》文致之，上意乃决。族诛惟一，敕后自尽，遂符白练之征。〗</p><p>古人亦有言，“无才便是德”。</p><p>三复《十香词》，椒房增叹息。</p><p>玉饰首，金饰足，观音为后千古绝，三十六宫人第一。</p><p>底事叛家奴，流香授彩笔。</p><p>点与染，因妒嫉。</p><p>风与波，起罗织。</p><p>黠哉乙辛，明月入怀飞而食。</p><p>忍哉孝杰，法吏下石蔽天日。</p><p>哀哉懿德，惜未闻妇人无才便是德。</p><p>《回心院》，生荆棘。《十香词》，悲何极。</p><p>《月下笛》</p><p>〖元顺帝龙妃程一宁，未得幸时，尝于月下登翠鸾楼，倚阑弄玉龙笛。情极悲怆，帝闻而召幸焉。谓宁曰：“玉笛，卿之三弄也，可封为圆聚侯。”自是宠爱日隆，改其楼名为“奉御楼”。〗</p><p>天子方耽天魔舞，宫人自弄月下笛。</p><p>月下笛，花枝泣。</p><p>羊车未知何所适，银河倒泻铜壶滴。</p><p>一声吹彻翠鸾楼，万里关山闻裂石。</p><p>按玉龙，心如捣。</p><p>君王若不惜蛾眉，贱妾何辞长门老。</p><p>韵悠扬，声杳渺。</p><p>倩风吹落余音愿向君前绕。</p><p>《薄皇后》</p><p>〖徐妙锦，中山王达第三女也。长兄辉祖，殉难时抗节系狱，次兄增寿图出降，为建文帝所手戮，姊即仁孝皇后。后薨，帝欲聘之，妙锦矢志不从，遂守贞不嫁。至宣德中，入宫朝张太后，自称徐达“第三女”。宫人窃私语曰：“此薄皇后而弗为者。”〗</p><p>有所思，自古有让天子无让皇后，有之自中山王达第三女始。</p><p>父居开国功，姊亦侍宸宫。</p><p>妃后寻常耳，名节垂青史。</p><p>有所思，贱妾生无富贵骨，愿称故臣徐达女。</p><p>不乐与高皇帝子匹，至尊委禽敢请辞。</p><p>有所思，长兄魏国抗节且释囚，次兄定国乞降身亦死。</p><p>思何起，思何止。</p><p>思之思之，电火光华，妙锦悟之早久矣。</p><p>《负明山》</p><p>〖临淄妓王翠翘，能新声，善琵琶，徙居海上。倭入寇，掠之去，为塞王越人徐海号明山和尚者所得。海故尝与翘善，绝爱幸之，宠为专房。会中丞胡梅林巢寇无策，遣华老人诱海降。海怒，欲杀之，翘为救得释归。于是中丞更遣华赉金珠贿翘，且阴许海以富贵。令海屠其党以自拔，翘力赞海，海勉从之。及事成，胡负约，以重兵出不意击海，海仓卒赴水而死。凯旋，大享军士于幕府，令翠翘行酒。酒酣与乱，醒后悔之。仍以翘功高，乃赐所调永顺酋长。翘与渡钱塘，泣而叹曰：“明山遇我厚，我以国事故，误诱杀之。不意戮一酋更属二酋，何面目复生世间乎？”竟投江而死。后胡亦以非罪毙狱，人咸以为负心之报云。〗</p><p>飘以忽，海水立。猖与狂，海波扬。</p><p>吏胥诛索居无所，徒手水滨走绝土。</p><p>为良命如草，作贼名如虎。</p><p>可怜沿海民，日怕东南风。</p><p>豪哉海上雄，旧欢拥帐中。</p><p>汪洋大海，盘踞出没，难与争锋。</p><p>中丞将，红颜仗。诱杀降，奇功上。</p><p>噫，异矣！首功不录何可辱。</p><p>宗宪欢，翠翘哭。</p><p>一身为国殉钱塘，死见明山何面目。</p><p>寄语中丞善保富贵毋反复，不然且为明山续。</p><p>《广陵花》</p><p>〖小青姓乔氏，家广陵，生而夙慧，丰神逸艳。年十六，归武林冯生。生性蠢，俗妇又奇妒，迁青于孤山别业以幽之。青怅抑无聊，作诗多哀婉之音，令人酸鼻。惟妇之戚属，有杨夫人者，常怜而顾焉。居久之，郁郁成病，倩画工图其真，设梨浆以为奠，一恸而绝。妒妇索其遗诗尽焚之。所存于世者，惟《寄杨夫人书》一，古诗一，七绝十余首，词一阕而已。戋戋居士乃为之作传，好事者每以诗为凭吊云。〗</p><p>是广陵花，何以吹折于武陵之妒风雨耶。</p><p>貌而才，薄命固无足。</p><p>嗟吁嗟乎！</p><p>瘦影怜秋波，无命奈若何。</p><p>孤灯吟夜雨，有恨向谁语。</p><p>维貌而才，有一于此，其能免于妒风雨之残摧？</p><p>何况并臻其绝佳，死矣哀哉！</p><p>阿青阿青，尚何须顾影而徘徊。</p><p>《红桥曲》</p><p>〖张红桥，闽县人，居于红桥之西，因以自号。豪右争欲聘之，悉不从，曰：“必得才如李青莲者事之耳。”于是操觚之士，咸托五字为媒，张第置之无所答。永泰王偁尤所钟念，至税其邻以居，窃窥张睡起，投以绝艳佳词。张怒其轻薄，终不许。福清林鸿道过偁居，留宿，亦托邻妪投句。张捧诗启齿，援笔而和。邻妪返命，为通殷勤，乃委禽焉。鸿遂舍其家以外室处之。定情之夕，各以其字，笺诗互韵，为琼瑶之报。唱和香奁，情好日笃。将一年，鸿有金陵之游，乃作《大江东》词，以为留别。张亦依韵赋答，其后往来词札甚多，皆各踵其前韵。张因念鸿成疾。未几鸿归，已郁郁而卒。后鸿每过红桥，辄为之神痴终日。〗</p><p>美人自古生南国，相思子缀板桥侧。</p><p>遥天巧喙一飞鸿，长弃双蛾添黛色。</p><p>大江东去鸿书稀，午夜红桥灯火微。</p><p>寄语玉人消减样，愿郎记取带腰围。</p><p>自分红颜甘薄命，可怜黄土埋青镜。</p><p>瘦骨轻躯病避风，娇花耐得几回病。</p><p>步桥东，盼归鸿。</p><p>归鸿无信月华空，倚遍阑杆染泪红。</p><p>《返生香》</p><p>〖我邑叶工部幼女名小鸾，宇琼章，别字瑶期。少禀夙慧，一门皆负丽藻，而瑶期才色尤独绝，惜未笄而卒。卒后复有《审戒词》一卷，托乩以呈。无叶堂，其神寄迹处也。其他愁言丽句，俱流传于《午梦堂集·返生香》中。〗</p><p>汾湖诸叶，叶叶争辉。</p><p>连枝竞艳，幼最蛾眉。</p><p>香流午梦，粉泣子规。</p><p>夕秀凝妆兮飘玉屑，晓霞入户兮落珠玑。</p><p>那知仙梦难留，好花不再。</p><p>奁镜捐黄土，粉盒埋红泪。</p><p>无叶堂中落叶声，返魂不响三山佩。</p><p>《石柱悲》</p><p>〖秦良玉者，石柱土司女官也。秦氏世忠贞，其父兄皆以徵调殁于王事，故良玉得以女袭爵。能驭下，善将兵，数与流冠战皆捷。思陵有御制诗褒美之。后流冠犯蜀，蜀抚邵捷春束手无策，弃险不守。良玉亟见邵曰：“蜀之险在边，若贼进险，则大事去矣。今尽调我溪洞卒，可二万人足制贼，不必他兵助，乞中丞移镇发饷。”邵不能从，辞以督师借蜀为壑，宁撤险待死。良玉扼腕而出。及蜀破，良玉以帚召其下。盖土司遇至急事以箸调兵，谓能食者即赴，以帚则扫境内无遗矣。于是与贼苦战，一军尽没。同时总兵左良玉拥重兵，避寇打粮。百姓苦于贼。“寇如梳、兵如篦。”明末谣言官军殃民，甚于贼也。〗</p><p>明季丁阳九，一时两良玉。</p><p>男观望中原，女驰驱西蜀。</p><p>惜哉同名不同志，倚官作贼男儿事。</p><p>天生石柱女将军，为国赴难请长缨。</p><p>呜呼！寇如梳，兵如篦。</p><p>宁南军过靡孑遗，不然何以皇图堕。</p><p>寇如麻，兵如帚，扫我境内除小丑。</p><p>闯乎献乎几授首，天子闻之锡优诏。</p><p>剪逆还师跋扈讨，凌烟阁写美人貌。</p><p>毋奈将星坠西南，沙场先涂红颜脑。</p><p>噫嘻！</p><p>男为贼导女国殇，左军未散鼓声死。</p><p>秦军既溃气飞扬，良玉良玉孰可羞，孰可伤。</p><p>《河东君》</p><p>〖柳如是，本姓杨，名爱，柳其寓姓也。逸丽工诗，年二十余，归虞山钱宗伯。时钱已黝颜鲐背，双鬓斑白。柳则盛鬋堆鸦，凝脂竟体。燕婉之夕，钱曰：“我甚爱卿如云之黑、如玉之白也。”柳亦曰：“我亦甚爱君发如妾之肤、肤如妾之发也。”相顾大笑，传为美谈。宗伯为作“我闻室”以居之，戏称之为“柳儒士”。谓人曰：“此我高弟，亦良记室也。”与之联句于绛云楼，更讨论于古今文翰。良辰胜节，携之放舟湖山佳处，留连唱和，望者疑为神仙。后宗伯捐馆，其族聚众交讧于其室，索资无厌。柳软语款留之，阖户自经，令家人急驰报官，于是尽缚凶党置之法。时人颂其节者，谓牧斋实有愧于柳云。〗</p><p>如是本佛言，何来入我闻。</p><p>昔日窥青眼，今日拂绛云。</p><p>绛楼高势接天，章台过客愿执鞭。</p><p>海之东，江之南。</p><p>名花无数争鲜妍，长条独有故人怜。</p><p>肤如玉，发如漆，相怜相爱红丝结。</p><p>肤如发，发如肤，怜卿爱卿本丈夫。</p><p>君领东林袖，妾居北里首。</p><p>纵不富贵亦风流，压倒江南花社诗坛齐却走。</p><p>君亏晚节妾完贞，妾命薄，君颜厚。</p><p>呜呼，夫沾泥絮妇乔松，白发夭死红颜寿。</p><p>《司画奴》</p><p>〖睐娘者，姓易氏，世居松陵之舜水镇。父好蓄古画，令睐掌之，呼为“画奴”。复因其星眸流盼，更名为“睐娘”。甲申岁，海内鼎沸，睐偕父母避兵于午溪姑家，故居悉为灰烬。乱稍定，父母返家葺故庐，睐留故处。姑孀居不谨，通于中表潘生。生因其姑而以情词逗睐，睐严拒之，怒辞归家。匿不以故告父母，恐累于姑之行也。潘固已婚某氏，离其婚，倩其姑求婚于睐之父母。尚未许，姑又附耳密语于睐母，诬睐与生有他故。父母不得己，遂许焉。议婚之事，睐不知也。及入赘，揭帐见良人，即佻生也。乃大恸曰：“姑误我。”伉俪之际，非其本怀，后生挈之归家。因无行，为人所黜，怒睐不为礼，日加叱詈鞭楚。睐中夜作书遗父母，遂自缢。及晨，父母得书，长恸而至，生巳举室潜踪矣。乃殓睐，挟其婢闻香以归。后数日，忽有豪士跃马提剑，从碧眼奴，排门突入睐柩前，大呼曰：“负心人巳杀之矣。”解囊疾驰而去。视之，中有生头髑髅，其姑未几亦为盗掠去。人咸以为睐冤所雪云。〗</p><p>松陵之僻，舜水之滨。</p><p>天生佳丽，仙貌盈盈。</p><p>幼掌芸签，长司画城。</p><p>为怜慧性，爰锡芳名。</p><p>嗟呼，烽烟四起兮凤凰飞，残枝误集兮狐鼠窥。</p><p>长舌工谗兮肆萋菲，委身琐类兮惟一死。</p><p>噫嘻！纵然天下诚多美，庸奴何福能消此。</p><p>我欲使恨笔描黛，泪墨摹态，写出佳人嫣然睐。</p><p>是耶非耶，昨梦花间美人在。</p><p>《七歌哀》</p><p>〖魏于云者，原传失其字，浙之嘉善人也，家本富。于云少负夙慧，姿态明秀。其父延师教之，与松陵袁华同学。华与云乃中表兄妹，故得唱和无间。居久之，二人遂私有红丝之订。云日促华求婚于父母，且曰：“我母爱子，求之事必获济，白首之盟，可指日而定也。”华每托辞以缓其期。既而云年及笄，华亦归家。二三年不通音问，云屡以书招之。华性寡恩，情竟中衰。云书盈箧，悉置之若无闻。求姻之事寂如也。父母以云年长，将字同邑他姓。云情急，复致书于华，并附《绝命》七歌，誓以身殉。华始情动，求媒于云父之密友。华有异母兄某者，性最残刻，闻其事，潜往魏门辱詈，意欲挟此以居奇。于是云父母竟许他姓所求。不日而纳聘焉，至是而云死志遂决，乃焚其平日所作。中夜，醉其婢，复修数柬，多诀别之语，遂投缳而逝。晨起父母见之，血渍手书宛然。哀而不忍违其志，乃招华付以遗词，闻者皆为流涕。后袁华亦不知其所终。〗</p><p>七歌哀，哀哉狂且负微才。</p><p>薄命之薄薄于纸，吹落彩云作飞灰。</p><p>可怜魏女目无珠，污泥浪掷无瑕躯。</p><p>可怜袁子胸无血，甘作伤心人情灭。</p><p>我读七歌绝命语，愁言未竟泪如雨。</p><p>红颜薄命一何多，于云惜遇非其侣。</p><p>王魁李益得君三，负心公案可同参。</p><p>七歌哀，哀何似。</p><p>自误早拼一死耳，九转回肠犹如此。</p><p>我恨袁华不足诛，于云鸣咽泉台里。</p></div><div class="post-meta meta-tags"><ul class=clearfix><li><a>'历代传','诗歌','乐府诗'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>