<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《文登县志》（2）山川历史介绍资料丰富，颇有吸引力 | 极客快訊</title><meta property="og:title" content="《文登县志》（2）山川历史介绍资料丰富，颇有吸引力 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/5b0e3c0.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/5b0e3c0.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/5b0e3c0.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/5b0e3c0.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/5b0e3c0.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/5b0e3c0.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/5b0e3c0.html><link rel=canonical href=https://geekbank.cf/tw/%e7%a7%91%e5%ad%a6/5b0e3c0.html><meta property="article:published_time" content="2020-10-29T21:03:28+08:00"><meta property="article:modified_time" content="2020-10-29T21:03:28+08:00"><meta name=Keywords content><meta name=description content="《文登县志》（2）山川历史介绍资料丰富，颇有吸引力"><meta name=author content="极客快訊"><meta property="og:url" content="/cn/%E7%A7%91%E5%AD%A6/5b0e3c0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《文登县志》（2）山川历史介绍资料丰富，颇有吸引力</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p>按：光绪版的《文登县志》与不少方志多有不同，介绍山川时，除了认真考证历史沿革，还会把相关典故轶事诗词一并罗列，使得读者可以饶有兴趣了解历史，读起来更有吸引力。同时，语言更为朴素，读起来不是太困难。</p><p>昆嵛山在城西六十里，一名根余。</p><p>《十六国春秋》（注：北魏崔鸿创作的记载十六国（304～439）历史的纪传体史书）：石勒遣石虎击青州，刺史曹嶷嶷议欲徙海中保根余山。即此，一名姑余。</p><p>仙经（注：道教的经典）云：麻姑于此修道上升，余址犹存，因名姑余。盖根余、姑余、昆嵛，以声相近而转。其最高者名大白顶（注：即今泰礴顶），一石（注：疑似名）大悲顶，宁文于此分界。山之西面距宁海境东，一面入文登，实为宁文镇山。明代以前，老树参天，人迹罕到，兽有鹿豕，禽有子规。国初以来，生齿日众，山木伐尽，樵苏（注：打柴砍草）可通，山中云烟绮縠（注：qǐ hú，指像绸缎一样），冰雪琢镂，四时幽绝，回异人间。羽客道流（注：道家人士）往往栖止，世所传王真人及麻姑上升遗址，多在宁海界。</p><p>江都吴肇煌游姑余山诗二首。</p><p>闻说姑余胜，同游物外身。</p><p>云中穿径客，天半上山人。</p><p>路僻犬声急，林深鸟语频。</p><p>征衣沾雨湿，到此拂清尘。</p><p>四望崎岖路，烟光逼眼迷。</p><p>桥危人不度，风急马频嘶。</p><p>翠色峰千仞，清流水满溪。</p><p>登临心共适，身与碧云齐。</p><p>桐城方根本暮春游姑余山诗二首。</p><p>一室开幽处，僧廊夜作闲。</p><p>案留千顷月，窗纳四围山。</p><p>所得烟霞外，安知人世间。</p><p>林风动清听，万响落松间。</p><p>选石坐清晓，登临思不穷。</p><p>鸟喧深涧里，人影乱流中。</p><p>风漱水声急，烟浮山气空。</p><p>昆嵛佳胜地，清兴更谁同。</p><p>南昌熊学煜游昆嵛山诗</p><p>静室联吟客，悠然心境间。</p><p>有时惟听水，无处不看山。</p><p>人坐翠微里，窗开绿屿间。</p><p>夜深移烛尽，凉月到禅关。</p><p>知县王一夔游姑余山诗二首</p><p>石磴蹑层观，森森万木阴。</p><p>晦明幽壑态，去住白云心。</p><p>寂寂壶天迥，悠悠蓬海深。</p><p>麻姑不可接，证果向谁寻。</p><p>古树插青霄，盘根岁月牢。</p><p>阶前留荫阔，殿角拂云高。</p><p>夜雨鸣天籁，晨风听海涛。</p><p>斯游当溽暑，选石坐挥毫。</p><p>注：王一夔，字虞音，顺天大兴人。附贡生。康熙五十五年文登县知县。</p><p>邑人林钟岱晓经昆嵛山诗</p><p>合沓群峰乱，春云向晓生。</p><p>无从寻鸟道，何处问人行。</p><p>霞暖桃初绽，山空涧自鸣。</p><p>策驴三十里，犹未辨阴晴。</p><p>注：林钟岱（清） ，字子詹，号实庵。山东文登蔡官屯人，担任江南道监察御史，湖广道监察御史。</p><p>邑人吕肇龄游姑余山诗二首</p><p>拟买青山住，萧萧策杖行。</p><p>到来尘虑涤，直觉道心清。</p><p>洞古云张盖，花间鸟唤名。</p><p>寂寥人境外，风动阁铃声。</p><p>胜地元幽绝，徘徊薄暮时。</p><p>晚烟迷大壑，残照入清池。</p><p>山静钟鸣远，林深月上迟。</p><p>奚奴引归路，筋力不知疲。</p><p>吕肇龄再游姑余山诗</p><p>注：吕肇龄，字歧封。文登人。</p><p>看山比读书，知新在温故。</p><p>旧游十年前，犹记登临路。</p><p>迮蹬霜华濡，风吟红叶树。</p><p>悬溜下层厓，吼如奔雷怒。</p><p>微径一以折，岩深谷盘互。</p><p>迤逦造禅宫，钟梵云中度。</p><p>仙洞豁谽谺，硝石屹森布。</p><p>遥遥望海亭，溟蒙积烟雾。</p><p>天高万象殊，地回百灵赴。</p><p>心神所应接，尘梦恍已寤。</p><p>昔来何草草，今兹领异趣。</p><p>乃知探奇者，名山屡振步。</p><p>君看苏子瞻，前后赤壁赋。</p><p>邑人于熙学西山诗二首</p><p>峰环涧复历纡徐，七十二庵隐者居。</p><p>见说此山三百里，昆嵛或恐是根余。</p><p>搔首青山宿雾残，西风吹彻海涛宽。</p><p>直从初日苍凉外，独上峰头万里看。</p><p>于熙学忆昆嵛山</p><p>登莱神仙窟，尘土净如扫。</p><p>岂惟天宇清，山川景亦好。</p><p>而况大昆嵛，春秋饶芳草。</p><p>自从七真来，无人蕴文藻。</p><p>朝朝麋鹿间，日日烟云老。</p><p>荒凉神清观，寂寞安期枣。</p><p>我昔曾周览，杖履香满道。</p><p>水光染山青，松枥皆十抱。</p><p>至今犹入梦，何时更探讨。</p><p>洞口问莲花，峰顶望蓬岛。</p><p>因之二劳游，采诗可参考。</p><p>沈吟身渐衰，茫鞋着难保。</p><p>注：于熙学 ： 清康、干、雍间著名诗人、书法家，字无学，于其（王召）之子，文登人。</p><p>紫金山在城西五十里。金大定壬寅，马丹阳过而喜之曰：此洞天福地名胜处也。建东华宫于山前。元大德壬寅，李道元开石洞，曰朝阳洞。山之西北五六里，两石屹立，高三四丈，状如新月，俗名月芽石，随石之凹凸刻道德经文，错综成行，大抵金元诸真人所为。《一统志》：紫金山，一名昆嵛，高出天半，俯瞰大海，有泉曰灵源泉。山之后为九龙池，入宁海界，详见《州志》。</p><p>邑人吕润芬夜登紫金峰诗</p><p>落日千峰夕，苍茫晦远村。</p><p>深林呼野鹤，远火点秋原。</p><p>风力当松壮，山形入夜尊。</p><p>划然动长啸，仿佛是苏门。</p><p>邑人于观贞雨后游紫金峰诗</p><p>紫金峰下访全真，曲转萝坡少四邻。</p><p>策杖频怀招隐愿，披榛忽结看山因。</p><p>雨余屐踏苔云破，洞口泉梳石发新。</p><p>仰羡五华碑字古，攀登狮座更挥尘。</p><p>撇彗山在城西南三十里单椒独起峭削秀拔，上有灵泉，有碧霞元君庙东为亭，四顾苍然，山海绣错。赛神（注：设祭酬神）者，先以灵泉盥手漱口，而后入庙，以示诚敬，旧俗也。《启堂随笔》：文登西南有山突出，两大河夹之，苍翠耸秀，崔巍嵯峨。土人以撇彗名，余以字音测之，必是特秀曰撇彗者，声之转耳。</p><p>曾闻海客说三山，鳌揹负来青插天。</p><p>陆沈谁知几今古，沧海倏忽变桑田。</p><p>万派朝宗东南去，剩此奇峰始何年。</p><p>孤撑直为天作柱，峭拔如同华岳莲。</p><p>古庙丹青杂鬼怪，鸾翔凤翥参群仙。</p><p>天门高步观瀛海，铁槎咫尺九顶圆。</p><p>北顾昆岚朝万笏，龙池喷雪落檐前。</p><p>掎摭星宿霄汉上，云霞绕膝珠斗悬。</p><p>回头下视尘寰小，只因身在日之边。</p><p>爱山在城北七十里，有秦山庙，其下有洞曰爱山洞，见寺观。（今作艾，明碑作爱）。</p><p>老雨顶俗呼玉皇顶，在城东北五十里，上有石庙。明宏治十七年建，崇祯元年、康熙二十四年重修。旱涝祈祷，无不灵应。山极高峻，登其巅则见三面海水际天，昆嵛峙其西南，着棋（注：今正棋山）对于东南，四山合抱，群峰皆小。乡进士丛云灿碑云：兹山盖高，为我境内第一峰。岁在辛卯，乡之善信士琢石为尊，饰以金碧，为祷雨处也。</p><p>转龙山在城北二十二里，古名磨儿山。由东迤西盘曲五六里，如神龙宛转，故改名。东有大石，险怪如卧虎，俗呼为老虎窠（注：kē，鸟兽的窝）。下有二洞，一东南向，一西南向，天然相对，深藏不测。东一洞上有古篆数字，剥蚀不可辨。山之西，旧有石庙，村人祷雨祈晴及染病而禳（注：ráng，向鬼神祈祷消除灾殃）者，无不应遂，共议陶瓦，增椽为庙。落成之后适天阴雨，忽一人自外至，衣虽蓝缕，气象异常。问其姓名，不作一语，拾香炉中，余烬画字于墙云：转龙山八景。画毕即去，咸以为仙。</p><p>着棋山在城东北五十里，俗名正棋山，由昆嵛而东，以此山为巨镇，顶有玉皇庙。庙西有石枰（注：棋盘）方丈许，色深翠，界画（注：古绘画门类，在作画时使用界尺引线）天然，墨色深入石髓，两旁坐窠天成，无斧凿痕。相传为仙人着棋处。棋枰之西有自来碑耸立，石壁高七尺，广三尺余，厚近尺，无建凿之迹可寻，碑之中行四大字曰“洞天府地”。两旁及碑后小字有“乾坤日月地天泰有生不奭（注：百字改为夕字）”等字，余多模糊。山之东北有白鹅石突然而出，光洁可鉴，遥望之，如白玉琢成。石之东有地泉，一名地河，深藏山腹，寻之不见，但闻水声潺潺。山下有洞，名水洞。洞门阔容数人，渐入而路渐隘，仅可容身。碧水澄澈，其深无底，缘水岸石齿侧足偻行，既入又阔。如是者三则，石壁云蒸，路暗水隔，不可复入。相传其下通北海云。又有朝阳洞、火石洞、和尚洞，皆幽邃，山石中碑材色碧而质坚，邑中古碑数千年不剥者，皆此山石也。山之西曰蜂山，山隙时有蜜蜂出入，故名。</p><p>荣成岁贡韩士仁自来碑诗</p><p>着棋山上自来碑，棋盘石西路之隈。</p><p>孤嶂耸立临绝壑，峭石生根何折催。</p><p>借问土人几多载，百岁老人如童孩。</p><p>洞天府地无缺画，遒劲奥曲古体该。</p><p>乾坤日月地天泰，有生不奭（注：百字改为夕字）无疑猜。</p><p>其余模糊不可识，搜折枯棘剔莓苔。</p><p>残画欲读不可读，蛟龙怒闘忽离开。</p><p>掬土拭之拂以袖，极穷目力不矜哀。</p><p>最后张国独古迈，一字费尽数徘徊。</p><p>佶曲聱牙语不贯，重重石发字多埋。</p><p>独立山头长太息，恐是飞来峰飞来。</p><p>白鹿山在城北四十里。《寰宇记》：唐神龙三年，刺史毕元恺获白鹿于此。</p><p>烧车岭在城北三十里。</p><p>幞（注：fú，男子束发的头巾）头山在着棋山西十里许，以形得名。又城西十二里有幞头山，山石突出，形似幞头，其下为幞头村。</p><p>驾山在城东北三十里。传为秦始皇驻跸（注：帝王暂住）处，其北为天门涧，南为驾山寺，古名清凉寺。</p><p>天福山在驾山东南隅，四面奇峰环抱，中有地宽敞，围五里许，突起平台。国初大水泊于氏建佛刹，其上院宇幽邃，竹树阴森，士人往往读书于此。台之左有甘泉绕台流，涓涓不绝。每当春夏之际，树林翳（注：yi，遮掩）影，杂鸟弄声，极为幽胜。</p><p>万寿山在城东二十里，山阳有古嘉会院，今名洪教寺。</p><p>六山在城东五十五里，六顶相连，故名，有六山寺。</p><p>邑人于熙学梦游六山诗</p><p>万里谁能汗漫游，依然身醉六山秋。</p><p>寺门静对公孙竹，村笛遥呼子母牛。</p><p>领客寻花悬尘尾，看僧扫壁待蚕头。</p><p>题诗未竟邻鸡动，梦断空斋古锦收。</p><p>三奇山在城东二十里，上有龙穴、石灶、仙人迹，因以三奇为名，林壑幽邃，神仙窟宅也。</p><p>鸺鹠山在城东南二十里。《寰宇记》：此山常有鸺鹠栖止，故名。今名金岭山，又名佛爷顶，石上蛎壳纷如，或云旧时南连大海，故孕此。今山去海二十余里。</p><p>《废铎呓》（注：作者林培玠，清代著名文人，文登县蔡官屯人）曰：县治南长山一带，雅似外屏。其东南二十里有山高出，群峰势如建瓯山巅之上，其平若砥（注：磨刀石），缭（注：缠绕）以周垣，中建佛殿，俗名佛爷顶，因庙得名也。山之周遭，大小村落碁布星罗，或横挂山腰，或潜伏涧底，土田无多，类皆膏腴草夭（注：茂盛）木乔（注：高），衣食充足，不废弦歌（注：指礼乐教化），诸生明经（注：明清对贡生的尊称），络绎不绝，科目则数十年而一见，不可谓非山川灵秀之气之所钟也。</p><p>柘阳山在城南四十里。明时昌山神龙移祀于此，有龙王庙。山横亘数里，其南有古寺曰柘阳院，峰峦合抱，规模宏敞。庙之西又有小殿三楹（注：一间为一楹），谓之西院，逼处山阿（注：山、小陵）石骨嶙峋，殿后石洞中常有巨蟒潜伏，天将雨辄效，鸡鸣时出，游人或见之不避，人亦不为害。乾隆三十年蟒去，不知所之。（柘古碑作遮）。</p><p>邑人赛珠游柘阳山诗</p><p>山势厜㕒（注：山巅）盘海曲，游人一步一踯躅。</p><p>我从昆嵛山下来，犹贪山色入山腹。</p><p>千载空传柘阳名，到今不见柘阳木。</p><p>惟有郁郁万松林，乱峰高下迎人绿。</p><p>岿然古寺藏岩底，碧瓦参差杂茅屋。</p><p>入门突兀摩双碑，苔藓斑驳不可读。</p><p>金皇统元至正 ，达鲁花赤字髣髴</p><p>老僧延客辟深堂，随意起坐无拘束。</p><p>西行更上老龙宫，画壁森罗纷水族。</p><p>冯夷击鼓鼋鼍舞，指点丹青看不足。</p><p>我生性癖酷爱山，老樵牧童喜追逐。</p><p>朅来兹游真奇绝，几时踏遍海山麓。</p><p>拾紫芝调白鹿 ，蓑衣篛笠惬幽独。</p><p>五垒山在城南五十里，山下即五垒岛海口。《寰宇记》：其山南北成行，入海如垒焉。</p><p>庙山在城南十里，北对县城，为城南屏障。其西为摩天顶。</p><p>万石山在城西南十里，下有石屋。明嘉靖间，邑人丛磐讲学于此，岩畔有万石山三大字，方广丈余，磐所镌也。万石山五个顶本是一山，其东峰稍大曰五个顶，其西峰差小曰万石山。</p><p>《名胜志》：万石山上五顶相连，尖峰峭削，俗名五个顶，此大误。五个顶别自为山，不在万石山上。</p><p>江都吴肇煌万石山诗</p><p>万石巑岏曲径通，登临身到白云中。</p><p>千层松叶晴岚翠，数仞枫林夕照红。</p><p>秋草晚连孤嶂远，飞泉响落半山空。</p><p>攀援更上丹峰顶，天海苍茫望不穷。</p><p>邑人于观贞初春自县城访万石山纪游诗</p><p>我闻万石高嶻嶪，碨砢嵌缀标云揭。</p><p>今朝访春指城南，逶迤十里山相衔。</p><p>涧草初舒林药卷，谷雨已届风未软。</p><p>裌单随步错复参，抃者跃者两两三。</p><p>坐憇横冈眸才展，行穿坳涧屐旋转。</p><p>转东环锁岭如函，陡撑北角青巉巉。</p><p>倒广蹲态仆压虎，尖削连仞挥神斧。</p><p>何年龜骨蜕成邱，陨空揈（扌改石，水落下的声音）叠奔星稠。</p><p>转猜金踊洪炉热，天匠踏倾灌头铁。</p><p>西南一峰辟亦奇，半壁峭錾创阁基。</p><p>祇今大士趺盘住，传即少保兀诵处。</p><p>镌崖三字悬书空，阿谁还逞椽笔雄。</p><p>朅来吊古苦生晚，寻山有兴命途蹇。</p><p>杜鹃藏苞还放花，应怕催归触念家。</p><p>讵知垂老无家绊，正妤栖霞惬岩观。</p><p>马鞍山俗名马山，在城西南十里，中多石洞，今塞。《魏书地形志》：观阳县有马宾山。即此。北魏县之南境，隶观阳，故以马宾、牛耳诸山定疆界。山产茧最良，土人名曰马山茧。</p><p>昌山俗名回龙山。《金史地理志》：文登县有昌山。《一统志》作昌阳山（山南有汉昌阳县城遗址。《一统志》：昌阳山在文登西南十里，十上脱三字）。一名巨神山（或作巨神岛），在城西南三十里，山有巨神龙，自汉已着灵异，建祠山上。《寰宇记》引宋《永初山川记》云：《郡国志》昌阳县有巨神龙有祠，能兴云雨。崔炎避黄巾贼于此山。（昌山之南濒海，故亦可谓之岛。《隋书地理志》：昌阳县有巨神山。考隋之昌阳县在今莱阳县东南二十五里，乃晋元康八年自文登徙此，亦在昌山之阳，有昌山无巨神山。隋史盖缘汉志之文，未加详考，故以文登之山误注于昌阳县下）。《齐乘》：昌山在文登县西南三十里，有巨神龙龙祠（坊本齐乘作巨神岛，盖传刻之讹。《钦定皇舆全览》引《齐乘》，此条作巨神龙。登州旧志引《齐乘》亦作龙字）。</p><p>自明以来，昌山之名亡，昌山神龙亦失所在，遂移祀神龙于县南四十里柘阳山（此即今俗所称秃尾李龙王也。修志者不考古籍，乡里相传，遂多异说）。康熙五十三年，龙见于宋村之北山（即昌山，山名既失。山南有宋村集，土人名曰宋村北山）。一时阖邑哄阗（注：似指轰动引起人塞），立庙山巅，改名曰回龙山（此昌山改名回龙之始见邑人赛珠诗注）。自是又移祀神龙于昌山。每岁三月初二日，俗传为龙母诞辰妆演杂剧，为龙母上寿，香火之盛甲于东方。道光二十八年，山东巡抚徐奏请，敕加神龙封号，奉旨封溥惠佑民四字，神龙遂列祀典。</p><p>按，宋《永初山川记》所引郡国志，盖晋司马彪《郡国志》，刘宋时其文犹存也。今《永初山川记》已佚，幸《寰宇记》载之，《齐乘》亦本《寰宇记》，而坊本（注：旧时民间书坊刻印的书籍）多误龙字作岛。昌阳故城在县西南三十里，亦见《寰宇记》，昌山在故城之北，神龙汉祠久废，今祠则始于甲午，数千年灵迹顿还其旧，赖宋元地志诸书在耳。《寰宇记》海牛岛，引郡国志之文。按，《水经注》有司马彪，郡国志今亦不传。</p><p>王志（注：雍正间王一虁编《文登县志》），县南柘阳山有龙母庙。相传山下郭姓妻汲水河厓，感而有娠，三年不产。忽一夜雷雨大作，电光绕室，孕虽免（注：同娩），无儿胞之形。后每夜有物就乳，状如巨蛇攀梁上，有鳞角，怪之以告郭，郭候其复来，飞刃击之，腾跃而去，似中其尾。后其妻死，葬山下。一日云雾四塞，乡人遥望，一龙旋绕山顶，及晴，见冢移山上，土高数尺，人以为神龙迁葬云。后，秃尾龙见年即丰。每见云雾毕集，土人习而知之，因构祠祀之。欧志同惟改郭作及耳。</p><p>按，钦定皇舆全览引康熙旧志，此条亦作郭姓妻，与王志同，欧志（注：道光间知县欧文复重修《文登县志》）又改为李姓妻。郭氏忽郭忽李，然则神龙之姓无定矣，其实二志皆无确证，各据一时俗说，采以入志久之遂成故，实其所以称此二姓者亦有故焉。自明移祀神龙于柘阳山，山之后多郭姓，山之前多李姓也。又县之南境回龙山、柘阳山、蓬莱山、棋盘山等处，皆有龙母墓，然则墓亦无定矣。总之，深山大泽实生龙蛇，以人生龙，于古未闻。龙有姓有父有母，其母又有墓，墓又不一处，姓又不一氏，皆有明以来里俗之谈。宋元以前地志诸书俱在，无其说也。</p><p>《铁槎山房见闻录》（注：清于克襄撰）：丛少保兰（注：丛兰，文登人）初通籍（注：做官）时，曾为贵溪令，尝于张真人处遇同乡李龙神，曾求公向真人缓颊（注：婉言劝解或替人求情）欲回家视其母，公为代请真人曰：此非不可，但宜遵海滨而行，免伤禾稼耳。忽霹雳一声，龙神已不见矣。后公每暑日徒行，顶上必有乌云一块相覆，即神龙之报也。按，此亦采俗说以入稗乘（注：记载民间轶闻琐事的书），神龙愈幻怪矣。考明史丛兰传，兰登宏治庚戌进士，即授户科给事中终其身，未尝官贵溪县令，其说之荒渺不辨而明矣。自明以来，神龙之说愈传愈谬，故王志入于怪异，欧志列入杂闻，皆不合书，莫古于易，易之乾卦，圣人取象于潜龙，见龙盖阳刚之德，能兴云雨、利万物，与大人同符，龙自不怪传者怪耳。今复昌山之旧名，溯神龙之故迹，本宋元之遗书，而正以国朝之封号，古籍朝章（注：朝廷的典章）炳耀千古，旧志诸说存而不论可也。</p><p>邑人赛珠龙母宫吟呈邑明府王公</p><p>柘阳山顶龙母宫，下瞰万井上撑空。</p><p>龙母宫畔龙母墓，樵采不入松楸路。</p><p>当年龙母产龙子，峥嵘头脚秃厥尾。</p><p>磨牙攫爪腾空去，朝泛清江暮黑水。</p><p>异物不忘母氏恩，朅来归葬岩谷里。</p><p>风姨执绋鼋鼍赗，水晶珊瑚来海底。</p><p>至今膜呗走千村，珠宫贝阙山头起。</p><p>曾无碑碣镌年代，土人荒唐呼老李。</p><p>祈晴祷雨剧有灵，龙兮归来禾黍登。</p><p>闻说老僧小不谨，轰雷掣电一时迸。</p><p>迩来一去不知还，前年移向回龙山。</p><p>雕甍甃石穷民力，更筑龙宫辟荆棘。</p><p>庙貌巍峨总一般，喜新厌故理或然。</p><p>但使年年收玉粒，不惜处处抛金钱。</p><p>却怪今秋大雨雹，霡霂连旬失望朔。</p><p>稻子熟时未上场，狂飙哮吼奔如削。</p><p>可怜野哭满沟塍，拜上龙宫知未曾。</p><p>咄哉愚卤真难晓，转悔山场事不了。</p><p>明府王公智以廉，洞察民隐知神奸。</p><p>愿上此诗到公府，传谕千家晓万户。</p><p>更假明威呼孟劳，铲断灵根开聋瞽。</p><p>龙归大海不回首，自今以始岁其有。</p><p>山即此诗中注语存此以备掌故，使后世有考焉。</p></div><div class="post-meta meta-tags"><ul class=clearfix><li><a>'县志','历史','介绍'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>