<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>苏先生读诗｜《古诗词精选10000篇大全集》2650—2800篇 柳边深巷 | 极客快訊</title><meta property="og:title" content="苏先生读诗｜《古诗词精选10000篇大全集》2650—2800篇 柳边深巷 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/632b2e39b01c4537901b3b17c5a6a493"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/5d5706f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/5d5706f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/5d5706f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/5d5706f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/5d5706f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/5d5706f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/5d5706f.html><link rel=canonical href=https://geekbank.cf/tw/%e7%a7%91%e5%ad%a6/5d5706f.html><meta property="article:published_time" content="2020-10-29T20:57:40+08:00"><meta property="article:modified_time" content="2020-10-29T20:57:40+08:00"><meta name=Keywords content><meta name=description content="苏先生读诗｜《古诗词精选10000篇大全集》2650—2800篇 柳边深巷"><meta name=author content="极客快訊"><meta property="og:url" content="/cn/%E7%A7%91%E5%AD%A6/5d5706f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>苏先生读诗｜《古诗词精选10000篇大全集》2650—2800篇 柳边深巷</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h1 class=pgc-h-arrow-right>资料转载来源于：颜渊山庄</h1><blockquote class=pgc-blockquote-abstract><p>https://www.toutiao.com/i6775087222820438539/?group_id=6775087222820438539</p></blockquote><p><br></p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p3.pstatp.com/large/pgc-image/632b2e39b01c4537901b3b17c5a6a493><p class=pgc-img-caption></p></div><h1 class=pgc-h-arrow-right>渔父歌</h1><p>唐代：张志和</p><p>西塞山前白鹭飞，桃花流水鳜鱼肥。青箬笠，绿蓑衣，</p><p>斜风细雨不须归。</p><p>钓台渔父褐为裘，两两三三舴艋舟。能纵棹，惯乘流，</p><p>长江白浪不曾忧。</p><p>霅谿湾里钓渔翁，舴艋为家西复东。江上雪，浦边风，</p><p>笑着荷衣不叹穷。</p><p>松江蟹舍主人欢，菰饭莼羹亦共餐。枫叶落，荻花干，</p><p>醉宿渔舟不觉寒。</p><p>青草湖中月正圆，巴陵渔父棹歌连。钓车子，橛头船，</p><p>乐在风波不用仙。</p><h1 class=pgc-h-arrow-right>寒塘</h1><p>唐代：赵嘏</p><p>晓发梳临水，寒塘坐见秋。</p><p>乡心正无限，一雁度南楼。</p><h1 class=pgc-h-arrow-right>苏武庙</h1><p>唐代：温庭筠</p><p>苏武魂销汉使前，古祠高树两茫然。</p><p>云边雁断胡天月，陇上羊归塞草烟。</p><p>回日楼台非甲帐，去时冠剑是丁年。</p><p>茂陵不见封侯印，空向秋波哭逝川。</p><h1 class=pgc-h-arrow-right>章台夜思</h1><p>唐代：韦庄</p><p>清瑟怨遥夜，绕弦风雨哀。孤灯闻楚角，残月下章台。</p><p>芳草已云暮，故人殊未来。乡书不可寄，秋雁又南回。</p><h1 class=pgc-h-arrow-right>夏词</h1><p>明代：智生</p><p>炎威天气日偏长，汗湿轻罗倚画窗。</p><p>蜂蝶不知春已去，又衔花瓣到兰房。</p><h1 class=pgc-h-arrow-right>叔于田</h1><p>先秦：佚名</p><p>叔于田，巷无居人。岂无居人？不如叔也。洵美且仁。</p><p>叔于狩，巷无饮酒。岂无饮酒？不如叔也。洵美且好。</p><p>叔适野，巷无服马。岂无服马？不如叔也。洵美且武。</p><h1 class=pgc-h-arrow-right>鸱鸮</h1><p>先秦：佚名</p><p>鸱鸮鸱鸮，既取我子，无毁我室。恩斯勤斯，鬻子之闵斯。</p><p>迨天之未阴雨，彻彼桑土，绸缪牖户。今女下民，或敢侮予？</p><p>予手拮据，予所捋荼。予所蓄租，予口卒瘏，曰予未有室家。</p><p>予羽谯谯，予尾翛翛，予室翘翘。风雨所漂摇，予维音哓哓！</p><h1 class=pgc-h-arrow-right>买花 / 牡丹</h1><p>唐代：白居易</p><p>帝城春欲暮，喧喧车马度。</p><p>共道牡丹时，相随买花去。</p><p>贵贱无常价，酬直看花数。</p><p>灼灼百朵红，戋戋五束素。</p><p>上张幄幕庇，旁织巴篱护。</p><p>水洒复泥封，移来色如故。</p><p>家家习为俗，人人迷不悟。</p><p>有一田舍翁，偶来买花处。</p><p>低头独长叹，此叹无人喻。</p><p>一丛深色花，十户中人赋。</p><h1 class=pgc-h-arrow-right>牧竖</h1><p>唐代：崔道融</p><p>牧竖持蓑笠，逢人气傲然。</p><p>卧牛吹短笛，耕却傍溪田。</p><h1 class=pgc-h-arrow-right>咏柳</h1><p>唐代：薛逢</p><p>弱植惊风急自伤，暮来翻遣思悠扬。曾飘紫陌随高下，</p><p>敢拂朱阑竞短长。萦砌乍飞还乍舞，扑池如雪又如霜。</p><p>莫令岐路频攀折，渐拟垂阴到画堂。</p><h1 class=pgc-h-arrow-right>岳忠武王祠</h1><p>明代：于谦</p><p>匹马南来渡浙河，汴城宫阙远嵯峨。</p><p>中兴诸将谁降敌，负国奸臣主议和。</p><p>黄叶古祠寒雨积，清山荒冢白云多。(“清山”一作“青山”)</p><p>如何一别朱仙镇，不见将军奏凯歌。</p><h1 class=pgc-h-arrow-right>获麟解</h1><p>唐代：韩愈</p><p>麟之为灵，昭昭也。咏于《诗》，书于《春秋》，杂出于传记百家之书，虽妇人小子皆知其为祥也。</p><p>然麟之为物，不畜于家，不恒有于天下。其为形也不类，非若马牛犬豕豺狼麋鹿然。然则虽有麟，不可知其为麟也。</p><p>角者吾知其为牛，鬣者吾知其为马，犬豕豺狼麋鹿，吾知其为犬豕豺狼麋鹿。惟麟也，不可知。不可知，则其谓之不祥也亦宜。虽然，麟之出，必有圣人在乎位。麟为圣人出也。圣人者，必知麟，麟之果不为不祥也。</p><p>又曰：“麟之所以为麟者，以德不以形。”若麟之出不待圣人，则谓之不祥也亦宜。</p><h1 class=pgc-h-arrow-right>祭鳄鱼文</h1><p>唐代：韩愈</p><p>维年月日，潮州刺史韩愈使军事衙推秦济，以羊一、猪一，投恶溪之潭水，以与鳄鱼食，而告之曰：</p><p>昔先王既有天下，列山泽，罔绳擉刃，以除虫蛇恶物为民害者，驱而出之四海之外。及后王德薄，不能远有，则江汉之间，尚皆弃之以与蛮、夷、楚、越；况潮岭海之间，去京师万里哉！鳄鱼之涵淹卵育于此，亦固其所。今天子嗣唐位，神圣慈武，四海之外，六合之内，皆抚而有之；况禹迹所揜，扬州之近地，刺史、县令之所治，出贡赋以供天地宗庙百神之祀之壤者哉？鳄鱼其不可与刺史杂处此土也。</p><p>刺史受天子命，守此土，治此民，而鳄鱼睅然不安溪潭，据处食民畜、熊、豕、鹿、獐，以肥其身，以种其子孙；与刺史亢拒，争为长雄；刺史虽驽弱，亦安肯为鳄鱼低首下心，伈伈𪾢𪾢，为民吏羞，以偷活于此邪！且承天子命以来为吏，固其势不得不与鳄鱼辨。</p><p>鳄鱼有知，其听刺史言：潮之州，大海在其南，鲸、鹏之大，虾、蟹之细，无不归容，以生以食，鳄鱼朝发而夕至也。今与鳄鱼约：尽三日，其率丑类南徙于海，以避天子之命吏；三日不能，至五日；五日不能，至七日；七日不能，是终不肯徙也。是不有刺史、听从其言也；不然，则是鳄鱼冥顽不灵，刺史虽有言，不闻不知也。夫傲天子之命吏，不听其言，不徙以避之，与冥顽不灵而为民物害者，皆可杀。刺史则选材技吏民，操强弓毒矢，以与鳄鱼从事，必尽杀乃止。其无悔！</p><h1 class=pgc-h-arrow-right>风</h1><p>唐代：徐夤</p><p>城上寒来思莫穷，土囊萍末两难同。飘成远浪江湖际，</p><p>吹起暮尘京洛中。飞雪萧条残腊节，落花狼藉古行宫。</p><p>春能和煦秋摇落，生杀还同造化功。</p><h1 class=pgc-h-arrow-right>寄王琳</h1><p>南北朝：庾信</p><p>玉关道路远，金陵信使疏。</p><p>独下千行泪，开君万里书。</p><h1 class=pgc-h-arrow-right>声声慢·咏桂花</h1><p>宋代：吴文英</p><p>蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无着处，渐冷香、风露成霏。绣茵展，怕空阶惊坠，化作萤飞。</p><p>三十六宫愁重，问谁持金锸，和月都移。掣锁西厢，清尊素手重携。秋来鬓华多少，任乌纱、醉压花低。正摇落，叹淹留、客又未归。</p><h1 class=pgc-h-arrow-right>泰山</h1><p>明代：李梦阳</p><p>俯首元齐鲁，东瞻海似杯。</p><p>斗然一峰上，不信万山开。</p><p>日抱扶桑跃，天横碣石来。</p><p>君看秦始后，仍有汉皇台。</p><h1 class=pgc-h-arrow-right>奉济驿重送严公四韵</h1><p>唐代：杜甫</p><p>远送从此别，青山空复情。几时杯重把，昨夜月同行。</p><p>列郡讴歌惜，三朝出入荣。江村独归处，寂寞养残生。</p><h1 class=pgc-h-arrow-right>书愤</h1><p>唐代：张祜</p><p>三十未封侯，颠狂遍九州。平生镆铘剑，不报小人雠。</p><h1 class=pgc-h-arrow-right>蜂</h1><p>唐代：李商隐</p><p>小苑华池烂熳通，后门前槛思无穷。宓妃腰细才胜露，</p><p>赵后身轻欲倚风。红壁寂寥崖蜜尽，碧帘迢递雾巢空。</p><p>青陵粉蝶休离恨，长定相逢二月中。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p3.pstatp.com/large/pgc-image/d1d346b2e93643aa8778e94dc1583d6b><p class=pgc-img-caption></p></div><h1 class=pgc-h-arrow-right>逢病军人</h1><p>唐代：卢纶</p><p>行多有病住无粮，万里还乡未到乡。</p><p>蓬鬓哀吟长城下，不堪秋气入金疮。</p><h1 class=pgc-h-arrow-right>野池</h1><p>唐代：王建</p><p>野池水满连秋堤，菱花结实蒲叶齐。</p><p>川口雨晴风复止，蜻蜓上下鱼东西。</p><h1 class=pgc-h-arrow-right>边城思</h1><p>南北朝：何逊</p><p>柳黄未吐叶，水绿半含苔。</p><p>春色边城动，客思故乡来。</p><h1 class=pgc-h-arrow-right>王孙满对楚子</h1><p>先秦：左丘明</p><p>楚子伐陆浑之戎，遂至于雒，观兵于周疆。定王使王孙满劳楚子。楚子问鼎之大小轻重焉。</p><p>对曰：“在德不在鼎。昔夏之方有德也，远方图物，贡金九牧，铸鼎象物，百物而为之备，使民知神奸。故民入川泽山林，不逢不若。螭魅罔两，莫能逢之。用能协于上下，以承天休。桀有昏德，鼎迁于商，载祀六百。商纣暴虐，鼎迁于周。德之休明，虽小，重也。其奸回昏乱，虽大，轻也。天祚明德，有所底止。成王定鼎于郏鄏，卜世三十，卜年七百，天所命也。周德虽衰，天命未改。鼎之轻重，未可问也。”</p><h1 class=pgc-h-arrow-right>汉寿城春望</h1><p>唐代：刘禹锡</p><p>汉寿城边野草春，荒祠古墓对荆榛。</p><p>田中牧竖烧刍狗，陌上行人看石麟。</p><p>华表半空经霹雳，碑文才见满埃尘。</p><p>不知何日东瀛变，此地还成要路津。</p><h1 class=pgc-h-arrow-right>南池</h1><p>唐代：李郢</p><p>小男供饵妇搓丝，溢榼香醪倒接罹。</p><p>日出两竿鱼正食，一家欢笑在南池。</p><h1 class=pgc-h-arrow-right>赋得江边柳</h1><p>唐代：鱼玄机</p><p>翠色连荒岸，烟姿入远楼。</p><p>影铺秋水面，花落钓人头。</p><p>根老藏鱼窟，枝低系客舟。</p><p>萧萧风雨夜，惊梦复添愁。</p><h1 class=pgc-h-arrow-right>悲陈陶</h1><p>唐代：杜甫</p><p>孟冬十郡良家子，血作陈陶泽中水。</p><p>野旷天清无战声，四万义军同日死。</p><p>群胡归来血洗箭，仍唱胡歌饮都市。</p><p>都人回面向北啼，日夜更望官军至。</p><h1 class=pgc-h-arrow-right>暮秋山行</h1><p>唐代：岑参</p><p>疲马卧长阪，夕阳下通津。</p><p>山风吹空林，飒飒如有人。</p><p>苍旻霁凉雨，石路无飞尘。</p><p>千念集暮节，万籁悲萧辰。</p><p>𫛸鴂昨夜鸣，蕙草色已陈。</p><p>况在远行客，自然多苦辛。</p><h1 class=pgc-h-arrow-right>北征</h1><p>唐代：杜甫</p><p>北归至凤翔，墨制放往鄜州作。</p><p>皇帝二载秋，闰八月初吉。杜子将北征，苍茫问家室。</p><p>维时遭艰虞，朝野少暇日。顾惭恩私被，诏许归蓬荜。</p><p>拜辞诣阙下，怵惕久未出。虽乏谏诤姿，恐君有遗失。</p><p>君诚中兴主，经纬固密勿。东胡反未已，臣甫愤所切。</p><p>挥涕恋行在，道途犹恍惚。乾坤含疮痍，忧虞何时毕。</p><p>靡靡逾阡陌，人烟眇萧瑟。所遇多被伤，呻吟更流血。</p><p>回首凤翔县，旌旗晚明灭。前登寒山重，屡得饮马窟。</p><p>邠郊入地底，泾水中荡潏。猛虎立我前，苍崖吼时裂。</p><p>菊垂今秋花，石戴古车辙。青云动高兴，幽事亦可悦。</p><p>山果多琐细，罗生杂橡栗。或红如丹砂，或黑如点漆。</p><p>雨露之所濡，甘苦齐结实。缅思桃源内，益叹身世拙。</p><p>坡陀望鄜畤，岩谷互出没。我行已水滨，我仆犹木末。</p><p>鸱鸟鸣黄桑，野鼠拱乱穴。夜深经战场，寒月照白骨。</p><p>潼关百万师，往者散何卒。遂令半秦民，残害为异物。</p><p>况我堕胡尘，及归尽华发。经年至茅屋，妻子衣百结。</p><p>恸哭松声回，悲泉共幽咽。平生所娇儿，颜色白胜雪。</p><p>见耶背面啼，垢腻脚不袜。床前两小女，补绽才过膝。</p><p>海图坼波涛，旧绣移曲折。天吴及紫凤，颠倒在裋褐。</p><p>老夫情怀恶，呕泄卧数日。那无囊中帛，救汝寒凛栗。</p><p>粉黛亦解苞，衾裯稍罗列。瘦妻面复光，痴女头自栉。</p><p>学母无不为，晓妆随手抹。移时施朱铅，狼藉画眉阔。</p><p>生还对童稚，似欲忘饥渴。问事竞挽须，谁能即嗔喝。</p><p>翻思在贼愁，甘受杂乱聒。新归且慰意，生理焉能说。</p><p>至尊尚蒙尘，几日休练卒。仰观天色改，坐觉祆气豁。</p><p>阴风西北来，惨澹随回鹘。其王愿助顺，其俗善驰突。</p><p>送兵五千人，驱马一万匹。此辈少为贵，四方服勇决。</p><p>所用皆鹰腾，破敌过箭疾。圣心颇虚伫，时议气欲夺。</p><p>伊洛指掌收，西京不足拔。官军请深入，蓄锐何俱发。</p><p>此举开青徐，旋瞻略恒碣。昊天积霜露，正气有肃杀。</p><p>祸转亡胡岁，势成擒胡月。胡命其能久，皇纲未宜绝。</p><p>忆昨狼狈初，事与古先别。奸臣竟菹醢，同恶随荡析。</p><p>不闻夏殷衰，中自诛褒妲。周汉获再兴，宣光果明哲。</p><p>桓桓陈将军，仗钺奋忠烈。微尔人尽非，于今国犹活。</p><p>凄凉大同殿，寂寞白兽闼。都人望翠华，佳气向金阙。</p><p>园陵固有神，扫洒数不缺。煌煌太宗业，树立甚宏达。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/3e09d17a28224f9fa165c67995171ba3><p class=pgc-img-caption></p></div><h1 class=pgc-h-arrow-right>踏莎行·庚戌中秋后二夕带湖篆冈小酌</h1><p>宋代：辛弃疾</p><p>夜月楼台，秋香院宇。笑吟吟地人来去。是谁秋到便凄凉？当年宋玉悲如许。</p><p>随分杯盘，等闲歌舞。问他有甚堪悲处？思量却也有悲时，重阳节近多风雨。</p><h1 class=pgc-h-arrow-right>如梦令</h1><p>宋代：朱敦儒</p><p>盏底一盘金凤。满泛酒光浮动。引我上烟霞，智力一时无用。无用。无用。蹋破十洲三洞。</p><h1 class=pgc-h-arrow-right>蝜蝂传</h1><p>唐代：柳宗元</p><p>蝜蝂者，善负小虫也。行遇物，辄持取，卬其首负之。背愈重，虽困剧不止也。其背甚涩，物积因不散，卒踬仆不能起。人或怜之，为去其负。苟能行，又持取如故。又好上高，极其力不已，至坠地死。</p><p>今世之嗜取者，遇货不避，以厚其室，不知为己累也，唯恐其不积。及其怠而踬也，黜弃之，迁徙之，亦以病矣。苟能起，又不艾。日思高其位，大其禄，而贪取滋甚，以近于危坠，观前之死亡，不知戒。虽其形魁然大者也，其名人也，而智则小虫也。亦足哀夫！</p><h1 class=pgc-h-arrow-right>赐房玄龄</h1><p>唐代：李世民</p><p>太液仙舟迥，西园引上才。</p><p>未晓征车度，鸡鸣关早开。</p><h1 class=pgc-h-arrow-right>渡中江望石城泣下</h1><p>五代：李煜</p><p>江南江北旧家乡，三十年来梦一场。</p><p>吴苑宫闱今冷落；广陵台殿已荒凉。</p><p>云笼远岫愁千片，雨打归舟泪万行。</p><p>兄弟四人三百口，不堪闲坐细思量。</p><h1 class=pgc-h-arrow-right>蓝桥驿见元九诗</h1><p>唐代：白居易</p><p>蓝桥春雪君归日，秦岭秋风我去时。</p><p>每到驿亭先下马，循墙绕柱觅君诗。</p><h1 class=pgc-h-arrow-right>超然台记</h1><p>宋代：苏轼</p><p>凡物皆有可观。苟有可观，皆有可乐，非必怪奇伟丽者也。</p><p>哺糟啜醨皆可以醉；果蔬草木，皆可以饱。推此类也，吾安往而不乐？</p><p>夫所为求褔而辞祸者，以褔可喜而祸可悲也。人之所欲无穷，而物之可以足吾欲者有尽，美恶之辨战乎中，而去取之择交乎前。则可乐者常少，而可悲者常多。是谓求祸而辞褔。夫求祸而辞褔，岂人之情也哉？物有以盖之矣。彼游于物之内，而不游于物之外。物非有大小也，自其内而观之，未有不高且大者也。彼挟其高大以临我，则我常眩乱反复，如隙中之观斗，又焉知胜负之所在。是以美恶横生，而忧乐出焉，可不大哀乎！</p><p>余自钱塘移守胶西，释舟楫之安，而服车马之劳；去雕墙之美，而蔽采椽之居；背湖山之观，而适桑麻之野。始至之日，岁比不登，盗贼满野，狱讼充斥；而斋厨索然，日食杞菊。人固疑余之不乐也。处之期年，而貌加丰，发之白者，日以反黑。予既乐其风俗之淳，而其吏民亦安予之拙也。于是治其园圃，洁其庭宇，伐安丘、高密之木，以修补破败，为苟全之计。</p><p>而园之北，因城以为台者旧矣，稍葺而新之。时相与登览，放意肆志焉。南望马耳、常山，出没隐见，若近若远，庶几有隐君子乎！而其东则庐山，秦人卢敖之所从遁也。西望穆陵，隐然如城郭，师尚父、齐桓公之遗烈，犹有存者。北俯潍水，慨然太息，思淮阴之功，而吊其不终。台高而安，深而明，夏凉而冬温。雨雪之朝，风月之夕，予未尝不在，客未尝不从。撷园蔬，取池鱼，酿秫酒，瀹脱粟而食之，曰：“乐哉游乎！"</p><p>方是时，予弟子由，适在济南，闻而赋之，且名其台曰“超然”，以见余之无所往而不乐者，盖游于物之外也。</p><h1 class=pgc-h-arrow-right>初夏</h1><p>宋代：朱淑真</p><p>竹摇清影罩幽窗，两两时禽噪夕阳。</p><p>谢却海棠飞尽絮，困人天气日初长。</p><h1 class=pgc-h-arrow-right>蝃蝀</h1><p>先秦：佚名</p><p>蝃蝀在东，莫之敢指。女子有行，远父母兄弟。</p><p>朝隮于西，崇朝其雨。女子有行，远兄弟父母。</p><p>乃如之人也，怀婚姻也。大无信也，不知命也！</p><h1 class=pgc-h-arrow-right>与梦得沽酒闲饮且约后期</h1><p>唐代：白居易</p><p>少时犹不忧生计，老后谁能惜酒钱？</p><p>共把十千沽一斗，相看七十欠三年。</p><p>闲征雅令穷经史，醉听清吟胜管弦。</p><p>更待菊黄家酝熟，共君一醉一陶然。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/a76a0896e4d0406fa5cab8caa6f12e61><p class=pgc-img-caption></p></div><h1 class=pgc-h-arrow-right>明月夜留别</h1><p>唐代：李冶</p><p>离人无语月无声，明月有光人有情。</p><p>别后相思人似月，云间水上到层城。</p><h1 class=pgc-h-arrow-right>雪窦游志</h1><p>元代：邓牧</p><p>岁癸已春暮，余游甬东，闻雪窦游胜最诸山，往观焉。</p><p>廿四日，由石湖登舟，二十五里下北曳堰达江。江行九折，达江口。转之西，大桥横绝溪上，覆以栋宇。自桥下入溪行，九折达泉口。凡舟楫往还，视湖上下，顷刻数十里；非其时，用人力牵挽，则劳而缓焉。初，大溪薄山转，岩壑深窈，有曰“仙人洞”，巨石临水，若坐垂踵者；有曰“金鸡洞”，相传凿石破山，有金鸡飞鸣去，不知何年也。</p><p>水益涩，曳舟不得进，路行六七里，止药师寺。寺负紫芝山，僧多读书，不类城府。越信宿，遂缘小溪，益出山左。涉溪水，四山回环，遥望白蛇蜿蜒下赴大壑，盖涧水尔。桑畦麦陇，高下联络，田家隐翳竹树，樵童牧竖相征逐，真行图画中！欲问地所历名，则舆夫朴野，不深解吴语，或强然诺，或不应所问，率十问仅得二三。次度大溪，架木为梁，首尾相啮，广三尺余，修且二百跬，独野人往返捷甚。次溪口市，凡大宅多废者，间有诵声出廊庑，久听不知何书，殆所谓《兔园册》耶？渐上，陟林麓，路益峻，则睨松林在足下。花粉逆风起为黄尘，留衣襟不去，他香无是清也。</p><p>越二岭，首有亭当道，髹书“雪窦山”字。山势奥处，仰见天宇，其狭若在陷井；忽出林际，则廓然开朗，一瞬百里。次亭曰隐秀，翳万杉间，溪声绕亭址出山去。次亭曰寒华，多留题，不暇读；相对数步为漱玉亭，复泉，窦虽小，可汲，饮之甘。次大亭，值路所入，路析为两。先朝御书“应梦名山”其上，刻石其下，盖昭陵梦游绝境，诏图天下名山以进，兹山是也。左折松径，径达雪窦；自右折入，中道因桥为亭，曰锦镜，亭之下为圆池，径余十丈，横海棠环之，花时影注水涘，烂然疑乎锦，故名。度亭支径亦达寺，而缭曲。主僧少野，有诗声，具觞豆劳客，相与道钱塘故旧。止余宿；余度诘旦且雨，不果留。</p><p>出寺右偏登千丈岩，流瀑自锦镜出，泻落绝壁下潭中，深不可计。林崖端，引手援树下顾，率目眩心悸。初若大练，触崖石，喷薄如急雪飞下，故其上为飞雪亭。憩亭上，时觉沾醉，清谈玄辩，触喉吻动欲发，无足与云者；坐念平生友，怅然久之。寺前秧田羡衍，山林所环，不异平地。然侧出见在下村落，相去已数百丈；仰见在山上峰峦，高复称此。</p><p>次妙高台，危石突岩畔，俯视山址环凑，不见来路。周览诸山，或绀或苍；孟者，委弁者，蛟而跃、兽而踞者，覆不可殚状。远者晴岚上浮，若处子光绝溢出眉宇，未必有意，自然动人；凡陵登，胜观花焉。</p><p>土人云，又有为小雪窦，为板锡寺，为四明洞天。余兴亦尽，不暇登陟矣。</p><h1 class=pgc-h-arrow-right>好事近·摇首出红尘</h1><p>宋代：朱敦儒</p><p>摇首出红尘，醒醉更无时节。活计绿蓑青笠，惯披霜冲雪。</p><p>晚来风定钓丝闲，上下是新月。千里水天一色，看孤鸿明灭。</p><h1 class=pgc-h-arrow-right>题花山寺壁</h1><p>宋代：苏舜钦</p><p>寺里山因花得名，繁英不见草纵横。</p><p>栽培剪伐须勤力，花易凋零草易生。</p><h1 class=pgc-h-arrow-right>赵昌寒菊</h1><p>宋代：苏轼</p><p>轻肌弱骨散幽葩，更将金蕊泛流霞。</p><p>欲知却老延龄药，百草摧时始起花。</p><h1 class=pgc-h-arrow-right>和王七玉门关听吹笛 / 塞上闻笛</h1><p>唐代：高适</p><p>胡人吹笛戍楼间，楼上萧条海月闲。</p><p>借问落梅凡几曲，从风一夜满关山。</p><h1 class=pgc-h-arrow-right>后出塞五首</h1><p>唐代：杜甫</p><p>男儿生世间，及壮当封侯。</p><p>战伐有功业，焉能守旧丘？</p><p>召募赴蓟门，军动不可留。</p><p>千金买马鞍，百金装刀头。</p><p>闾里送我行，亲戚拥道周。</p><p>斑白居上列，酒酣进庶羞。</p><p>少年别有赠，含笑看吴钩。</p><p>朝进东门营，暮上河阳桥。</p><p>落日照大旗，马鸣风萧萧。</p><p>平沙列万幕，部伍各见招。</p><p>中天悬明月，令严夜寂寥。</p><p>悲笳数声动，壮士惨不骄。</p><p>借问大将谁？恐是霍嫖姚。</p><p>古人重守边，今人重高勋。</p><p>岂知英雄主，出师亘长云。</p><p>六合已一家，四夷且孤军。</p><p>遂使貔虎士，奋身勇所闻。</p><p>拔剑击大荒，日收胡马群；</p><p>誓开玄冥北，持以奉吾君！</p><p>献凯日继踵，两蕃静无虞。</p><p>渔阳豪侠地，击鼓吹笙竽。</p><p>云帆转辽海，粳稻来东吴。</p><p>越罗与楚练，照耀舆台躯。</p><p>主将位益崇，气骄凌上都：</p><p>边人不敢议，议者死路衢。</p><p>我本良家子，出师亦多门。</p><p>将骄益愁思，身贵不足论。</p><p>跃马二十年，恐辜明主恩。</p><p>坐见幽州骑，长驱河洛昏。</p><p>中夜间道归，故里但空村。</p><p>恶名幸脱免，穷老无儿孙。</p><h1 class=pgc-h-arrow-right>葛藟</h1><p>先秦：佚名</p><p>绵绵葛藟，在河之浒。终远兄弟，谓他人父。谓他人父，亦莫我顾。</p><p>绵绵葛藟，在河之涘。终远兄弟，谓他人母。谓他人母，亦莫我有。</p><p>绵绵葛藟，在河之漘。终远兄弟，谓他人昆。谓他人昆，亦莫我闻。</p><h1 class=pgc-h-arrow-right>伤春怨·雨打江南树</h1><p>宋代：王安石</p><p>雨打江南树。一夜花开无数。绿叶渐成阴，下有游人归路。</p><p>与君相逢处。不道春将暮。把酒祝东风，且莫恁、匆匆去。</p><h1 class=pgc-h-arrow-right>孟子见梁襄王</h1><p>先秦：孟子及弟子</p><p>孟子见梁襄王。出，语人曰：“望之不似人君，就之而不见所畏焉。</p><p>卒然问曰：‘天下恶乎定？’</p><p>吾对曰：‘定于一。’‘孰能一之？’</p><p>对曰：‘不嗜杀人者能一之。’</p><p>‘孰能与之？’</p><p>对曰：‘天下莫不与也。王知夫苗乎？七八月之间旱，则苗槁矣。天油然作云，沛然下雨，则苗浡然兴之矣！其如是，孰能御之？今夫天下之人牧，未有不嗜杀人者也。如有不嗜杀人者，则天下之民皆引领而望之矣。诚如是也，民归之，由水之就下，沛然谁能御之？’”</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p9.pstatp.com/large/pgc-image/9a00c3def235459cb2ae82e539a57f9b><p class=pgc-img-caption></p></div><h1 class=pgc-h-arrow-right>长歌行</h1><p>宋代：陆游</p><p>人生不作安期生，醉入东海骑长鲸；</p><p>犹当出作李西平，手枭逆贼清旧京。</p><p>金印辉煌未入手，白发种种来无情。</p><p>成都古寺卧秋晚，落日偏傍僧窗明。</p><p>岂其马上破贼手，哦诗长作寒螀鸣？</p><p>兴来买尽市桥酒，大车磊落堆长瓶；</p><p>哀丝豪竹助剧饮，如锯野受黄河倾。</p><p>平时一滴不入口，意气顿使千人惊。</p><p>国仇未报壮士老，匣中宝剑夜有声。</p><p>何当凯旋宴将士，三更雪压飞狐城！</p><h1 class=pgc-h-arrow-right>龙</h1><p>唐代：李峤</p><p>衔烛耀幽都，含章拟凤雏。西秦饮渭水，东洛荐河图。</p><p>带火移星陆，升云出鼎湖。希逢圣人步，庭阙正晨趋。</p><h1 class=pgc-h-arrow-right>刑赏忠厚之至论</h1><p>宋代：苏轼</p><p>尧、舜、禹、汤、文、武、成、康之际，何其爱民之深，忧民之切，而待天下以君子长者之道也。有一善，从而赏之，又从而咏歌嗟叹之，所以乐其始而勉其终。有一不善，从而罚之，又从而哀矜惩创之，所以弃其旧而开其新。故其吁俞之声，欢忻惨戚，见于虞、夏、商、周之书。成、康既没，穆王立，而周道始衰，然犹命其臣吕侯，而告之以祥刑。其言忧而不伤，威而不怒，慈爱而能断，恻然有哀怜无辜之心，故孔子犹有取焉。</p><p>《传》曰：“赏疑从与，所以广恩也；罚疑从去，所以慎刑也。当尧之时，皋陶为士。将杀人，皋陶曰“杀之”三，尧曰“宥之”三。故天下畏皋陶执法之坚，而乐尧用刑之宽。四岳曰“鲧可用”，尧曰“不可，鲧方命圮族”，既而曰“试之”。何尧之不听皋陶之杀人，而从四岳之用鲧也？然则圣人之意，盖亦可见矣。</p><p>《书》曰：“罪疑惟轻，功疑惟重。与其杀不辜，宁失不经。”呜呼，尽之矣。可以赏，可以无赏，赏之过乎仁；可以罚，可以无罚，罚之过乎义。过乎仁，不失为君子；过乎义，则流而入于忍人。故仁可过也，义不可过也。古者赏不以爵禄，刑不以刀锯。赏之以爵禄，是赏之道行于爵禄之所加，而不行于爵禄之所不加也。刑之以刀锯，是刑之威施于刀锯之所及，而不施于刀锯之所不及也。先王知天下之善不胜赏，而爵禄不足以劝也；知天下之恶不胜刑，而刀锯不足以裁也。是故疑则举而归之于仁，以君子长者之道待天下，使天下相率而归于君子长者之道。故曰：忠厚之至也。</p><p>《诗》曰：“君子如祉，乱庶遄已。君子如怒，乱庶遄沮。”夫君子之已乱，岂有异术哉？时其喜怒，而无失乎仁而已矣。《春秋》之义，立法贵严，而责人贵宽。因其褒贬之义，以制赏罚，亦忠厚之至也。</p><h1 class=pgc-h-arrow-right>题岳阳楼</h1><p>唐代：白居易</p><p>岳阳城下水漫漫，独上危楼凭曲阑。</p><p>春岸绿时连梦泽，夕波红处近长安。</p><p>猿攀树立啼何苦，雁点湖飞渡亦难。</p><p>此地唯堪画图障，华堂张与贵人看。</p><h1 class=pgc-h-arrow-right>洛中访袁拾遗不遇</h1><p>唐代：孟浩然</p><p>洛阳访才子，江岭作流人。</p><p>闻说梅花早，何如北地春。</p><h1 class=pgc-h-arrow-right>条山苍</h1><p>唐代：韩愈</p><p>条山苍，河水黄。浪波沄沄去，松柏在山冈。</p><h1 class=pgc-h-arrow-right>小宛</h1><p>先秦：佚名</p><p>宛彼鸣鸠，翰飞戾天。我心忧伤，念昔先人。明发不寐，有怀二人。</p><p>人之齐圣，饮酒温克。彼昏不知，壹醉日富。各敬尔仪，天命不又。</p><p>中原有菽，庶民采之。螟蛉有子，蜾蠃负之。教诲尔子，式谷似之。</p><p>题彼脊令，载飞载鸣。我日斯迈，而月斯征。夙兴夜寐，毋忝尔所生。</p><p>交交桑扈，率场啄粟。哀我填寡，宜岸宜狱。握粟出卜，自何能谷？</p><p>温温恭人，如集于木。惴惴小心，如临于谷。战战兢兢，如履薄冰。</p><h1 class=pgc-h-arrow-right>武陵春·人道有情须有梦</h1><p>宋代：连静女</p><p>人道有情须有梦，无梦岂无情？夜夜相思直到明，有梦怎生成？</p><p>伊若忽然来梦里，邻笛又还惊。笛里声声不忍听，浑是断肠声。</p><h1 class=pgc-h-arrow-right>水龙吟·小楼连苑横空</h1><p>宋代：秦观</p><p>小楼连苑横空，下窥绣毂雕鞍骤。朱帘半卷，单衣初试，清明时候。破暖轻风，弄晴微雨，欲无还有。卖花声过尽，斜阳院落；红成阵，飞鸳甃。</p><p>玉佩丁东别后。怅佳期、参差难又。名缰利锁，天还知道，和天也瘦。花下重门，柳边深巷，不堪回首。念多情、但有当时皓月，向人依旧。</p><h1 class=pgc-h-arrow-right>秋蕊香·帘幕疏疏风透</h1><p>宋代：张耒</p><p>帘幕疏疏风透。一线香飘金兽。朱阑倚遍黄昏后。廊上月华如昼。</p><p>别离滋味浓于酒。着人瘦。此情不及墙东柳。春色年年如旧。</p><h1 class=pgc-h-arrow-right>菩萨蛮·洛阳城里春光好</h1><p>唐代：韦庄</p><p>洛阳城里春光好，洛阳才子他乡老。</p><p>柳暗魏王堤，此时心转迷。</p><p>桃花春水渌，水上鸳鸯浴。</p><p>凝恨对残晖，忆君君不知。</p><h1 class=pgc-h-arrow-right>李遥买杖</h1><p>宋代：沈括</p><p>随州大洪山作人李遥，杀人亡命。逾年，至秭归，因出市，见鬻柱杖者，等闲以数十钱买之。是时，秭归适又有邑民为人所杀，求贼甚急。民之子见遥所操杖，识之，曰：“此吾父杖也。”遂以告官司。吏执遥验之，果邑民之杖也。榜掠备至。遥实买杖，而鬻杖者已不见，卒未有以自明。有司诘其行止来历，势不可隐，乃通随州，而大洪杀人之罪遂败。市人千万而遥适值之，因缘及其隐匿，此亦事之可怪者。</p><h1 class=pgc-h-arrow-right>自祭文</h1><p>魏晋：陶渊明</p><p>岁惟丁卯，律中无射。天寒夜长，风气萧索，鸿雁于征，草木黄落。陶子将辞逆旅之馆，永归于本宅。故人凄其相悲，同祖行于今夕。羞以嘉蔬，荐以清酌。候颜已冥，聆音愈漠。呜呼哀哉！</p><p>茫茫大块，悠悠高旻，是生万物，余得为人。自余为人，逢运之贫，箪瓢屡罄，𫄨绤冬陈。含欢谷汲，行歌负薪，翳翳柴门，事我宵晨，春秋代谢，有务中园，载耘载籽，乃育乃繁。欣以素牍，和以七弦。冬曝其日，夏濯其泉。勤靡余劳，心有常闲。乐天委分，以至百年。</p><p>惟此百年，夫人爱之，惧彼无成，愒日惜时。存为世珍，殁亦见思。嗟我独迈，曾是异兹。宠非己荣，涅岂吾缁？捽兀穷庐，酣饮赋诗。识运知命，畴能罔眷。余今斯化，可以无恨。寿涉百龄，身慕肥遁，从老得终，奚所复恋！</p><p>寒暑愈迈，亡既异存，外姻晨来，良友宵奔，葬之中野，以安其魂。窅窅我行，萧萧墓门，奢耻宋臣，俭笑王孙，廓兮已灭，慨焉已遐，不封不树，日月遂过。匪贵前誉，孰重后歌？人生实难，死如之何？鸣呼哀哉！</p><h1 class=pgc-h-arrow-right>南风歌</h1><p>先秦：佚名</p><p>南风之薰兮，可以解吾民之愠兮。</p><p>南风之时兮，可以阜吾民之财兮。</p><h1 class=pgc-h-arrow-right>浣溪沙·转烛飘蓬一梦归</h1><p>五代：李煜</p><p>转烛飘蓬一梦归，欲寻陈迹怅人非。天教心愿与身违。</p><p>待月池台空逝水，荫花楼阁漫斜晖，登临不惜更沾衣。</p><h1 class=pgc-h-arrow-right>寄生草·饮</h1><p>元代：白朴</p><p>长醉后方何碍，不醒时有甚思。糟腌两个功名字，醅渰千古兴亡事，曲埋万丈虹霓志。不达时皆笑屈原非，但知音尽说陶潜是。</p><h1 class=pgc-h-arrow-right>琴歌</h1><p>唐代：李颀</p><p>主人有酒欢今夕，请奏鸣琴广陵客。</p><p>月照城头乌半飞，霜凄万树风入衣。(万树 一作：万木)</p><p>铜炉华烛烛增辉，初弹渌水后楚妃。</p><p>一声已动物皆静，四座无言星欲稀。</p><p>清淮奉使千余里，敢告云山从此始。</p><h1 class=pgc-h-arrow-right>齐天乐·蟋蟀</h1><p>宋代：姜夔</p><p>丙辰岁，与张功父会饮张达可之堂。闻屋壁间蟋蟀有声，功父约予同赋，以授歌者。功父先成，辞甚美。予裴回末利花间，仰见秋月，顿起幽思，寻亦得此。蟋蟀，中都呼为促织，善斗。好事者或以三二十万钱致一枚，镂象齿为楼观以贮之。</p><p>庾郎先自吟愁赋，凄凄更闻私语。露湿铜铺，苔侵石井，都是曾听伊处。哀音似诉。正思妇无眠，起寻机杼。曲曲屏山，夜凉独自甚情绪？</p><p>西窗又吹暗雨。为谁频断续，相和砧杵？候馆迎秋，离宫吊月，别有伤心无数。豳诗漫与。笑篱落呼灯，世间儿女。写入琴丝，一声声更苦。</p><h1 class=pgc-h-arrow-right>踏莎行</h1><p>宋代：欧阳修</p><p>雨霁风光，春分天气。千花百卉争明媚。画梁新燕一双双，玉笼鹦鹉愁孤睡。薜荔依墙，莓苔满地。青楼几处歌声丽。蓦然旧事上心来，无言敛皱眉山翠。</p><h1 class=pgc-h-arrow-right>菩萨蛮·送曹君之庄所</h1><p>宋代：辛弃疾</p><p>人间岁月堂堂去，劝君快上青云路。圣处一灯传，工夫萤雪边。</p><p>曲生风味恶，辜负西窗约。沙岸片帆开，寄书无雁来。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p3.pstatp.com/large/pgc-image/8c3025d03f9043f3adf627119764d9b9><p class=pgc-img-caption></p></div><h1 class=pgc-h-arrow-right>枕石</h1><p>明代：高攀龙</p><p>心同流水净，身与白云轻。</p><p>寂寂深山暮，微闻钟磬声。</p><h1 class=pgc-h-arrow-right>游赤石进帆海</h1><p>南北朝：谢灵运</p><p>首夏犹清和，芳草亦未歇。</p><p>水宿淹晨暮，阴霞屡兴没。</p><p>周览倦瀛壖，况乃陵穷发。</p><p>川后时安流，天吴静不发。</p><p>扬帆采石华，挂席拾海月。</p><p>溟涨无端倪，虚舟有超越。</p><p>仲连轻齐组，子牟眷魏阙。</p><p>矜名道不足，适己物可忽。</p><p>请附任公言，终然谢天伐。</p><h1 class=pgc-h-arrow-right>从军行</h1><p>宋代：张玉娘</p><p>三十遴骁勇，从军事北荒。流星飞玉弹，宝剑落秋霜。</p><p>书角吹杨柳，金山险马当。长驱空朔漠，驰捷报明王。</p><h1 class=pgc-h-arrow-right>夏日三首·其一</h1><p>宋代：张耒</p><p>长夏村墟风日清，檐牙燕雀已生成。</p><p>蝶衣晒粉花枝舞，蛛网添丝屋角晴。</p><p>落落疏帘邀月影，嘈嘈虚枕纳溪声。</p><p>久斑两鬓如霜雪，直欲渔樵过此生。</p><h1 class=pgc-h-arrow-right>齐桓晋文之事</h1><p>先秦：孟子及弟子</p><p>齐宣王问曰：“齐桓、晋文之事，可得闻乎？”</p><p>孟子对曰：“仲尼之徒，无道桓、文之事者，是以后世无传焉，臣未之闻也。无以，则王乎？”</p><p>曰：“德何如则可以王矣？”</p><p>曰：“保民而王，莫之能御也。”</p><p>曰：“若寡人者，可以保民乎哉？”</p><p>曰：“可。”</p><p>曰：“何由知吾可也？”</p><p>曰：“臣闻之胡龁曰：‘王坐于堂上，有牵牛而过堂下者，王见之，曰：“牛何之？”对曰：“将以衅钟。”王曰：“舍之！吾不忍其觳觫，若无罪而就死地。”对曰：“然则废衅钟与？”曰：“何可废也，以羊易之。”’不识有诸？”</p><p>曰：“有之。”</p><p>曰：“是心足以王矣。百姓皆以王为爱也，臣固知王之不忍也。”</p><p>王曰：“然，诚有百姓者。齐国虽褊小，吾何爱一牛？即不忍其觳觫，若无罪而就死地，故以羊易之也。”</p><p>曰：“王无异于百姓之以王为爱也。以小易大，彼恶知之？王若隐其无罪而就死地，则牛羊何择焉？”</p><p>王笑曰：“是诚何心哉！我非爱其财而易之以羊也，宜乎百姓之谓我爱也。”</p><p>曰：“无伤也，是乃仁术也！见牛未见羊也。君子之于禽兽也：见其生，不忍见其死；闻其声，不忍食其肉。是以君子远庖厨也。”</p><p>王说曰：“《诗》云：‘他人有心，予忖度之。’夫子之谓也。夫我乃行之，反而求之，不得吾心；夫子言之，于我心有戚戚焉。此心之所以合于王者何也？”</p><p>曰：“有复于王者曰：‘吾力足以举百钧，而不足以举一羽；明足以察秋毫之末，而不见舆薪。’则王许之乎？”</p><p>曰：“否！”</p><p>“今恩足以及禽兽，而功不至于百姓者，独何与？然则一羽之不举，为不用力焉；舆薪之不见，为不用明焉；百姓之不见保，为不用恩焉。故王之不王，不为也，非不能也。”</p><p>曰：“不为者与不能者之形，何以异？”</p><p>曰：“挟太山以超北海，语人曰：‘我不能。’是诚不能也。为长者折枝，语人曰：‘我不能。’是不为也，非不能也。故王之不王，非挟太山以超北海之类也；王之不王，是折枝之类也。”</p><p>“老吾老，以及人之老；幼吾幼，以及人之幼；天下可运于掌。诗云：‘刑于寡妻，至于兄弟，以御于家邦。’言举斯心加诸彼而已。故推恩足以保四海，不推恩无以保妻子。古之人所以大过人者，无他焉，善推其所为而已矣！今恩足以及禽兽，而功不至于百姓者，独何与？权，然后知轻重；度，然后知长短。物皆然，心为甚。王请度之。抑王兴甲兵，危士臣，构怨于诸侯，然后快于心与？”</p><p>王曰：“否，吾何快于是！将以求吾所大欲也。”</p><p>曰：“王之所大欲，可得闻与？”</p><p>王笑而不言。</p><p>曰：“为肥甘不足于口与？轻暖不足于体与？抑为采色不足视于目与？声音不足听于耳与？便嬖不足使令于前与？王之诸臣，皆足以供之，而王岂为是哉！”</p><p>曰：“否，吾不为是也。”</p><p>曰：“然则王之所大欲可知已：欲辟土地，朝秦、楚，莅中国，而抚四夷也。以若所为，求若所欲，犹缘木而求鱼也。”</p><p>王曰：“若是其甚与？”</p><p>曰：“殆有甚焉。缘木求鱼，虽不得鱼，无后灾；以若所为，求若所欲，尽心力而为之，后必有灾。”</p><p>曰：“可得闻与？”</p><p>曰：“邹人与楚人战，则王以为孰胜？”</p><p>曰：“楚人胜。”</p><p>曰：“然则小固不可以敌大，寡固不可以敌众，弱固不可以敌强。海内之地，方千里者九，齐集有其一；以一服八，何以异于邹敌楚哉！盖亦反其本矣！今王发政施仁，使天下仕者皆欲立于王之朝，耕者皆欲耕于王之野，商贾皆欲藏于王之市，行旅皆欲出于王之途，天下之欲疾其君者，皆欲赴愬于王：其若是，孰能御之？”</p><p>王曰：“吾惛，不能进于是矣！愿夫子辅吾志，明以教我。我虽不敏，请尝试之！”</p><p>曰：“无恒产而有恒心者，惟士为能。若民，则无恒产，因无恒心。苟无恒心，放辟邪侈，无不为已。及陷于罪，然后从而刑之，是罔民也。焉有仁人在位，罔民而可为也！是故明君制民之产，必使仰足以事父母，俯足以畜妻子，乐岁终身饱，凶年免于死亡；然后驱而之善，故民之从之也轻。今也制民之产，仰不足以事父母，俯不足以畜妻子，乐岁终身苦，凶年不免于死亡；此惟救死而恐不赡，奚暇治礼义哉！王欲行之，则盍反其本矣！五亩之宅，树之以桑，五十者可以衣帛矣；鸡豚狗彘之畜，无失其时，七十者可以食肉矣；百亩之田，勿夺其时，八口之家，可以无饥矣；谨庠序之教，申之以孝悌之义，颁白者不负戴于道路矣。老者衣帛食肉，黎民不饥不寒，然而不王者，未之有也。”</p><h1 class=pgc-h-arrow-right>柳</h1><p>唐代：郑谷</p><p>半烟半雨江桥畔，映杏映桃山路中。</p><p>会得离人无限意，千丝万絮惹春风。</p><h1 class=pgc-h-arrow-right>南歌子·游赏</h1><p>宋代：苏轼</p><p>山与歌眉敛，波同醉眼流。游人都上十三楼。不羡竹西歌吹、古扬州。</p><p>菰黍连昌歜，琼彝倒玉舟。谁家水调唱歌头。声绕碧山飞去、晚云留。</p><h1 class=pgc-h-arrow-right>零陵早春</h1><p>唐代：柳宗元</p><p>问春从此去，几日到秦原。</p><p>凭寄还乡梦，殷勤入故园。</p><h1 class=pgc-h-arrow-right>陇西行四首</h1><p>唐代：陈陶</p><p>汉主东封报太平，无人金阙议边兵。</p><p>纵饶夺得林胡塞，碛地桑麻种不生。</p><p>誓扫匈奴不顾身，五千貂锦丧胡尘。</p><p>可怜无定河边骨，犹是春闺梦里人。</p><p>陇戍三看塞草青，楼烦新替护羌兵。</p><p>同来死者伤离别，一夜孤魂哭旧营。</p><p>黠虏生擒未有涯，黑山营阵识龙蛇。</p><p>自从贵主和亲后，一半胡风似汉家。</p><h1 class=pgc-h-arrow-right>送陈章甫</h1><p>唐代：李颀</p><p>四月南风大麦黄，枣花未落桐叶长。</p><p>青山朝别暮还见，嘶马出门思旧乡。</p><p>陈侯立身何坦荡，虬须虎眉仍大颡。</p><p>腹中贮书一万卷，不肯低头在草莽。</p><p>东门酤酒饮我曹，心轻万事如鸿毛。</p><p>醉卧不知白日暮，有时空望孤云高。</p><p>长河浪头连天黑，津口停舟渡不得。</p><p>郑国游人未及家，洛阳行子空叹息。</p><p>闻道故林相识多，罢官昨日今如何。</p><h1 class=pgc-h-arrow-right>咏怀八十二首·其七十九</h1><p>魏晋：阮籍</p><p>林中有奇鸟，自言是凤凰。</p><p>清朝饮醴泉，日夕栖山冈。</p><p>高鸣彻九州，延颈望八荒。</p><p>适逢商风起，羽翼自摧藏。</p><p>一去昆仑西，何时复回翔。</p><p>但恨处非位，怆悢使心伤。</p><h1 class=pgc-h-arrow-right>日暮</h1><p>唐代：杜甫</p><p>牛羊下来久，各已闭柴门。</p><p>风月自清夜，江山非故园。</p><p>石泉流暗壁，草露滴秋根。</p><p>头白灯明里，何须花烬繁。</p><h1 class=pgc-h-arrow-right>菩萨蛮·萧萧几叶风兼雨</h1><p>清代：纳兰性德</p><p>萧萧几叶风兼雨，离人偏识长更苦。欹枕数秋天，蟾蜍下早弦。</p><p>夜寒惊被薄，泪与灯花落。无处不伤心，轻尘在玉琴。</p><h1 class=pgc-h-arrow-right>自遣</h1><p>唐代：李白</p><p>对酒不觉暝，落花盈我衣。</p><p>醉起步溪月，鸟还人亦稀。</p><h1 class=pgc-h-arrow-right>采菽</h1><p>先秦：佚名</p><p>采菽采菽，筐之莒之。君子来朝，何锡予之？虽无予之？路车乘马。又何予之？玄衮及黼。</p><p>觱沸槛泉，言采其芹。君子来朝，言观其旗。其旗淠淠，鸾声嘒嘒。载骖载驷，君子所届。</p><p>赤芾在股，邪幅在下。彼交匪纾，天子所予。乐只君子，天子命之。乐只君子，福禄申之。</p><p>维柞之枝，其叶蓬蓬。乐只君子，殿天子之邦。乐只君子，万福攸同。平平左右，亦是率从。</p><p>泛泛杨舟，绋𫄥维之。乐只君子，天子葵之。乐只君子，福禄膍之。优哉游哉，亦是戾矣。</p><h1 class=pgc-h-arrow-right>恨赋</h1><p>南北朝：江淹</p><p>试望平原，蔓草萦骨，拱木敛魂。人生到此，天道宁论？于是仆本恨人，心惊不已。直念古者，伏恨而死。</p><p>至如秦帝按剑，诸侯西驰。削平天下，同文共规，华山为城，紫渊为池。雄图既溢，武力未毕。方架鼋鼍以为梁，巡海右以送日。一旦魂断，宫车晚出。</p><p>若乃赵王既虏，迁于房陵。薄暮心动，昧旦神兴。别艳姬与美女，丧金舆及玉乘。置酒欲饮，悲来填膺。千秋万岁，为怨难胜。</p><p>至如李君降北，名辱身冤。拔剑击柱，吊影惭魂。情往上郡，心留雁门。裂帛系书，誓还汉恩。朝露溘至，握手何言？</p><p>若夫明妃去时，仰天太息。紫台稍远，关山无极。摇风忽起，白日西匿。陇雁少飞，代云寡色。望君王兮何期？终芜绝兮异域。</p><p>至乃敬通见抵，罢归田里。闭关却扫，塞门不仕。左对孺人，顾弄稚子。脱略公卿，跌宕文史。 赍志没地，长怀无已。</p><p>及夫中散下狱，神气激扬。浊醪夕引，素琴晨张。秋日萧索，浮云无光。郁青霞之奇意，入修夜之不旸。</p><p>或有孤臣危涕，孽子坠心。迁客海上，流戍陇阴，此人但闻悲风汩起，血下沾衿。亦复含酸茹叹，销落湮沉。</p><p>若乃骑叠迹，车屯轨，黄尘匝地，歌吹四起。无不烟断火绝，闭骨泉里。</p><p>已矣哉！春草暮兮秋风惊，秋风罢兮春草生。绮罗毕兮池馆尽，琴瑟灭兮丘垄平。自古皆有死，莫不饮恨而吞声。</p><h1 class=pgc-h-arrow-right>临路歌</h1><p>唐代：李白</p><p>大鹏飞兮振八裔，中天摧兮力不济。</p><p>余风激兮万世，游扶桑兮挂石袂。</p><p>后人得之传此，仲尼亡兮谁为出涕。</p><h1 class=pgc-h-arrow-right>牡丹</h1><p>唐代：张又新</p><p>牡丹一朵值千金，将谓从来色最深。</p><p>今日满栏开似雪，一生辜负看花心。</p><h1 class=pgc-h-arrow-right>浣溪沙·蓼岸风多橘柚香</h1><p>五代：孙光宪</p><p>蓼岸风多橘柚香。江边一望楚天长。片帆烟际闪孤光。</p><p>目送征鸿飞杳杳，思随流水去茫茫。兰红波碧忆潇湘。</p><h1 class=pgc-h-arrow-right>梁甫吟</h1><p>两汉：佚名</p><p>步出齐城门，遥望荡阴里。</p><p>里中有三坟，累累正相似。</p><p>问是谁家墓，田疆古冶氏。</p><p>力能排南山，又能绝地纪。</p><p>一朝被谗言，二桃杀三士。</p><p>谁能为此谋，相国齐晏子。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p3.pstatp.com/large/pgc-image/f6bcee89087343d28490689cabc792e6><p class=pgc-img-caption></p></div><h1 class=pgc-h-arrow-right>满江红·喜遇重阳</h1><p>宋代：宋江</p><p>喜遇重阳，更佳酿今朝新熟。 见碧水丹山，黄芦苦竹。 头上尽教添白发，鬓边不可无黄菊。 愿樽前长叙弟兄情，如金玉。</p><p>统豺虎，御边幅，号令明，军威肃。 中心愿，平虏保民安国。日月常悬忠烈胆，风尘障却奸邪目。望天王降诏，早招安，心方足。</p><h1 class=pgc-h-arrow-right>着</h1><p>先秦：佚名</p><p>俟我于着乎而，充耳以素乎而，尚之以琼华乎而。</p><p>俟我于庭乎而，充耳以青乎而，尚之以琼莹乎而。</p><p>俟我于堂乎而，充耳以黄乎而，尚之以琼英乎而。</p><h1 class=pgc-h-arrow-right>听邻家吹笙</h1><p>唐代：郎士元</p><p>凤吹声如隔彩霞，不知墙外是谁家。</p><p>重门深锁无寻处，疑有碧桃千树花。</p><h1 class=pgc-h-arrow-right>咏傀儡</h1><p>宋代：杨亿</p><p>鲍老当筵笑郭郎，笑他舞袖太郎当。</p><p>若教鲍老当筵舞，转更郎当舞袖长。</p><h1 class=pgc-h-arrow-right>楚归晋知䓨</h1><p>先秦：左丘明</p><p>晋人归楚公子谷臣，与连尹襄老之尸于楚，以求知䓨。于是荀首佐中军矣，故楚人许之。</p><p>王送知䓨，曰：“子其怨我乎？”对曰：“二国治戎，臣不才，不胜其任，以为俘馘。执事不以衅鼓，使归即戮，君之惠也。臣实不才，又谁敢怨？”</p><p>王曰：“然则德我乎？”对曰：“二国图其社稷，而求纾其民，各惩其忿，以相宥也，两释累囚，以成其好。二国有好，臣不与及，其谁敢德？”</p><p>王曰：“子归何以报我？”对曰：“臣不任受怨，君亦不任受德。无怨无德，不知所报。”</p><p>王曰：“虽然，必告不谷。”对曰：“以君之灵，累臣得归骨于晋，寡君之以为戮，死且不朽。若从君之惠而免之，以赐君之外臣首；首其请于寡君，而以戮于宗，亦死且不朽。若不获命，而使嗣宗职，次及于事，而帅偏师以修封疆，虽遇执事，其弗敢违。其竭力致死，无有二心，以尽臣礼。所以报也！</p><p>王曰：“晋未可与争。”重为之礼而归之。</p><h1 class=pgc-h-arrow-right>乞猫</h1><p>明代：刘基</p><p>赵人患鼠，乞猫于中山。中山人予之猫，猫善捕鼠及鸡。月余，鼠尽而鸡亦尽。其子患之，告其父曰：“盍去诸？”其父曰：“是非若所知也。吾之患在鼠，不在乎无鸡。夫有鼠，则窃吾食，毁吾衣，穿吾垣墉，毁伤吾器用，吾将饥寒焉，不病于无鸡乎？无鸡者，弗食鸡则已耳，去饥寒犹远，若之何而去夫猫也！”</p><p>（选自明·刘基《郁离子·捕鼠》）</p><h1 class=pgc-h-arrow-right>咏红梅花得“梅”字</h1><p>清代：曹雪芹</p><p>白梅懒赋赋红梅，逞艳先迎醉眼开。</p><p>冻脸有痕皆是血，酸心无恨亦成灰。</p><p>误吞丹药移真骨，偷下瑶池脱旧胎。</p><p>江北江南春灿烂，寄言蜂蝶漫疑猜。</p><p>（出自《红楼梦》第五十回。）</p><h1 class=pgc-h-arrow-right>山坡羊·洛阳怀古</h1><p>元代：张养浩</p><p>天津桥上，凭栏遥望，春陵王气都凋丧；树苍苍，水茫茫，云台不见中兴将。千古转头归灭亡。功，也不久长，名，也不久长。</p><h1 class=pgc-h-arrow-right>破斧</h1><p>先秦：佚名</p><p>既破我斧，又缺我斨。周公东征，四国是皇。哀我人斯，亦孔之将。</p><p>既破我斧，又缺我锜。周公东征，四国是吪。哀我人斯，亦孔之嘉。</p><p>既破我斧，又缺我𨱇。周公东征，四国是遒。哀我人斯，亦孔之休。</p><h1 class=pgc-h-arrow-right>九日蓝田崔氏庄</h1><p>唐代：杜甫</p><p>老去悲秋强自宽，兴来今日尽君欢。</p><p>羞将短发还吹帽，笑倩旁人为正冠。</p><p>蓝水远从千涧落，玉山高并两峰寒。</p><p>明年此会知谁健？醉把茱萸仔细看。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/dfic-imagehandler/5dc29186-68b2-4ab1-b0a4-e6c7f5ec0023><p class=pgc-img-caption></p></div><h1 class=pgc-h-arrow-right>折桂令·九日</h1><p>元代：张可久</p><p>对青山强整乌纱。归雁横秋，倦客思家。翠袖殷勤，金杯错落，玉手琵琶。人老去西风白发，蝶愁来明日黄花。回首天涯，一抹斜阳，数点寒鸦。</p><h1 class=pgc-h-arrow-right>陌上桑</h1><p>唐代：李白</p><p>美女渭桥东，春还事蚕作。</p><p>五马如飞龙，青丝结金络。</p><p>不知谁家子，调笑来相谑。</p><p>妾本秦罗敷，玉颜艳名都。</p><p>绿条映素手，采桑向城隅。</p><p>使君且不顾，况复论秋胡。</p><p>寒螀爱碧草，鸣凤栖青梧。</p><p>托心自有处，但怪傍人愚。</p><p>徒令白日暮，高驾空踟蹰。</p><h1 class=pgc-h-arrow-right>杨柳</h1><p>唐代：汪遵</p><p>亚夫营畔柳蒙蒙，隋主堤边四路通。</p><p>攀折赠君还有意，翠眉轻嫩怕春风。</p><h1 class=pgc-h-arrow-right>长相思·云一涡</h1><p>唐代：李煜</p><p>云一涡，玉一梭。淡淡衫儿薄薄罗，轻颦双黛螺。</p><p>秋风多，雨相和。帘外芭蕉三两窠，夜长人奈何。</p><h1 class=pgc-h-arrow-right>子夜歌·三更月</h1><p>宋代：贺铸</p><p>三更月，中庭恰照梨花雪。梨花雪，不胜凄断，杜鹃啼血。</p><p>王孙何许音尘绝，柔桑陌上吞声别。吞声别，陇头流水，替人呜咽。</p><h1 class=pgc-h-arrow-right>江宿</h1><p>明代：汤显祖</p><p>寂历秋江渔火稀，起看残月映林微。</p><p>波光水鸟惊犹宿，露冷流萤湿不飞。</p><h1 class=pgc-h-arrow-right>江城子·中秋早雨晚晴</h1><p>宋代：陈着</p><p>中秋佳月最端圆。老痴顽。见多番。杯酒相延，今夕不应悭。残雨如何妨乐事，声淅淅，点斑斑。</p><p>天应有意故遮阑。拍人间。等闲看。好处时光，须用着些难。直待黄昏风卷霁，金滟滟，玉团团。</p><h1 class=pgc-h-arrow-right>楚江怀古三首·其一</h1><p>唐代：马戴</p><p>露气寒光集，微阳下楚丘。猿啼洞庭树，人在木兰舟。</p><p>广泽生明月，苍山夹乱流。云中君不见，竟夕自悲秋。</p><h1 class=pgc-h-arrow-right>咏菊</h1><p>明代：丘浚</p><p>浅红淡白间深黄，簇簇新妆阵阵香。</p><p>无限枝头好颜色，可怜开不为重阳。</p><h1 class=pgc-h-arrow-right>忆秦娥·娄山关</h1><p>现代：毛泽东</p><p>西风烈，长空雁叫霜晨月。霜晨月，马蹄声碎，喇叭声咽。</p><p>雄关漫道真如铁，而今迈步从头越。从头越，苍山如海，残阳如血。</p><h1 class=pgc-h-arrow-right>霜天晓角·题采石蛾眉亭</h1><p>宋代：韩元吉</p><p>倚天绝壁，直下江千尺。天际两蛾凝黛，愁与恨，几时极！</p><p>暮潮风正急，酒阑闻塞笛。试问谪仙何处？青山外，远烟碧。</p><h1 class=pgc-h-arrow-right>丑奴儿·烟芜露麦荒池柳</h1><p>宋代：辛弃疾</p><p>烟迷露麦荒池柳，洗雨烘晴。洗雨烘晴。一样春风几样青。</p><p>提壶脱袴催归去，万恨千情。万恨千情。各自无聊各自鸣。</p><h1 class=pgc-h-arrow-right>樱桃花</h1><p>唐代：元稹</p><p>樱桃花，一枝两枝千万朵。花砖曾立摘花人，窣破罗裙红似火。</p><h1 class=pgc-h-arrow-right>诉衷情·芙蓉金菊斗馨香</h1><p>宋代：晏殊</p><p>芙蓉金菊斗馨香。天气欲重阳。远村秋色如画，红树间疏黄。</p><p>流水淡，碧天长。路茫茫。凭高目断。鸿雁来时，无限思量。</p><h1 class=pgc-h-arrow-right>浣溪沙·百亩中庭半是苔</h1><p>宋代：王安石</p><p>百亩中庭半是苔。门前白道水萦回。爱闲能有几人来。</p><p>小院回廊春寂寂，山桃溪杏两三栽。为谁零落为谁开。</p><h1 class=pgc-h-arrow-right>清明日狸渡道中</h1><p>宋代：范成大</p><p>洒洒沾巾雨，披披侧帽风。花燃山色里，柳卧水声中。</p><p>石马立当道，纸鸢鸣半空。墦间人散后，乌鸟正西东。</p><h1 class=pgc-h-arrow-right>喜迁莺·清明节</h1><p>唐代：薛昭蕴</p><p>清明节，雨晴天，得意正当年。马骄泥软锦连干，香袖半笼鞭。</p><p>花色融，人竟赏，尽是绣鞍朱鞅。日斜无计更留连，归路草和烟。</p><h1 class=pgc-h-arrow-right>宰予昼寝</h1><p>唐代：佚名</p><p>宰予昼寝，子曰：“朽木不可雕也，粪土之墙不可圬也！于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”——《论语·公冶长第五》</p><h1 class=pgc-h-arrow-right>过三闾庙</h1><p>唐代：戴叔伦</p><p>沅湘流不尽，屈子怨何深。</p><p>日暮秋风起，萧萧枫树林。</p><h1 class=pgc-h-arrow-right>泽陂</h1><p>先秦：佚名</p><p>彼泽之陂，有蒲与荷。有美一人，伤如之何？寤寐无为，涕泗滂沱。</p><p>彼泽之陂，有蒲与𫈉。有美一人，硕大且卷。寤寐无为，中心悁悁。</p><p>彼泽之陂，有蒲菡萏。有美一人，硕大且俨。寤寐无为，辗转伏枕。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/3239a67a2f034c828d66164fdf3e8571><p class=pgc-img-caption></p></div><h1 class=pgc-h-arrow-right>望夫山</h1><p>唐代：刘禹锡</p><p>终日望夫夫不归，化为孤石苦相思。</p><p>望来已是几千载，只似当时初望时。</p><p>丈夫、妇女、思念</p><h1 class=pgc-h-arrow-right>句</h1><p>唐代：贺知章</p><p>落花真好些，一醉一回颠。（见《诗式》）</p><h1 class=pgc-h-arrow-right>庭燎</h1><p>先秦：佚名</p><p>夜如何其？夜未央，庭燎之光。君子至止，鸾声将将。</p><p>夜如何其？夜未艾，庭燎晣晣。君子至止，鸾声哕哕。</p><p>夜如何其？夜乡晨，庭燎有辉。君子至止，言观其旗。</p><h1 class=pgc-h-arrow-right>蜀道难·其一</h1><p>南北朝：萧纲</p><p>建平督邮道，鱼复永安宫。</p><p>若奏巴渝曲，时当君思中。</p><h1 class=pgc-h-arrow-right>采桑子·天容水色西湖好</h1><p>宋代：欧阳修</p><p>天容水色西湖好，云物俱鲜。鸥鹭闲眠，应惯寻常听管弦。</p><p>风清月白偏宜夜，一片琼田。谁羡骖鸾，人在舟中便是仙。</p><h1 class=pgc-h-arrow-right>木兰花慢·席上送张仲固帅兴元</h1><p>宋代：辛弃疾</p><p>汉中开汉业，问此地、是耶非。想剑指三秦，君王得意，一战东归。追亡事、今不见，但山川满目泪沾衣。落日胡尘未断，西风塞马空肥。</p><p>一编书是帝王师。小试去征西。更草草离筵，匆匆去路，愁满旌旗。君思我、回首处，正江涵秋影雁初飞。安得车轮四角，不堪带减腰围。</p><h1 class=pgc-h-arrow-right>咏秋江</h1><p>宋代：林逋</p><p>苍茫沙嘴鹭鸶眠，片水无痕浸碧天。</p><p>最爱芦花经雨后，一蓬烟火饭鱼船。</p><h1 class=pgc-h-arrow-right>古蟾宫·元宵</h1><p>明代：王磐</p><p>听元宵，往岁喧哗，歌也千家，舞也千家。听元宵，今岁嗟呀，愁也千家，怨也千家。那里有闹红尘香车宝马？祗不过送黄昏古木寒鸦。诗也消乏，酒也消乏，冷落了春风，憔悴了梅花。</p><h1 class=pgc-h-arrow-right>臧哀伯谏纳郜鼎</h1><p>先秦：左丘明</p><p>夏四月，取郜大鼎于宋，纳于大庙，非礼也。</p><p>臧哀伯谏曰：“君人者，将昭德塞违，以临照百官；犹惧或失之，故昭令德以示子孙。是以清庙茅屋，大路越席，大羹不致，粢食不凿，昭其俭也；衮冕黻珽，带裳幅舄，衡紞纮𫄧，昭其度也；藻率鞞鞛，鞶厉游缨，昭其数也；火龙黼黻，昭其文也；五色比象，昭其物也；钖鸾和铃，昭其声也；三辰旗旗，昭其明也。夫德，俭而有度，登降有数。文物以纪之，声明以发之，以临照百官，百官于是乎戒惧，而不敢易纪律。今灭德立违，而置其赂器于大庙，以明示百官。百官象之，其又何诛焉？国家之败，由官邪也；官之失德，宠赂章也。郜鼎在庙，章孰甚焉?武王克商，迁九鼎于雒邑，义士犹或非之，而况将昭违乱之赂器于大庙。其若之何?”公不听。</p><h1 class=pgc-h-arrow-right>古风·其五十九</h1><p>唐代：李白</p><p>碧荷生幽泉，朝日艳且鲜。</p><p>秋花冒绿水，密叶罗青烟。</p><p>秀色空绝世，馨香为谁传。</p><p>坐看飞霜满，凋此红芳年。</p><p>结根未得所，愿托华池边。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/db29641ecbda4add8c03196b864a6fc1><p class=pgc-img-caption></p></div><h1 class=pgc-h-arrow-right>宫词</h1><p>唐代：顾况</p><p>长乐宫连上苑春，玉楼金殿艳歌新。</p><p>君门一入无由出，唯有宫莺得见人。</p><h1 class=pgc-h-arrow-right>羽林郎</h1><p>两汉：辛延年</p><p>昔有霍家奴，姓冯名子都。</p><p>依倚将军势，调笑酒家胡。</p><p>胡姬年十五，春日独当垆。</p><p>长裾连理带，广袖合欢襦。</p><p>头上蓝田玉，耳后大秦珠。</p><p>两鬟何窈窕，一世良所无。</p><p>一鬟五百万，两鬟千万余。</p><p>不意金吾子，娉婷过我庐。</p><p>银鞍何煜耀，翠盖空踟蹰。</p><p>就我求清酒，丝绳提玉壶。</p><p>就我求珍肴，金盘脍鲤鱼。</p><p>贻我青铜镜，结我红罗裾。</p><p>不惜红罗裂，何论轻贱躯。</p><p>男儿爱后妇，女子重前夫。</p><p>人生有新旧，贵贱不相逾。</p><p>多谢金吾子，私爱徒区区。</p><h1 class=pgc-h-arrow-right>木兰花·池塘水绿风微暖</h1><p>宋代：晏殊</p><p>池塘水绿风微暖。记得玉真初见面。重头歌韵响铮琮，入破舞腰红乱旋。</p><p>玉钩阑下香阶畔。醉后不知斜日晚。当时共我赏花人，点检如今无一半。</p><h1 class=pgc-h-arrow-right>卜算子·风露湿行云</h1><p>宋代：张元干</p><p>风露湿行云，沙水迷归艇。卧看明河月满空，斗挂苍山顶。</p><p>万古只青天，多事悲人境。起舞闻鸡酒未醒，潮落秋江冷。</p><h1 class=pgc-h-arrow-right>双双燕·咏燕</h1><p>宋代：史达祖</p><p>过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。</p><p>芳径。芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。</p><h1 class=pgc-h-arrow-right>浣溪沙</h1><p>宋代：李好古</p><p>为怯＿云挟暑飞。嫩凉故故着征衣。江风吹雨过楼西。未必男儿生不遇，时来咳唾是珠玑。功名终岂壮心违。</p><h1 class=pgc-h-arrow-right>菩萨蛮（回文）</h1><p>宋代：朱熹</p><p>晚红飞尽春寒浅。浅寒春尽飞红晚。尊酒绿阴繁。繁阴绿酒尊。老仙诗句好。好句诗仙老。长恨送年芳。芳年送恨长。</p><h1 class=pgc-h-arrow-right>下泉</h1><p>先秦：佚名</p><p>冽彼下泉，浸彼苞稂。忾我寤叹，念彼周京。</p><p>冽彼下泉，浸彼苞萧。忾我寤叹，念彼京周。</p><p>冽彼下泉，浸彼苞蓍。忾我寤叹，念彼京师。</p><p>芃芃黍苗，阴雨膏之。四国有王，郇伯劳之。</p><h1 class=pgc-h-arrow-right>鼓钟</h1><p>先秦：佚名</p><p>鼓钟将将，淮水汤汤，忧心且伤。淑人君子，怀允不忘。</p><p>鼓钟喈喈，淮水湝湝，忧心且悲。淑人君子，其德不回。</p><p>鼓钟伐鼛，淮有三洲，忧心且妯。淑人君子，其德不犹。</p><p>鼓钟钦钦，鼓瑟鼓琴，笙磬同音。以雅以南，以龠不僭。</p><h1 class=pgc-h-arrow-right>石苍舒醉墨堂</h1><p>宋代：苏轼</p><p>人生识字忧患始，姓名粗记可以休。</p><p>何用草书夸神速，开卷惝恍令人愁。</p><p>我尝好之每自笑，君有此病何年瘳。</p><p>自言其中有至乐，适意无异逍遥游。</p><p>近者作堂名醉墨，如饮美酒销百忧。</p><p>乃知柳子语不妄，病嗜土炭如珍羞。</p><p>君于此艺亦云至，堆墙败笔如山丘。</p><p>兴来一挥百纸尽，骏马倏忽踏九州。</p><p>我书意造本无法，点画信手烦推求。</p><p>胡为议论独见假，只字片纸皆藏收。</p><p>不减钟张君自足，下方罗赵我亦优。</p><p>不须临池更苦学，完取绢素充衾裯。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/b9970742aa3a4c569f145e5fc06acd15><p class=pgc-img-caption></p></div><h1 class=pgc-h-arrow-right>绝句漫兴九首·其二</h1><p>唐代：杜甫</p><p>手种桃李非无主，野老墙低还似家。</p><p>恰似春风相欺得，夜来吹折数枝花。</p><h1 class=pgc-h-arrow-right>九日和韩魏公</h1><p>宋代：苏洵</p><p>晚岁登门最不才，萧萧华发映金罍。</p><p>不堪丞相延东阁，闲伴诸儒老曲台。</p><p>佳节久从愁里过，壮心偶傍醉中来。</p><p>暮归冲雨寒无睡，自把新诗百遍开。</p><h1 class=pgc-h-arrow-right>石州慢·寒水依痕</h1><p>宋代：张元干</p><p>寒水依痕，春意渐回，沙际烟阔。溪梅晴照生香，冷蕊数枝争发。天涯旧恨，试看几许消魂，长亭门外山重叠。不尽眼中青，是愁来时节。</p><p>情切。画楼深闭，想见东风，暗销肌雪。辜负枕前云雨，尊前花月。心期切处，更有多少凄凉，殷勤留与归时说。到得却相逢，恰经年离别。</p><h1 class=pgc-h-arrow-right>鹧鸪天·离恨</h1><p>清代：纳兰性德</p><p>背立盈盈故作羞，手挼梅蕊打肩头。欲将离恨寻郎说，待得郎来恨却休。</p><p>云淡淡，水悠悠。一声横笛锁空楼。何时共泛春溪月，断岸垂杨一叶舟。</p><h1 class=pgc-h-arrow-right>感遇十二首·其四</h1><p>唐代：张九龄</p><p>孤鸿海上来，池潢不敢顾。</p><p>侧见双翠鸟，巢在三珠树。</p><p>矫矫珍木巅，得无金丸惧？</p><p>美服患人指，高明逼神恶。</p><p>今我游冥冥，弋者何所慕！</p><h1 class=pgc-h-arrow-right>惊雪</h1><p>唐代：陆畅</p><p>怪得北风急，前庭如月辉。</p><p>天人宁许巧，剪水作花飞。</p><h1 class=pgc-h-arrow-right>襄阳歌</h1><p>唐代：李白</p><p>落日欲没岘山西，倒着接蓠花下迷。</p><p>襄阳小儿齐拍手，拦街争唱《白铜鞮》。</p><p>旁人借问笑何事，笑杀山公醉似泥。</p><p>鸬鹚杓，鹦鹉杯。</p><p>百年三万六千日， 一日须倾三百杯。</p><p>遥看汉水鸭头绿，恰似葡萄初酦醅。</p><p>此江若变作春酒，垒曲便筑糟丘台。</p><p>千金骏马换小妾，醉坐雕鞍歌《落梅》。</p><p>车旁侧挂一壶酒，凤笙龙管行相催。</p><p>咸阳市中叹黄犬，何如月下倾金罍？</p><p>君不见晋朝羊公一片石，龟头剥落生莓苔。</p><p>泪亦不能为之堕，心亦不能为之哀。</p><p>清风朗月不用一钱买，玉山自倒非人推。</p><p>舒州杓，力士铛，李白与尔同死生。</p><p>襄王云雨今安在？江水东流猿夜声。</p><h1 class=pgc-h-arrow-right>喜迁莺·花不尽</h1><p>宋代：晏殊</p><p>花不尽，柳无穷。应与我情同。觥船一棹百分空。何处不相逢。</p><p>朱弦悄。知音少。天若有情应老。劝君看取利名场。今古梦茫茫。</p><h1 class=pgc-h-arrow-right>西河·大石金陵</h1><p>宋代：周邦彦</p><p>佳丽地。南朝盛事谁记。山围故国绕清江，髻鬟对起。怒涛寂寞打孤城，风樯遥度天际。</p><p>断崖树，犹倒倚。莫愁艇子曾系。空余旧迹郁苍苍，雾沈半垒。夜深月过女墙来，伤心东望淮水。</p><p>酒旗戏鼓甚处市。想依稀、王谢邻里。燕子不知何世。入寻常、巷陌人家，相对如说兴亡，斜阳里。</p><h1 class=pgc-h-arrow-right>太上感应篇</h1><p>宋代：李昌龄</p><p>太上曰：祸福无门，唯人自召。善恶之报，如影随形。是以天地有司过之神依人所犯轻重，以夺人算。算减则贫耗，多逢忧患，人皆恶之，刑祸随之，吉庆避之，恶星灾之，算尽则死。又有三台北斗神君，在人头上，录人罪恶，夺其纪算。又有三尸神，在人身中，每到庚申日，辄上诣天曹，言人罪过。月晦之日，灶神亦然。凡人有过，大则夺纪，小则夺算。其过大小，有数百事，欲求长生者，先须避之。是道则进，非道则退。不履邪径，不欺暗室。积德累功，慈心于物。忠孝友悌，正己化人，矜孤恤寡，敬老怀幼。昆虫草木，犹不可伤。宜悯人之凶，乐人之善，济人之急，救人之危。见人之得，如己之得。见人之失，如己之失。不彰人短，不炫己长。遏恶扬善，推多取少。受辱不怨，受宠若惊。施恩不求报，与人不追悔。所谓善人，人皆敬之，天道佑之，福禄随之。众邪远之，神灵卫之，所作必成，神仙可冀。</p><p>欲求天仙者，当立一千三百善，欲求地仙者，当立三百善；苟或非义而动，背理而行。以恶为能，忍作残害。阴贼良善，暗侮君亲。慢其先生，叛其所事。诳诸无识，谤诸同学。虚诬诈伪，攻讦宗亲。刚强不仁，狠戾自用。是非不当，向背乖宜。虐下取功，谄上希旨。受恩不感，念怨不休。轻蔑天民，扰乱国政。赏及非义，刑及无辜。杀人取财，倾人取位。诛降戮服，贬正排贤。凌孤逼寡，弃法受赂。以直为曲，以曲为直。入轻为重，见杀加怒。知过不改，知善不为。自罪引他，壅塞方术。讪谤贤圣，侵凌道德。射飞逐走，发蛰惊栖，填穴覆巢，伤胎破卵。愿人有失，毁人成功。危人自安，减人自益。以恶易好，以私废公。窃人之能，蔽人之善。形人之丑，讦人之私。耗人货财，离人骨肉。侵人所爱，助人为非，逞志作威，辱人求胜。败人苗稼，破人婚姻。苟富而骄，苟免无耻，认恩推过。嫁祸卖恶。沽买虚誉，包贮险心。挫人所长，护己所短。乘威迫胁，纵暴杀伤。无故剪裁，非礼烹宰。散弃五谷，劳扰众生。破人之家。取其财宝。决水放火，以害民居，紊乱规模，以败人功，损人器物，以穷人用。见他荣贵，愿他流贬。见他富有，愿他破散。见他色美，起心私之。负他货财，原他身死。干求不遂，便生咒恨。见他失便，便说他过。</p><p>见他体相不具而笑之。见他才能可称而抑之。埋蛊厌人，用药杀树。恚怒师傅，抵触父兄。强取强求，好侵好夺。掳掠致富，巧诈求迁。赏罚不平，逸乐过节。苛虐其下，恐吓于他。怨天尤人，呵风骂雨。斗合争讼，妄逐朋党。用妻妾语，违父母训。得新忘故。口是心非，贪冒于财，欺罔其上。造作恶语，谗毁平人。毁人称直，骂神称正，弃顺效逆，背亲向疏。</p><p>指天地以证鄙怀，引神明而鉴猥事。施与后悔，假借不还。分外营求，力上施设。淫欲过度，心毒貌慈。秽食馁人，左道惑众。短尺狭度，轻秤小升。以伪杂真，采取奸利。压良为贱，谩蓦愚人，贪婪无厌，咒诅求直。嗜酒悖乱，骨肉忿争。男不忠良，女不柔顺。不和其室，不敬其夫。每好矜夸，常行妒忌。</p><p>无行于妻子，失礼于舅姑，轻慢先灵，违逆上命。作为无益，怀挟外心。自咒咒他，偏憎偏爱。越井越灶，跳食跳人。损子堕胎，行多隐僻。晦腊歌舞，朔旦号怒。</p><p>对北涕唾及溺，对灶吟咏及哭。又以灶火烧香，秽柴作食。夜起裸露，八节行刑。唾流星，指虹霓。辄指三光，久视日月，春月燎猎，对北恶骂。无故杀龟打蛇，如是等罪，司命随其轻重，夺其纪算。算尽则死，死有余责，乃殃及子孙。又诸横取人财者，乃计其妻子家口以当之，渐至死丧。若不死丧，则有水火盗贼，遗亡器物，疾病口舌诸事，以当妄取之直。又枉杀人者，是易刀兵而相杀也。</p><p>取非羲之财者，譬如漏脯救饥，鸩酒止渴，非不暂饱，死亦及之。夫心起于善，善虽未为，而吉神已随之。或心起于恶，恶虽未为，而凶神已随之。其有曾行恶事，后自改悔，诸恶莫作，众善奉行。久久必获吉庆，所谓转祸为福也。故吉人语善，视善，行善。一日有三善，三年天必降之福。凶人语恶、视恶、行恶，一日有三恶，三年天必降之祸，胡不勉而行之。</p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p3.pstatp.com/large/pgc-image/299cf7db3dee4540ada307fd67b7a185><p class=pgc-img-caption></p></div><p><br></p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/a6f7e909c05e4823a6db3399ead23cad><p class=pgc-img-caption></p></div><p><br></p><div class=pgc-img><img alt="苏先生读诗｜《古诗词精选10000篇大全集》2650—2800篇 柳边深巷" onerror=errorimg.call(this); src=https://p1.pstatp.com/large/pgc-image/8f07ebb3d1454ae49325b1ec07010d9c><p class=pgc-img-caption></p></div></div><div class="post-meta meta-tags"><ul class=clearfix><li><a>'深巷','读诗','古诗词'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>