<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《蒙求》原文及注解：是儿童识字、掌握各科知识的主要启蒙书籍 | 极客快訊</title><meta property="og:title" content="《蒙求》原文及注解：是儿童识字、掌握各科知识的主要启蒙书籍 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/15383623100095f9be465ac"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/658376c.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/658376c.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/658376c.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/658376c.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/658376c.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/658376c.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/658376c.html><link rel=canonical href=https://geekbank.cf/tw/%e7%a7%91%e5%ad%a6/658376c.html><meta property="article:published_time" content="2020-10-29T20:57:41+08:00"><meta property="article:modified_time" content="2020-10-29T20:57:41+08:00"><meta name=Keywords content><meta name=description content="《蒙求》原文及注解：是儿童识字、掌握各科知识的主要启蒙书籍"><meta name=author content="极客快訊"><meta property="og:url" content="/cn/%E7%A7%91%E5%AD%A6/658376c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《蒙求》原文及注解：是儿童识字、掌握各科知识的主要启蒙书籍</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p class=ql-align-center><strong><em>《蒙求》原文及注解</em></strong></p><div class=pgc-img><img alt=《蒙求》原文及注解：是儿童识字、掌握各科知识的主要启蒙书籍 onerror=errorimg.call(this); src=https://p1.pstatp.com/large/pgc-image/15383623100095f9be465ac><p class=pgc-img-caption></p></div><p>王戎简要，裴楷清通。孔明卧龙，吕望非熊。杨震关西，丁宽易东。</p><p>谢安高洁，王导公忠。匡衡凿壁，孙敬闭户。郅都苍鹰，宁成乳虎。</p><p>周嵩狼抗，梁冀跋扈。郗超髯参，王珣短簿。伏波标柱，博望寻河。</p><p>李陵初诗，田横感歌。武仲不休，士衡患多。桓谭非谶，王商止讹。</p><p>嵇吕命驾，程孔倾盖。剧孟一敌，周处三害。胡广补阙，袁安倚赖。</p><p>黄霸政殊，梁习治最。墨子悲丝，杨朱泣岐。朱博乌集，萧芝雉随。</p><p>杜后生齿，灵王出髭。贾谊忌𫛳，庄周畏牺。燕昭筑台，郑庄置驿。</p><p>瓘靖二妙，岳湛连璧。郄诜一枝，戴冯重席。邹阳长裾，王符逢掖。</p><p>鸣鹤日下，士龙云间。晋宣狼顾，汉祖龙颜。鲍靓记井，羊祜识环。</p><p>仲容青云，叔夜玉山。毛义捧檄，子路负米。江革忠孝，王览友弟。</p><p>萧何定律，叔孙制礼。葛丰刺举，息躬历诋。管宁割席，和峤专车。</p><p>时苗留犊，羊续悬鱼。樊哙排闼，辛毗引裾。孙楚漱石，郝隆晒书。</p><p>枚皋诣阙，充国自赞。王衍风鉴，许劭月旦。贺循儒宗，孙绰才冠。</p><p>太叔辨洽，挚仲辞翰。山涛识量，毛玠公方。袁盎却座，卫瓘抚床。</p><p>于公高门，曹参趣装。庶女振风，邹衍降霜。范丹生尘，晏婴脱粟。</p><p>诘汾兴魏，鳖灵王蜀。不疑诬金，卞和泣玉。檀卿沐猴，谢尚鸲鹆。</p><p>泰初日月，季野阳秋。荀陈德星，李郭仙舟。王忳绣被，张氏铜钩。</p><p>丁公遽戮，雍齿先侯。陈雷胶漆，范张鸡黍。周侯山嶷，会稽霞举。</p><p>季布一诺，阮瞻三语。郭文游山，袁宏泊渚。黄琬对日，秦宓论天。</p><p>孟轲养素，扬雄草玄。向秀闻笛，伯牙绝弦。郭槐自屈，南郡犹怜。</p><p>鲁恭驯雉，宋均去兽。广客蛇影，殷师牛斗。元礼模楷，季彦领袖。</p><p>鲁褒钱神，崔烈铜臭。梁竦庙食，赵温雄飞。枚乘蒲轮，郑均白衣。</p><p>陵母伏剑，轲亲断机。齐后破环，谢女解围。凿齿尺牍，荀勖音律。</p><p>胡威推缣，陆绩怀橘。罗含吞鸟，江淹梦笔。李s5清贞，刘驎高率。</p><p>蒋诩三径，许由一瓢。杨仆移关，杜预建桥。寿王议鼎，杜林驳尧。</p><p>西施捧心，孙寿折腰。灵辄扶轮，魏颗结草。逸少倾写，平子绝倒。</p><p>澹台毁璧，子罕辞宝。东平为善，司马称好。公超雾市，鲁般云梯。</p><p>田单火牛，江h5𦶟鸡。蔡裔殒盗，张辽止啼。陈平多辙，李广成蹊。</p><p>陈遵投辖，山简倒载。渊客泣珠，交甫解佩。龚胜不屈，孙宝自劾。</p><p>吕安题凤，子猷访戴。董宣强项，翟璜直言，纪昌贯虱，养由号猿。</p><p>冯衍归里，张昭塞门。苏韶鬼灵，卢充幽婚。震畏四知，秉去三惑。</p><p>柳下直道，叔敖阴德。张汤巧诋，杜周深刻。三王尹京，二鲍纠慝。</p><p>孙康映雪，车胤聚萤。李充四部，井春五经。谷永笔札，顾恺丹青。</p><p>戴逵破琴，谢敷应星。阮宣杖头，毕卓瓮下。文伯羞鳖，孟宗寄鲊。</p><p>史丹青蒲，张湛白马。隐之感邻，王修辍社。阮放八隽，江臮四凶。</p><p>华歆忤旨，陈群蹙容。王濬悬刀，丁固生松。姜维胆斗，卢植音钟。</p><p>桓温奇骨，邓艾大志。杨修捷对，罗友默记。杜康造酒，苍颉制字。</p><p>樗里智囊，边韶经笥。滕公佳城，王果石崖。买妻耻醮，泽室犯斋。</p><p>马后大练，孟光荆钗。颜叔秉烛，宋弘不谐。邓通铜山，郭况金穴。</p><p>秦彭樊辕，侯霸卧辙。淳于炙輠，彦国吐屑。太真玉台，武子金埒。</p><p>巫马戴星，宓贱弹琴。郝廉留钱，雷义送金。逢萌挂冠，胡昭投簪。</p><p>王乔双凫，华佗五禽。程邈隶书，史籀大篆。王承鱼盗，丙吉牛喘。</p><p>贾琮褰帷，郭贺露冕。冯媛当熊，班女辞辇。王充阅市，董生下帷。</p><p>平叔傅粉，弘治凝脂。杨生黄雀，毛子白龟。宿瘤采桑，漆室忧葵。</p><p>韦贤满籝，夏侯拾芥。阮简旷达，袁耽俊迈。苏武持节，郑众不拜。</p><p>郭巨将坑，董永自卖。仲连蹈海，范蠡泛湖。文宝缉柳，温舒截蒲。</p><p>伯道无儿，嵇绍不孤。绿珠坠楼，文君当垆。伊尹负鼎，宁戚叩角。</p><p>赵壹坎𡒄，颜驷蹇剥。龚遂劝农，文翁兴学。晏御扬扬，五鹿岳岳。</p><p>萧朱结绶，王贡弹冠。庞统展骥，仇览栖鹰。葛亮顾庐，韩信升坛。</p><p>王褒柏惨，闵损衣单。蒙恬制笔，蔡伦造纸。孔伋缊袍，祭遵布被。</p><p>周公握发，蔡邕倒屣。王敦倾室，纪瞻出妓。暴胜持斧，张纲埋轮。</p><p>灵运曲笠，林宗折巾。屈原泽畔，渔父江滨。魏勃扫门，潘岳望尘。</p><p>京房推律，翼奉观性。甘宁奢侈，陆凯贵盛。干木富义，于陵辞聘。</p><p>元凯传癖，伯英草圣。冯异大树，千秋小车。漂母进食，孙钟设瓜。</p><p>壶公谪天，蓟训历家。刘玄刮席，晋惠闻蟆。伊籍一拜，郦生长揖。</p><p>马安四至，应璩三入。郭解借交，朱家脱急。虞延克期，盛吉垂泣。</p><p>豫让吞炭，鉏麑触槐。阮孚蜡屐，祖约好财。初平起石，左慈掷杯。</p><p>武陵桃源，刘阮天台。王俭坠车，褚渊落水。季伦锦障，春申珠履。</p><p>甄后出拜，刘桢平视。胡嫔争摴，晋武伤指。石庆数马，孔光温树。</p><p>翟汤隐操，许询胜具。优旃滑稽，落下历数。曼容自免，子平毕娶。</p><p>师旷清耳，离娄明目。仲文照镜，临江折轴。栾巴噀酒，偃师舞木。</p><p>德润佣书，君平卖卜。叔宝玉润，彦辅冰清。卫后发rM，飞燕体轻。</p><p>玄石深湎，刘伶解酲。赵胜谢sB，楚庄绝缨。恶来多力，飞廉善走。</p><p>赵孟疵面，田骈天口。张凭理窟，裴頠谈薮。仲宣独步，子建八斗。</p><p>广汉钩距，弘羊心计。卫青拜幕，去病辞第。郦寄卖友，纪信诈帝。</p><p>济叔不痴，周兄无慧。虞卿担簦，苏章负笈。南风掷孕，商受斮涉。</p><p>广德从桥，君章拒猎。应奉五行，安世三箧。相如题柱，终军弃𦈡。</p><p>孙晨槁席，原宪桑枢。端木辞金，钟离委珠。季札挂剑，徐稚致刍。</p><p>朱云折槛，申屠断鞅。卫玠羊车，王恭鹤氅。管仲随马，苍舒称象。</p><p>丁兰刻木，伯瑜泣杖。陈逵豪爽，田方简傲。黄向访主，陈寔遗盗。</p><p>庞俭凿井，阴方祀灶。韩寿窃香，王蒙市帽。句践投醪，陆抗尝药。</p><p>孔愉放龟，张颢堕鹊。田豫俭素，李恂清约。义纵攻剽，周阳暴虐。</p><p>孟阳掷瓦，贾氏如皋。颜回箪瓢，仲蔚蓬蒿。糜竺收资，桓景登高。</p><p>雷焕送剑，吕虔佩刀。老莱斑衣，黄香扇枕。王祥守奈，蔡顺分椹。</p><p>淮南食时，左思十稔。刘惔倾酿，孝伯痛饮。女娲补天，长房缩地。</p><p>季珪士首，长孺国器。陆玩无人，贾诩非次。何晏神伏，郭奕心醉。</p><p>常林带经，高凤漂麦。孟嘉落帽，庾凯堕帻。龙逢板出，张华台坼。</p><p>董奉活燮，扁鹊起虢。寇恂借一，何武去思。韩子孤愤，梁鸿五噫。</p><p>蔡琰辨琴，王粲覆棋。西门投巫，何谦焚祠。孟尝还珠，刘昆反火。</p><p>姜肱共被，孔融让果。端康相代，亮陟隔坐。赵伦鹠怪，梁孝牛祸。</p><p>桓典避马，王尊叱驭。晁错峭直，赵禹廉倨。亮遗巾帼，备失匕箸。</p><p>张翰适意，陶潜归去。魏储南馆，汉相东阁。楚元置醴，陈蕃下榻。</p><p>广利泉涌，王霸冰合。孔融坐满，郑崇门杂。张堪折辕，周镇漏船。</p><p>郭伋竹马，刘宽蒲鞭。许史侯盛，韦平相延。雍伯种玉，黄寻飞钱。</p><p>王允千里，黄宪万顷。虞斐才望，戴渊锋颖。史鱼黜殡，子囊城郢。</p><p>戴封积薪，耿恭拜井。汲黯开仓，冯驩折券。齐景驷千，何曾食万。</p><p>顾荣锡炙，田文比饭。稚珪蛙鸣。彦伦鹤怨。廉颇负荆，须贾擢发。</p><p>孔翊绝书，申嘉私谒。渊明把菊，真长望月。子房取履，释之结袜。</p><p>郭丹约关，祖逖誓江。贾逵问事，许慎无双。娄敬和亲，白起坑降。</p><p>萧史凤台。宋宗鸡窗。王阳囊衣，马援薏苡。刘整交质，五伦十起。</p><p>张敞画眉，谢鲲折齿。盛彦感螬，姜诗跃鲤。宗资主诺，成瑨坐啸。</p><p>伯成辞耕，严陵去钓。董遇三余，谯周独笑。将闾仰天，王凌呼庙。</p><p>二疏散金，陆贾分橐。慈明八龙，祢衡一鹗。不占陨车，子云投阁。</p><p>魏舒堂堂，周舍谔谔。无盐如漆，姑谢若冰。邾子投火，王思怒蝇。</p><p>符朗皂白，易牙淄渑。周勃织薄。灌婴贩缯。马良白眉，阮籍青眼。</p><p>黥布开关，张良烧栈。陈遗饭感，陶侃酒限。楚昭萍实，束晰竹简。</p><p>曼倩三冬，陈思七步。刘宠一钱，廉范五袴。汜毓字孤，郗鉴吐哺。</p><p>苟弟转酷，严母扫墓。洪乔掷水，陈泰挂壁。王述忿狷。荀粲惑溺。</p><p>宋女愈谨，敬姜犹绩。鲍照篇翰，陈琳书檄。浩浩万古，不可备甄。</p><p>芟繁摭华，尔曹勉旃。</p><p>唐李良荐《蒙求》表</p><p>臣良言：臣闻建官择贤，其来有素；抗表荐士，义或可称。爰自宗周、逮兹炎汉，竞征茂异，咸重儒术。窃见臣境内寄住客前信州司（各本下有“马”字，非。）仓参军李瀚，学艺淹通，理识精究。撰古人状迹，编成音韵，属对类事，无非典实，名曰《蒙求》，约三千言。注下转相敷演，向万余事。瀚家儿童三数岁者，皆善讽读。谈古策事，无减鸿儒。不素谙知，谓疑神遇。司封员外郎李华，当代文宗，名望夙着，与作序云：“不出卷而知天下，（各本有'岂’字，与后李华序不相应。）其《蒙求》哉！”汉朝王子泉制《洞箫赋》，汉帝美其文，令宫人诵习。近代周兴嗣撰《千字文》，亦颁行天下，岂若《蒙求》哉！错综经史，随便训释，童子则固多弘益，老成亦颇览起予。臣属忝宗枝，职备藩捍，每广听远视，采异访奇，未尝遗一才，蔽片善，有可甄录，不敢不具状闻奏。陛下察臣丹诚，广达聪之义；令瀚志学，开奖善之门。伏愿量授一职，微示劝诫。臣良诚惶诚恐，顿首顿首，谨言。【天宝五年八月一日饶州刺史李良上表，令国子司业陆善经为表，表未行，而良授晋，事因寝。】</p><p>唐李华《蒙求》序</p><p>安平李瀚着《蒙求》一篇，列古人言行美恶，参之声律，以授幼童，随而释之，比其终始，则经史百家之要，十得其四五矣。推而引之，源而流之，易于讽习，形于章句，不出卷而知天下，其《蒙求》哉！</p><p>【以上卷子本无，以刻本辅。《周易》有“童蒙求我”之义，李公子以其文碎，不敢轻传，达识者所务训蒙而已。故以《蒙求》为名题其首。每行注两句，人名外传中有别事可记，亦此附之。虽不配上文，所资广博。从《切韵》东字起，每韵四字。】（见杨守敬《日本访书志》卷十一《古钞蒙求》（一卷）。杨谓旧注乃李翰自为之。）</p><p>宋徐子光《蒙求补注·序》</p><p>前言往行载经史，炳若丹青。然简编浩博，未易研究，非真积力久，莫能撮其要。唐李澣搜罗载籍，采古人行事，着为《蒙求》。揣议声韵，以类折偶，剪剔烦芜，掊撷精英，事迹粲然，班班可考。其于属辞备阅，不为无补矣。然鲜究本根，类多舛讹，览者病焉。岂澣之所载然欤？抑亦后世传袭之误也？予尝嘉其用意，而惜其未备，于是渔猎史传，旁求百家，穷本探源，摭华食实，大抵传记无见而语浅谬妄者，就加是正。至于载籍之中，间有故实可以概举者，仍掇其一二大者附焉。庶几照然若日星之丽天，焕然可睹，命曰《补注》。将以备遗忘，而助讨论，不亦文范之捷径欤？时己酉仲冬之月辛卯吉日子光序。</p><p>麟按：此书旧有宋徐子光《补注蒙求》八卷，见陈振孙《直斋书录解题》，又有无名氏二卷本《蒙求集注》，见《四库全书总目提要》。恨不得见，因遍检书史注之，不加删节，俾省翻检之劳也。</p><div class=pgc-img><img alt=《蒙求》原文及注解：是儿童识字、掌握各科知识的主要启蒙书籍 onerror=errorimg.call(this); src=https://p3.pstatp.com/large/pgc-image/15383623743193996a836cb><p class=pgc-img-caption></p></div><p><strong>王戎简要，裴楷清通。</strong></p><p>[注释]《世说·赏誉》：“钟士季目王安丰'阿戎了了解人意’，谓裴公之谈，经日不竭。吏部郎阙，文帝问其人于钟会，会曰：'<strong>裴楷清通</strong>，<strong>王戎简要</strong>，皆其选也。’于是用裴。”《晋书·裴楷传》：“楷字叔则。父徽，魏冀州刺史。楷明悟有识量，弱冠知名，尤精《老》、《易》，少与王戎齐名。钟会荐之于文帝，辟相国掾，迁尚书郎。贾充改定律令，以楷为定科郎。事毕，诏楷于御前执读，平议当否。楷善宣吐，左右属目，听者忘倦。武帝为抚军，妙选僚采，以楷为参军事。吏部郎缺，文帝问其人于钟会。会曰：'<strong>裴楷清通，王戎简要</strong>，皆其选也。’于是以楷为吏部郎。”</p><p><strong>孔明卧龙，吕望非熊。</strong></p><p>[注释]《三国志·蜀书五·诸葛亮传》：“时先主屯新野。徐庶见先主，先主器之，谓先主曰：'诸葛孔明者，<strong>卧龙</strong>也，将军岂愿见之乎？’”裴松之注引《<em>襄阳记》曰：“刘备访世事于司马德操。德操曰：'儒生俗士，岂识时务？识时务者在乎俊杰。此间自有伏龙、凤雏。’备问为谁，曰：'诸葛孔明、庞士元也。’”○《史记·齐太公世家》：“</em>太公望吕尚者，东海上人。……本姓姜氏，从其封姓，故曰吕尚。吕尚盖尝穷困，年老矣，<em>《索隐》：谯周曰：“吕望尝屠牛于朝歌，卖饮于孟津。”</em>以渔钓奸周西伯。西伯将出猎，卜之，曰'所获非龙非<em>螭</em>，非虎<strong>非罴</strong>（麟按：”罴“即”熊“也，故曰非熊。此条一作“渭水非熊”）；所获霸王之辅’。于是周西伯猎，果遇太公于渭之阳，与语大说，曰：'自吾先君太公曰“当有圣人适周，周以兴”。’子真是邪？吾太公望子久矣。’故号之曰'太公望’，载与俱归，立为师。”《六韬·文师》：“文王将田，史编布卜，曰：'田于渭阳，将大得焉。非龙非彨，非虎非罴。兆得公侯，天遗汝师。以之佐昌，施及三王。’”宋洪迈《容斋五笔》卷二辨之云：“后汉崔骃《达旨》云'渔父见兆于元龟’，注文乃引《史记》'非龙非螭，非熊非罴’为证。今之《史记》，盖不然也。'<strong>非熊</strong>’出处，惟此而已。”明张岱《祭少师朱恒岳公文》：“公之功烈，如岳如嵩，公之遇合，非罴<strong>非熊</strong>。”《四库全书总目提要·子部四五·类书一·蒙求集注二卷》辨之甚详：“晋李瀚撰。瀚始末未详。考李匡又《资暇集》，称宗人瀚作蒙求。则亦李勉之族。又五代史《桑维翰传》，称初李瀚为翰林学士，好饮而多酒过，晋高祖发为浮薄。当即其人也。其注不着撰人名氏。案陈振孙《书录解题》曰：补注蒙求八卷，徐子光撰。以李瀚蒙求名句为之注。本句之外，兼及他人事。所言与此书相合，惟八卷之数，与此本二卷不同。然此本卷帙颇重，盖后人以八卷合并也。其书以蒙求原文冠于卷首，后以每二句为一节，各为之注。注中稍嫌宂漫，而颇为精核。如吕望非熊句，以《六韬》原文无非熊字，则引崔骃《达旨》注始用非熊以明之。周嵩狼抗句，以晋嵩传作抗直，则引《世说新语》本作狼抗以明之。贾谊忌鹏句，鹏赋无忌字，则引孔臧《鸮赋》“贾生有识之士忌前鹏焉”以明之。燕昭筑台句，以《史记》乃筑宫非筑台，则引孔融《与曹操书》鲍昭《乐府》皆称筑台以明之。胡昭投簪句，以本传无投簪字，则引挚虞所作昭赞以明之。如斯之类，皆为不苟。凡其事未详，而旧注所说，莫知何据者，如赵孟疵面，子建八斗，苏章负笈，申屠断鞅，龙逢版出，何谦焚词之类，皆疑以传疑，亦不失详愼。其中偶尔失检者，朱翌《猗觉寮杂记》尝摘其毛宝、韩寿二事，今考瞻出妓句，事见《世说新语》，旧注所引不误，而云今本不载。江革忠孝句，事见《南史》，乃以为传后汉之江革，改忠孝为巨孝。颜叔秉烛句，云事出毛公诗传，今诗传实无此文，皆不免小舛。又如刘惔倾酿句，乃误读《世说》，以倾家之倾为倾酒之倾，亦失于纠正。然大致淹通，实初学之津筏也。”</p><p><strong>杨震关西，丁宽易东。</strong></p><p>[注释]《后汉书》卷五四《杨震传》：“杨震字伯起，弘农华阴人也。……震少好学，受欧阳《尚书》于太常桓郁，明经博览，无不穷究。诸儒为之语曰：'<strong>关西</strong>孔子杨伯起’。”○《汉书·儒林传》：“丁宽字子襄，梁人也。初，梁项生从田何受《易》，时宽为项生从者，读《易》精敏，才过项生，遂事何。学成，何谢宽。宽东归，何谓门人曰：'<strong>《易》以东矣</strong>。’”</p><p><strong>谢安高洁，王导公忠。</strong></p><p>[注释]《晋书》卷七四《谢安传》：“尝与王羲之登冶城，悠然遐想，有<strong>高世之志</strong>。羲之谓曰：'夏禹勤王，手足胼胝；文王旰食，日不暇给。今四郊多垒，宜思自效，而虚谈废务，浮文妨要，恐非当今所宜。’安曰：'秦任商鞅，二世而亡，岂清言致患邪？’……安虽受朝寄，然<strong>东山之志始末不渝</strong>，每形于言色。及镇新城，尽室而行，造泛海之装，欲须经略粗定，自江道还东。雅志未就，遂遇疾笃。”麟按：“高洁”指出世也。葛洪《抱朴子·正郭》：“有道之世而臻此者，犹不得复厕高洁之条贯。”○《晋书》卷六五《王导传》：“王导，字茂弘，光禄大夫览之孙也。父裁，镇军司马。导少有风鉴，识量清远。年十四，陈留高士张公见而奇之，谓其从兄敦曰：'此儿容貌志气，将相之器也。’……晋国既建，以导为丞相军咨祭酒。桓彝初过江，见朝廷微弱，谓周𫖮曰：'我以中州多故，来此欲求全活，而寡弱如此，将何以济！’忧惧不乐。往见导，极谈世事，还，谓𫖮曰：'向见管夷吾，无复忧矣。’过江人士，每至暇日，相要出新亭饮宴。周𫖮中坐而叹曰：'风景不殊，举目有江河之异。’皆相视流涕。惟导愀然变色曰：'<strong>当共戮力王室，克复神州</strong>，何至作楚囚相对泣邪！’众收泪而谢之。……于时庾亮以望重地逼，出镇于外。南蛮校尉陶称间说亮当举兵内向，或劝导密为之防。导曰：'吾与元规休戚是同，悠悠之谈，宜绝智者之口。则如君言，<strong>元规若来，吾便角巾还第</strong>，复何惧哉！’又与称书，以为庾公，帝之元舅，宜善事之。于是谗间遂息。”麟按：“戮力王室，克复神州”，忠也；“角巾还第”，不计私利，公也。故曰“公忠”。</p><p><strong>匡衡凿壁，孙敬闭户。</strong></p><p>[注释]《西京杂记》卷二：“匡衡字稚圭，勤学而无烛。邻居有烛而不逮，<strong>衡乃穿壁引其光，以书映光而读之</strong>。邑人大姓，文不识，家富，多书，衡乃与其佣作而不求偿。主人怪问衡，衡曰：'愿得主人书遍读之。’主人感叹，资给以书，遂成大学。衡能说诗，时人为之语曰：'无说诗，匡鼎来；匡说诗，解人颐。’《汉书》卷八一《匡衡传》：“匡衡字稚圭，东海承人也。父世农夫，至衡好学，家贫，庸作以供资用，尤精力过绝人。诸儒为之语曰：'无说《诗》，匡鼎来；匡语《诗》，解人颐。’”鼎，匡小名也。时人畏服之如是。闻者皆解颐欢笑（麟按：数句似解释语，故与前后不关联）。衡邑人有言诗者，衡从之，与语质疑，邑人挫服，倒履而去，衡追之，曰：'先生留听，更理前论。’邑人曰：'穷矣！’遂去不返。”○《后汉书》：“孙敬，字文质，好学，闭户读书。不堪其睡，乃以绳悬之屋梁。人曰'<strong>闭户先生</strong>’。”（《艺文类聚》卷五五引，今本范《书》无）《文选》卷三六任彦升《天监三年策秀才文》：“闭户自精，开卷独得。”李善注引《楚国先贤传》曰：“孙敬入学，闭户牖，精力过人，太学谓曰<strong>闭户生</strong>。入市，市人相语：'<strong>闭户生</strong>来，不忍欺也。’”</p><p><strong>郅都苍鹰，宁成乳虎。</strong></p><p>[注释]《史记·酷吏传》：“ 郅都者，《索隐》：郅音质。杨人也。《集解》：徐广曰：“属河东。”<em>……</em>都为人勇，有气力，公廉，不发私书，问遗无所受，请寄无所听。常自称曰：'已倍亲而仕，身固当奉职死节官下，终不顾妻子矣。’郅都迁为中尉。丞相条侯至贵倨也，而都揖丞相。是时民朴，畏罪自重，而都独先严酷，致行法不避贵戚，列侯宗室见都侧目而视，号曰'<strong>苍鹰</strong>’。”《汉书·酷吏传》：“郅都，河东大阳人也。以郎事文帝。景帝时为中郎将，敢直谏，面折大臣于朝。……都为人，勇有气，公廉，不发私书，问遗无所受，请寄无所听。常称曰：'已背亲而出身，固当奉职死节官下，终不顾妻子矣。’都迁为中尉，丞相条侯至贵居也，而都揖丞相。是时，民朴，畏罪自重，而都独先严酷，致行法不避贵戚，列侯宗室见都侧目而视，号曰'<strong>苍鹰</strong>’。”（麟按：《正义》：“括地志云：'故杨城本秦时杨国，汉杨县城也，今晋州洪洞县也。至隋为杨，唐初改为洪洞，以故洪洞镇为名也。秦及汉皆属河东郡。郅都墓在洪洞县东南二十里。’《汉书》云'郅都，河东大阳人’，班固失之甚也。大阳，今陕州河北县是，亦属河东郡也。”）<em>○</em>《史记·酷吏传》：“宁成家居，上欲以为郡守。御史大夫弘曰：'臣居山东为小吏时，宁成为济南都尉，其治如狼牧羊。成不可使治民。’上乃拜成为关都尉。岁余，关东吏隶郡国出入关者《集解》：《汉书音义》曰：“隶，阅也。”<em>，</em>号曰'<strong>宁见乳虎，无值宁成之怒</strong>’。”（按：在同卷《义纵传》中，《索隐述赞》云：“太上失德，法令滋起。破觚为圆，禁暴不止。奸伪斯炽，惨酷爰始。乳兽扬威，苍鹰侧视。舞文巧诋，怀生何恃！”）</p><p><strong>周嵩狼抗，梁冀跋扈。</strong></p><p>[注释]《世说·识鉴》：“周伯仁（名𫖮）母冬至举酒赐三子曰：'吾本谓度江托足无所，尔家有相，尔等并罗列吾前，复何忧？’周嵩起长跪而泣曰：'不如阿母言。伯仁为人，志大而才短，名重而识暗，好乘人之弊，此非自全之道；<strong>嵩性狼抗</strong>，亦不容于世；唯阿奴（周谟小名）碌碌，当在阿母目下耳！’”《晋书·周𫖮传》：“及王敦构逆，温峤谓𫖮曰：'大将军此举似有所在，当无滥邪？’𫖮曰：'君少年未更事。人主自非尧舜，何能无失，人臣岂可得举兵以协主！共相推戴，未能数年，一旦如此，岂云非乱乎！处仲刚愎强忍，<strong>狼抗</strong>无上，其意宁有限邪！’既而王师败绩，𫖮奉诏诣敦，敦曰：'伯仁，卿负我！’𫖮曰：'公戎车犯顺，下官亲率六军，不能其事，使王旅奔败，以此负公。’敦惮其辞正，不知所答。”○《后汉书·梁统传附》：“冀字伯卓。为人鸢肩豺目，洞精目党眄，口吟舌言，裁能书计。少为贵戚，逸游自恣。性嗜酒，能挽满、弹棋、格五、六博、蹴鞠、意钱之戏，又好臂鹰走狗，骋马斗鸡。初为黄门侍郎，转侍中、虎贲中郎将，越骑、步兵校尉，执金吾。……冲帝又崩，冀立质帝。帝少而聪慧，知冀骄横，尝朝群臣，目冀曰：'<strong>此跋扈将军也</strong>。’冀闻，深恶之，遂令左右进鸩加煮饼，帝即日崩。”</p><p><strong>郗超髯参，王珣短簿。</strong></p><p>[注释]《晋书·郗鉴传附》：“超字景兴，一字嘉宾。少卓荦不羁，有旷世之度，交游士林，每存胜拔，善谈论，义理精微。愔事天师道，而超奉佛。愔又好聚敛，积钱数千万，尝开库，任超所取。超性好施，一日中散与亲故都尽。其任心独诣，皆此类也。桓温辟为征西大将军掾。温迁大司马，又转为参军。温英气高迈，罕有所推，与超言，常谓不能测，遂倾意礼待。超亦深自结纳。时<strong>王珣为温主簿</strong>，亦为温所重。府中语曰：'<strong>髯参军，短主簿</strong>；能令公喜，能令公怒。’超髯，珣短故也。”</p><p><strong>伏波标柱，博望寻河。</strong></p><p>[注释]《后汉书·马援传》：“又交址女子征侧及女弟征贰反，攻没其郡，九真、日南、合浦蛮夷皆应之，寇略岭外六十余城，侧自立为王。于是玺书拜援伏波将军。”《梁书》卷五四《诸夷传》：“林邑国者，本汉日南郡象林县，古越裳之界也。伏波将军马援开汉南境，置此县。其地纵广可六百里，城去海百二十里，去日南界四百余里，北接九德郡。其南界，水步道二百余里，有西国夷亦称王，<strong>马援植两铜柱表汉界处也</strong>。”陈徐陵《孝义寺碑》：“伏波将军，<strong>南表铜柱</strong>。”○《史记·大宛列传》：“（<strong>张</strong>）<strong>骞</strong>身所至者大宛﹑大月氏﹑大夏﹑康居，而传闻其旁大国五六，具为天子言之曰：'……于窴之西，则水皆西流，注西海；其东水东流，注盐泽。盐泽潜行地下，其<strong>南则河源出焉</strong>。’”（麟按：《汉书》卷六一《张骞传》：“张骞，汉中人也，建元中为郎。时，匈奴降者言匈奴破月氏王，以其头为饮器，月氏遁而怨匈奴，无与共击之。汉方欲事灭胡，闻此言，欲通使，道必更匈奴中，乃募能使者。骞以郎应募，使月氏，与堂邑氏奴甘父俱出陇西。……骞以校尉从大将军击匈奴，知水草处，军得以不乏，乃<strong>封骞为博望侯</strong>。”）</p><p><strong>李陵初诗，田横感歌。</strong></p><p>[注释]《汉书》卷五四《李广苏建传》：“（<strong>李</strong>）<strong>陵</strong>字少卿，少为侍中建章监。善骑射，爱人，谦让下士，甚得名誉。武帝以为有广之风，使将八百骑，深入匈奴二千余里，过居延视地形，不见虏，还。拜为骑都尉，将勇敢五千人，教射酒泉、张掖以备胡。”并载其别苏武歌曰：“径万里兮度沙幕，为君将兮奋匈奴。路穷绝兮矢刃摧，士众灭兮名已聩。老母已死，虽欲报恩将安归！”又李陵《与苏武三首》（其一）：“良时不再至，离别在须臾。屏营衢路侧，执手野踟蹰。仰视浮云驰，奄忽交相逾。风波一失路，各在天<em>一</em>隅。长当从此别，且复去斯须。欲因晨风发，送子以贱躯。”（见《文选》卷二九。五言除《古诗十九首》外，最为早出，故曰“<strong>初诗</strong>”）梁沈炯《归魂赋》：“受绕朝之赠策，报<strong>李陵之别篇</strong>。”○《史记·田儋列传》：“后岁余，汉灭项籍，汉王立为皇帝，以彭越为梁王。田横惧诛，而与其徒属五百余人入海，居岛中。<em>……</em>高皇帝乃诏卫尉郦商曰：'齐王田横即至，人马从者敢动摇者致族夷！’乃复使使持节具告以诏商状，曰：'田横来，大者王，小者乃侯耳；不来，且举兵加诛焉。’田横乃与其客二人乘传诣雒阳。……既葬，二客穿其冢旁孔，皆自刭，下从之。高帝闻之，乃大惊，大田横之客皆贤。吾闻其余尚五百人在海中，使使召之。至则闻田横死，亦皆自杀。于是乃知田横兄弟能得士也。”张守节《正义》：“齐田横墓在偃师西十五里。崔豹《古今注》云：'《薤露》、《蒿里》，送哀歌也，出田横门人。横自杀，<strong>门人伤之而作悲歌</strong>，言人命如薤上露，易晞灭。至李延年乃分为二曲，《薤露》送王公贵人，《蒿里》送士大夫庶人，使挽逝者歌之，俗呼为<strong>挽歌</strong>。’”</p><p><strong>武仲不休，士衡患多。</strong></p><p>[注释]《后汉书·文苑传》：“傅毅字<strong>武仲</strong>，扶风茂陵人也。少傅学。……建初中，肃宗博召文学之士，以毅为兰台令史，拜郎中，与班固、贾逵共典校书。”魏文帝《典论·论文》：“文人相轻，自古而然。傅毅之于班固，伯仲之间耳，而固小之，与弟超书曰：'武仲以能属文为兰台令史，<strong>下笔不能自休</strong>。’”魏吴质《答魏太子笺》：“摛藻下笔，鸾龙之文奋矣。”李善注引班固与弟超书曰：“傅武仲<strong>下笔不休</strong>。”○《晋书·陆机传》：“陆机，字士衡，吴郡人也。……机天才秀逸，辞藻宏丽，张华尝谓之曰：'人之为文，常恨才少，而<strong>子更患其多</strong>。’弟云尝与书曰：'君苗见兄文，辄欲烧其笔砚。’后葛洪著书，称'机文犹玄圃之积玉，无非夜光焉，五河之吐流，泉源如一焉。其弘丽妍赡，英锐漂逸，亦一代之绝乎！’其为人所推服如此。”（亦见钟嵘《诗品》）</p><p><strong>桓谭非谶，王商止讹。</strong></p><p>[注释]《后汉书·桓谭传》：“桓谭字君山，沛国相人也。……是时，<strong>帝方信谶</strong>，多以决定嫌疑。又酬赏少薄，天下不时安定。谭复上疏曰：'臣前献瞽言，未蒙诏报，不胜愤懑，冒死得陈。愚夫策谋，有益于政道者，以合人心而得事理也。凡人情忽于见事而贵于异闻，观先王之所记述，咸以仁义正道为本，非有奇怪虚诞之事。盖天道性命，圣人所难言也。自子贡以下，不得而闻，况后世浅儒，能通之乎！<strong>今诸巧慧小才伎数之人，增益图书，矫称谶记，以欺惑贪邪，诖误人主，焉可不抑远之哉！</strong>臣谭伏闻陛下穷折方士黄白之术，甚为明矣；而乃欲听纳谶记，又何误也！其事虽有时合，譬犹卜数只偶之类。陛下宜垂明听，发圣意，屏群小之曲说，述《五经》之正义，略雷同之俗语，详通人之雅谋。又臣闻安平则尊道术之士，有难则贵介胄之臣。今圣朝兴复祖统，为人臣主，而四方盗贼未尽归伏者，此权谋未得也。臣谭伏观陛下用兵，诸所降下，既无重赏以相恩诱，或至虏掠夺其财物，是以兵长渠率，各生孤疑，党辈连结，岁月不解。古人有言曰：“天下皆知取之为取，而莫知与之为取。”陛下诚能轻爵重赏，与士共之，则何招而不至，何说而不释，何向而不开，何征而不克！如此，则能以狭为广，以迟为速，亡者复存，失者复得矣。’”《北齐书》卷四五樊逊对曰：“无令<strong>桓谭非谶</strong>，官止于郡丞；赵壹负才，位终于计掾。”○《汉书·王商传》：“商字子威，涿郡蠡吾人也，徙杜陵。……建始三年秋，京师民无故相惊，言大水至，百姓奔走相蹂躏，老弱号呼，长安中大乱。天子亲御前殿，召公卿议。大将军凤以为太后与上及后宫可御船，令吏民上长安城以避水。群臣皆从凤议。左将军商独曰：'自古无道之国，水犹不冒城郭。今政治和平，世无兵革，上下相安，何因当有大水一日暴至？<strong>此必讹言也，不宜令上城，重惊百姓</strong>。’上乃止。有顷，长安中稍定，问之，果讹言。上于是美壮商之固守，数称其议。而凤大惭，自恨失言。”</p><p><strong>嵇吕命驾，程孔倾盖。</strong></p><p>[注释] 干宝《晋纪》：“初，<strong>吕安友嵇康</strong>，<strong>相思则命驾</strong>，千里从之。”《晋书·嵇康传》：“嵇康，字叔夜，谯国铚人也。其先姓奚，会稽上虞人，以避怨，徙焉。铚有嵇山，家于其侧，因而命氏。……性绝巧而好锻。宅中有一柳树甚茂，乃激水圜之，每夏月，居其下以锻。<strong>东平吕安服康高致，每一相思，辄千里命驾</strong>，康友而善之。”○《家语·致思》：“<strong>孔子之郯，遭程子于涂，倾盖而语终日</strong>，甚相亲。顾谓子路曰：'取束帛以赠先生。’子路屑然对曰：'由闻之：士不中间见，女嫁无媒，君子不以交，礼也。’有间，又顾谓子路，子路又对如初。孔子曰：'由！《诗》不云乎：“有美一人，清扬婉兮。邂逅相遇，适我愿兮。”今程子天下士也，于斯不赠，则终身不能见也，小子行之。’”<strong>剧孟一敌，周处三害。</strong></p><p>[注释]《汉书·游侠传》：“剧孟者，洛阳人也。周人以商贾为资，剧孟以侠显。吴、楚反时，条侯为太尉，乘传东，将至河南，<strong>得剧孟</strong>，喜曰：'吴、楚举大事而不求剧孟，吾知其无能为已。天下骚动，大将军得之，<strong>若一敌国</strong>’云。”○《世说·自新》：“周处年少时，凶强侠气，为乡里所患。又义兴水中有蛟，山中有白额虎，皆暴犯百姓，义兴人谓为'<strong>三横</strong>’，而处尤剧。或说处杀虎斩蛟，实冀三横唯余其一。处即刺杀虎，又入水击蛟，蛟或浮或没，行数十里，处与之俱。经三日三夜，乡里皆谓已死，更相庆。竟杀蛟而出，闻里人相庆，始知为人情所患，有自改意。乃自吴寻二陆，平原不在，正见清河，具以情告，并云欲自修改，而年已蹉跎，终无所成。清河曰：'古人贵朝闻夕死，况君前途尚可？且人患志之不立，亦何忧令名不彰邪？’处遂改厉，终为忠臣孝子。”《晋书·周处传》：“周处，字子隐，义兴阳羡人也。父鲂，吴鄱阳太守。处少孤，未弱冠，膂力绝人，好驰骋田猎，不修细行，纵情肆欲，州曲患之。处自知为人所恶，乃慨然有改励之志，谓父老曰：'今时和岁丰，何苦而不乐耶？’父老叹曰：'三害未除，何乐之有！’处曰：'何谓也？’答曰：'<strong>南山白额猛兽，长桥下蛟，并子为三矣</strong>。’处曰：'若此为患，吾能除之。’父老曰：'子若除之，则一郡之大庆，非徒去害而已。’处乃入山射杀猛兽，因投水搏蛟，蛟或沈或浮，行数十里，而处与之俱，经三日三夜，人谓死，皆相庆贺。处果杀蛟而反，闻乡里相庆，始知人患己之甚，乃入吴寻二陆。时机不在，见云，具以情告，曰：'欲自修而年已蹉跎，恐将无及。’云曰：'古人贵朝闻夕改，君前途尚可，且患志之不立，何忧名之不彰！’处遂励志好学，有文思，志存义烈，言必忠信克己。”</p><p><strong>胡广补阙，袁安倚赖。</strong></p><p>[注释]《后汉书·胡广传》：“胡广字伯始，南郡华容人也。……性温柔谨素，常逊言恭色。达练事体，明解朝章。虽无謇直之风，<strong>屡有补阙之益</strong>。故京师谚曰：'万事不理，问伯始；天下中庸，有胡公。’”○《后汉书·袁安传》：“袁安字邵公，汝南汝阳人也。……安以天子幼弱，外戚擅权，每朝会进见，及与公卿言国家事，未尝不噫呜流涕。<strong>自天子及大臣皆恃赖之</strong>。四年春，薨，朝廷痛惜焉。”</p><p><strong>黄霸政殊，梁习治最。</strong></p><p>[注释]《汉书·循吏传》：“黄霸字次公，淮阳阳夏人也，以豪杰役使徙云陵。霸少学律令，喜为吏，武帝末以待诏入钱赏官，补侍郎谒者，坐同产有罪，劾免。……时，上垂意于治，数下恩泽诏书，吏不奉宣。太守霸为选择良吏，分部宣布诏令，令民咸知上意，使邮亭乡官皆畜鸡豚，以赡鳏寡贫穷者。然后为条教，置父老师帅伍长，班行之于民间，劝以为善，防奸之意，及务耕桑，节用殖财，种树畜养，去食谷马，米盐靡密。初若烦碎，然霸精力能推行之。吏民见者，语次寻绎，问它阴伏，以相参考。尝欲有所司察，择长年廉吏遣行，属令周密。吏出，不敢舍邮亭，食于道旁，乌攫其肉。民有欲诣府口言事者适见之，霸与语，道此。后日，吏还谒霸，霸见迎劳之，曰：'甚苦！食于道旁乃为乌所盗肉。’吏大惊，以霸具知其起居，所问豪嫠，不敢有所隐。鳏寡孤独，有死无以葬者，乡部书言，霸具为区处：某所大木可以为棺，某亭猪子可以祭。吏往，皆如言。<strong>其识事聪明如此</strong>，<strong>吏民不知所出，咸称神明</strong>。奸人去入它郡，盗贼日少。”（麟按：黄霸可谓廉吏而忠于职守者矣，然过于精明，百姓有无处藏掖处，有无理骚扰处，故东坡诗云：“龚黄满朝人更苦”，信矣）○《三国志·魏书·梁习传》：“梁习字子虞，陈郡柘人也，为郡纲纪。……文帝践阼，复置幷州，复为刺史，进封申门亭侯，邑百户；<strong>政治常为天下最</strong>。太和二年，征拜大司农。习在州二十余年，而居处贫穷，无方面珍物，明帝异之，礼赐甚厚。”</p><p><strong>墨子悲丝，杨朱泣岐。</strong></p><div class=pgc-img><img alt=《蒙求》原文及注解：是儿童识字、掌握各科知识的主要启蒙书籍 onerror=errorimg.call(this); src=https://p1.pstatp.com/large/pgc-image/15383624419437f1bcd922b><p class=pgc-img-caption></p></div><p>[注释]《墨子·所染》：“子墨子言，见染丝者而叹曰：'染于苍则苍，染于黄则黄；所入者变，其色亦变。五入必，而已则为五色矣。故染不可不慎也。’”○《列子·杨朱》：“杨子之邻人亡羊，既率其党，又请杨子之竖追之。杨子曰：'嘻！亡一羊，何追者之众？’邻人曰：'多歧路。’既反，问：'获羊乎？’曰：'亡之矣。’曰：'奚亡之？’曰：'歧路中中又有歧焉，吾不知所之，所以反也。’<strong>杨子戚然变容，不言者移时，不笑者竟日</strong>。”《淮南子·说林训》：“<strong>杨子见逵（歧）路而哭之</strong>，为其可以南，可以北；<strong>墨子见练丝而泣之</strong>，为其可以黄，可以黑。”</p><p><strong>朱博乌集，萧芝雉随。</strong></p><p>[注释]《汉书·朱博传》：“朱博字子元，杜陵人也。家贫，少时给事县为亭长，好客少年，捕搏敢行。稍迁为功曹，伉侠好交，随从士大夫，不避风雨。……是时，御史府吏舍百余区井水皆竭；又其府中列柏树，常<strong>有野乌数千栖宿其上</strong>，晨去暮来，号日“朝夕乌”，乌去不来者数月，长老异之。”《汉书》：“朱博为御史大夫，府中列柏，<strong>有野乌数千栖其上</strong>。”（《艺文类聚》卷八三引）○萧广济《孝子传》：“萧芝至孝，除尚书郎。<strong>有雉数十头</strong>，饮啄宿止，<strong>当上直，送至歧路；下直入门，飞鸣车侧</strong>。”（《艺文类聚》卷九十引）</p><p><strong>杜后生齿，灵王出髭。</strong></p><p>[注释]《晋书·后妃传下》：“<strong>成恭杜皇后</strong>，讳陵阳，京兆人，镇南将军预之曾孙也。……后少有姿色，然长犹无齿，有来求婚者辄中止。及帝纳采之日，<strong>一夜齿尽生</strong>。改宣城陵阳县为广阳县。七年三月，后崩，年二十一。”○《左·昭公二十六年传》：“王子朝使告于诸侯曰：'……在定王六年，秦人降妖，曰：“<strong>周其有髭王</strong>，亦克能修其职。诸侯服享，二世共职。王室其有间王位，诸侯不图，而受其乱灾。”<strong>至于灵王，生而有髭</strong>。王甚神圣，无恶于诸侯。’”（《太平御览》卷八五引略同）《史记·周本纪》：“十四年，简王崩，子灵王泄心立。灵王二十四年，齐崔杼弑其君庄公。二十七年，灵王崩。”<em>《集解》引《皇览》曰：“灵王冢在河南城西南柏亭西周山上。盖以</em><strong><em>灵王生而有髭</em></strong><em>，而神，故谥灵王。其冢，民祀之不绝。”</em></p><p><strong>贾谊忌𫛳，庄周畏牺。</strong></p><p>[注释]《汉书·贾谊传》：“贾谊，雒阳人也，年十八，以能诵诗书属文称于郡中。河南守吴公闻其秀材，召置门下，甚幸爱。文帝初立，闻河南守吴公治平为天下第一，故与李斯同邑，而尝学事焉，征以为廷尉。廷尉乃言谊年少，颇通诸家之书。文帝召以为博士。”贾谊《𫛳鸟赋·序》：“谊为长沙王傅，三年，<strong>有𫛳鸟飞入谊舍</strong>，止于坐隅，𫛳似鸮，不祥鸟也。谊既以谪居长沙，长沙卑湿，谊自伤悼，以为寿不得长，乃为赋以自广。”（亦见《史记·屈原贾生列传》）○《庄子·列御寇》：“或聘于庄子，庄子应其使曰：'子见夫<strong>牺牛</strong>乎？衣以文绣，食以刍菽，及其牵而入于太庙，虽欲为孤犊，其可得乎？’”</p><p><strong>燕昭筑台，郑庄置驿。</strong></p><p>[注释]《文选》卷二九鲍照《放歌行》：“岂伊白璧赐，将起黄金台。”李善注引《上谷郡图经》曰：“黄金台，易水东南十八里，<strong>燕昭王置千金于台上</strong>，以延天下之士。”又引王隐《晋书》曰：“建武初，段匹䃅推刘琨为大都督，结盟讨石勒，进屯故安县故<strong>燕太子丹金台</strong>。”《战国策·燕策一》：“燕昭王收破燕后即位，卑身厚币，欲将以报仇，故往见郭隗先生曰：'齐因孤国之乱，而袭破燕，孤极知燕小力少，不足以报。然得贤士与共国，以雪先生之耻，孤之愿也。敢问以国报仇者奈何？’郭隗先生对曰：'帝者与师处，王者与友处，霸者与臣处，亡国与役处。……臣闻古之人君，有以千金求千里马者，三年不能得，涓人言于君曰：“请求之。”君遣之，三月，得千里马，马已死，买其首五百金，反以报君。君大怒曰：“所求者生马，安事死马而捐五百金？”涓人对曰：“死马且买之五百金，况生马乎？天下必以王为能市马，马今至矣。”于是不能期年，千里马至者三。今王诚欲致士，先从隗始；隗且见事，况贤于隗者乎？岂远千里哉？’于是昭王为隗<strong>筑宫</strong>而师之。乐毅自魏往，邹衍自齐往，剧辛自赵往，士争凑燕。”李白《古风》：“<strong>燕昭延郭隗，遂筑黄金台</strong>。”又《南奔书怀》：“侍笔<strong>黄金台</strong>，传觞青玉案。”宋叶大庆《考古质疑》、明刘侗《帝京景物略·黄金台》辩之尤详。可参观。○《史记·汲郑列传》：“<strong>郑当时者，字庄</strong>，陈人也。其先郑君尝为项籍将；籍死，已而属汉。高祖令诸故项籍臣名籍，郑君独不奉诏。诏尽拜名籍者为大夫，而逐郑君。郑君死孝文时。郑庄以任侠自喜，脱张羽于厄，声闻梁楚之间。孝景时，为太子舍人。每五日洗沐，<strong>常事驿马长安诸郊，存诸故人</strong>，请谢宾客，夜以继日，至其明旦，常恐不遍。庄好黄老之言，其慕长者如恐不见。年少官薄，然其游知交皆其大父行，天下有名之士也。武帝立，庄稍迁为鲁中尉、济南太守、江都相，至九卿为右内史。以武安侯、魏其时议，贬秩为詹事，迁为大农令。”</p><p><strong>瓘靖二妙，岳湛连璧。</strong></p><p>[注释]《晋书·卫瓘传》：“<strong>卫瓘</strong>，字伯玉，河河东安邑人也。……瓘学问深博，明习文艺，与尚书郎<strong>敦煌索靖</strong>俱善草书，时人号为'<strong>一台二妙</strong>’。汉末张芝亦善草书，论者谓瓘得伯英筋，靖得伯英肉。”○《晋书·夏侯湛传》：“<strong>夏侯湛</strong>，字孝若，谯国谯人也。祖威，魏兖州刺史。父庄，淮南太守。湛幼有盛才，文章宏富，善构新词，而美容观，与<strong>潘岳</strong>友善，每行止，同舆接茵，京都谓之'<strong>连璧</strong>’。”</p><p><strong>郄诜一枝，戴冯重席。</strong></p><p>[注释]《晋书·郄诜传》：“郄诜，字广基，济阴单父人也。父晞，尚书左丞。诜博学多才，瑰伟倜傥，不拘细行，州郡礼命并不应。泰始中，诏天下举贤良直言之士，太守文立举诜应选。……累迁雍州刺史。武帝于东堂会送，问诜曰：'卿自以为何如？’诜对曰：'臣举贤良对策，为天下第一，<strong>犹桂林之一枝</strong>，昆山之片玉。’帝笑。侍中奏免诜官，帝曰：'吾与之戏耳，不足怪也。’诜在任威严明断，甚得四方声誉。卒于官。”王隐《晋书》曰：“武帝问郄诜：'卿自以为何？’诜对曰：'臣举贤良对策，为天下第一；<strong>犹桂林之一枝</strong>，若昆山之片玉。’帝笑，侍中奏免诜，诏曰：'吾与戏耳。’”（《艺文类聚》卷二五引）○《后汉书·儒林传》：“<strong>戴凭</strong>字次仲，汝南平舆人也。习《京氏易》。年十六，郡举明经，征试博士，拜郎中。……正旦朝贺，百僚毕会，帝令群臣能说经者更相难诘，义有不通，辄夺其席以益通者，<strong>凭遂重坐五十余席</strong>。故京师为之语曰'解经不穷戴侍。在职十八年，卒于官，诏赐东园梓器，钱二十万。”谢承《后汉书》曰：“<strong>戴冯</strong>，字次仲。拜郎中，正旦朝贺，帝令群臣说经义，有不通者，辄夺其席，以益通者。<strong>冯重五十席</strong>，京师议曰：'解经不穷戴侍中’。”（《艺文类聚》卷五五引）（麟按：“冯”与“凭”音义通）</p><p><strong>邹阳长裾，王符逢掖。</strong></p><p>[注释] 邹阳《上书吴王》：“今臣尽知毕议，易精极虑，则无国而不可奸：饰固陋之心，则<strong>何王之门不可曳长裾乎</strong>？”（《文选》卷三）○《后汉书·王符传》：“王符字节信，安定临泾人也。少好学，有志操，与马融、窦章、张衡、崔瑗等友善。安定俗鄙庶孽，而符无外家，为乡人所贱。自和、安之后，世务游宦，当涂者更相荐引，而符独耿介不同于俗，以此遂不得升进。志意蕴愤，乃隐居著书三十余篇，以讥当时失得，不欲章显其名，故号曰《潜夫论》。其指讦时短，讨谪物情，足以观见当时风政。……后度辽将军皇甫规解官归安定，乡人有以贷得雁门太守者，亦去职还家，书刺谒规。规卧不迎，既入而问：'卿前在郡食雁美乎？’有顷，又白王符在门。规素闻符名，乃惊遽而起，衣不及带，屣履出迎，援符手而还，与同坐，极欢。时人为之语曰：'徒见二千石，<strong>不如一缝掖</strong>。’言书生道义之为贵也。”（麟按“逢”“缝”通假）</p><p><strong>鸣鹤日下，士龙云间。</strong></p><p>[注释]《世说·排调》：“荀鸣鹤（名隐）陆士龙（名云）未相识，俱会张茂先（名华）坐。张令其语，以其并有大才，可勿作常语。陆举手曰：'<strong>云间陆士龙</strong>。’荀答曰：'<strong>日下荀鸣鹤</strong>。’陆曰：'既开青云，睹白雉，何不张尔弓，布尔矢？’荀答曰：'本谓云龙骙骙，定是山鹿野麋；兽弱弩强，是以发迟。’张乃抚掌大笑。” 《晋书·陆云传》：“云字士龙，六岁能属文，性清正，有才理。少与兄机齐名，虽文章不及机，而持论过之，号曰'二陆’。幼时吴尚书广陵闵鸿见而奇之，曰：'此儿若非龙驹，当是凤雏。’后举云贤良，时年十六。吴平，入洛。机初诣张华，华问云何在。机曰：'云有笑疾，未敢自见。’俄而云至。华为人多姿制，又好帛绳缠须。云见而大笑，不能自已。先是，尝着缞绖上船，于水中顾见其影，因大笑落水，人救获免。云与荀隐素未相识，尝会华坐，华曰：'今日相遇，可勿为常谈。’云因抗手曰：'<strong>云间陆士龙</strong>。’隐曰：'<strong>日下荀鸣鹤</strong>。’鸣鹤，隐字也。云又曰：'既开青云睹白雉，何不张尔弓，挟尔矢？’隐曰：'本谓是云龙骙骙，乃是山鹿野麋。兽微弩强，是以发迟。’华抚手大笑。刺史周浚召为从事，谓人曰：'陆士龙，当今之颜子也。’”</p><p><strong>晋宣狼顾，汉祖龙颜。</strong></p><p>[注释]《晋书·宣帝纪》：“宣皇帝讳懿，字仲达，河内温县孝敬里人，姓司马氏。……帝内忌而外宽，猜忌多权变。<strong>魏武察帝有雄豪志，闻有狼顾相</strong>。欲验之。乃召使前行，令反顾，面正向后而身不动。”○《史记·高祖本纪》：“<strong>高祖为人，隆准而龙颜</strong>。”司马贞《索隐》曰：“文颖曰：'高祖感龙而生，故其<strong>颜貌似龙</strong>，长颈而高鼻。’”</p><p><strong>鲍靓记井，羊祜识环。</strong></p><p>[注释]《晋书·鲍靓传》：“鲍靓，字太玄，东海人也。年五岁，语父母云：'<strong>本是曲阳李家儿</strong>，<strong>九岁坠井死</strong>。’其父母寻访得李氏，推问皆符验。靓学兼内外，明天文河洛书，稍迁南阳中部都尉，为南海太守。尝行部入海，遇风，饥甚，取白石煮食之以自济。王机时为广州刺史，入厕，忽见二人着乌衣，与机相捍，良久擒之，得二物似乌鸭。靓曰：'此物不祥。’机焚之，径飞上天，机寻诛死。靓尝见仙人阴君，授道诀，百余岁卒。”○《晋书·羊祜传》：“羊祜，字叔子，泰山南城人也。……祜年五岁，时令乳母取所弄<strong>金环</strong>。乳母曰：'汝先无此物。’<strong>祜即诣邻人李氏东垣桑树中探得之</strong>。主人惊曰：'此吾亡儿所失物也，云何持去！’乳母具言之，李氏悲惋。时人异之，谓李氏子则祜之前身也。又有善相墓者，言祜祖墓所有帝王气，若凿之则无后，祜遂凿之。相者见曰：'犹出折臂三公’，而祜竟堕马折臂，位至公而无子。”</p><p><strong>仲容青云，叔夜玉山。</strong></p><p>[注释]《晋书·阮籍传附》：“（阮）咸字<strong>仲容</strong>。父熙，武都太守。咸任达不拘，与叔父籍为竹林之游，当世礼法者讥其所为。咸与籍居道南，诸阮居道北，北阮富而南阮贫。七月七日，北阮盛晒衣服，皆锦绮粲目，咸以竿挂大布犊鼻于庭。人或怪之，答曰：'未能免俗，聊复尔耳！’”颜延之《五君咏五首》：“<strong>仲容青云器</strong>，实禀生民秀。”（《文选》卷二一。《晋书·阮籍传附》：“太原郭奕高爽有识量，知名于时，少所推先，见咸心醉，不觉叹焉。”所叹服者或为青云之器。）○《晋书·嵇康传》：“嵇康，字<strong>叔夜</strong>，谯国铚人也。其先姓奚，会稽上虞人，以避怨，徙焉。铚有嵇山，家于其侧，因而命氏。兄喜，有当世才，历太仆、宗正。康早孤，有奇才，远迈不群。身长七尺八寸，美词气，有风仪，而土木形骸，不自藻饰，人以为龙章凤姿，天质自然。恬静寡欲，含垢匿瑕，宽简有大量。学不师受，博览无不该通，长好《老》《庄》。与魏宗室婚，拜中散大夫。常修养性服食之事，弹琴咏诗，自足于怀。”《世说·容止》：“嵇康身长七尺八寸，风姿特秀，见者叹曰：'萧萧萧萧，爽朗清举。’或云'萧萧如松下风，高而徐引。’山公（名涛，字巨源）曰：'嵇叔夜之为人也，岩岩若孤松之独立；<strong>其醉也，傀俄若玉山之将崩</strong>。’”又“时人目夏侯太初（名玄）'朗朗如日月之入怀’，李安国（名丰）'<strong>颓唐如玉山之将崩</strong>’。”</p><p><strong>毛义捧檄，子路负米。</strong></p><p>[注释]《文选》卷五七颜延年《陶征士诔（并序）》：“远惟田生致亲之议，<strong>追悟毛子捧檄之怀</strong>。”李善注引范晔《后汉书》曰：“庐江<strong>毛义</strong>，字少卿。家贫，以孝称。南阳人张奉慕其名，往候之。坐定而府檄适到，以义守令。<strong>义捧檄而入</strong>，喜动颜色。奉者志尚之士，心贱之，自恨来，固辞而去。及义母死，去官行服。数辟公府，为县令，进退必以礼。后举贤良，公交车征，遂不至。张奉叹曰：'贤者固不可测，<strong>往日之喜，为亲屈也</strong>。’”《东观汉记》：“庐江毛义，少时家贫，以孝行称。南阳张奉慕其义，往候之，坐定而府檄适至，以义守令。<strong>义奉檄而入</strong>，喜动颜色。”○ 《孔子家语·致思》：“子路见于孔子曰：'负重涉远，不择地而休；家贫亲老，不择禄而仕。昔者，由也事二亲之时，常食藜藿之食，<strong>为亲负米百里之外</strong>。亲没之后，南游于楚，从车百乘，积粟万锺，重茵而坐，列鼎而食。愿欲食藜藿，为亲负米，不可得复也！枯鱼衔索，几何不蠹？二亲之寿，忽若过隙。’孔子曰：'由也事亲，可谓生事尽力，死事尽思者也！’”（刘向《说苑·建本》略同）</p><p><strong>江革忠孝，王览友弟。</strong></p><p>[注释]《梁书》卷三六《江革传》：“江革，字休映，济阳考城人也。祖齐之，宋尚书金部郎。父柔之，齐尚书仓部郎，有孝行，以母忧毁卒。革幼而聪敏，早有才思，六岁便解属文。柔之深加赏器，曰：'此儿必兴吾门。’九岁，丁父艰，与弟观同生孤贫，傍无师友，兄弟自相训勖，读书精力不倦。<strong>十六丧母，以孝闻</strong>。服阕，与观俱诣太学，补国子生，举高第。齐中书郎王融、吏部谢朓雅相钦重。朓尝宿卫，还过候革，时大雪，见革弊絮单席，而耽学不倦，嗟叹久之，乃脱所着襦，并手割半毡与革充卧具而去。司徒竟陵王闻其名，引为西邸学士。……除少府卿，出为贞威将军、北中郎南康王长史、广陵太守，改授镇北豫章王长史，将军、太守如故。时魏徐州刺史元法僧降附，革被敕随府王镇彭城。城既失守，革素不便马，乃泛舟而还，途经下邳，遂为魏人所执。魏徐州刺史元延明闻革才名，厚加接待。革称患脚不拜，延明将加害焉，见革辞色严正，更相敬重。……延明逼之逾苦，将加棰扑。革厉色而言曰：'江革行年六十，<strong>不能杀身报主，今日得死为幸，誓不为人执笔</strong>。’延明知不可屈，乃止。日给脱粟三升，仅余性命。……乃除都官尚书。将还，民皆恋惜之，赠遗无所受。送故依旧订舫，革并不纳，惟乘台所给一舸。舸艚偏欹，不得安卧。或谓革曰：'船既不平，济江甚险，当移徙重物，以迮轻艚。’革既无物，乃于西陵岸取石十余片以实之。其清贫如此。”○《晋书·王祥传附》：“（王）览字玄通。母朱，遇祥无道。<strong>览年数岁，见祥被楚挞，辄涕泣抱持</strong>。至于成童，每谏其母，其母少止凶虐。朱屡以非理使祥，览辄与祥俱。又虐使祥妻，览妻亦趋而共之。朱患之，乃止。祥丧父之后，渐有时誉。朱深疾之，密使鸩祥。览知之，径起取酒。祥疑其有毒，争而不与，朱遽夺反之。自后朱赐祥馔，<strong>览辄先尝</strong>。朱惧览致毙，遂止。<strong>览孝友恭恪</strong>，名亚于祥。及祥仕进，览亦应本郡之召，稍迁司徒西曹掾、清河太守。”（麟按：《尚书·君陈》：“惟孝友于兄弟。”《说文》：“悌，善兄弟也。”贾宜《道术》：“弟爱兄谓之悌。”白居易《和答诗·和＜阳城驿＞》：“上言阳公行，友悌无等夷，骨肉同衾裯，至死不相离。”）</p><p><strong>萧何定律，叔孙制礼。</strong></p><p>[注释]《史记·萧相国世家》：“萧相国何者，沛丰人也。……汉王引兵东定三秦，何以丞相留收巴蜀，填抚谕告，使给军食。汉二年，汉王与诸侯击楚，何守关中，侍太子，治栎阳。<strong>为法令约束</strong>，立宗庙社稷宫室县邑，辄奏上，可，许以从事；即不及奏上，辄以便宜施行，上来以闻。”又《史记·曹相国世家》：“参代何为汉相国，举事无所变更，一遵萧何约束。……参曰：'陛下言之是也。且<strong>高帝与萧何定天下，法令既明</strong>，今陛下垂拱，参等守职，遵而勿失，不亦可乎？’惠帝曰：'善。君休矣！’”（故后世有“萧规曹随”之目）○《史记·叔孙通传》：“<strong>叔孙通</strong>者，薛人也。……汉五年，已并天下，诸侯共尊汉王为皇帝于定陶，叔孙通就其仪号。高帝悉去秦苛仪法，为简易。群臣饮酒争功，醉或妄呼，拔剑击柱，高帝患之。叔孙通知上益厌之也，说上曰：'夫儒者难与进取，可与守成。臣原征鲁诸生，与臣弟子共起朝仪。高帝曰：'得无难乎？’叔孙通曰：'五帝异乐，<strong>三王不同礼</strong>。礼者，因时世人情为之节文者也。故夏、殷、周之礼所因损益可知者，谓不相复也。<strong>臣原颇采古礼与秦仪杂就之</strong>。’上曰：'可试为之，令易知，度吾所能行为之。’……诸侍坐殿上皆伏抑首，以尊卑次起上寿。觞九行，谒者言'罢酒’。御史执法举不如仪者辄引去。竟朝置酒，无敢欢哗失礼者。于是高帝曰：'吾乃今日知为皇帝之贵也。’乃拜叔孙通为太常，赐金五百斤。”</p><p><strong>葛丰刺举，息躬历诋。</strong></p><p>[注释]《汉书·诸葛丰传》：“<strong>诸葛丰</strong>字少季，琅邪人也。以明经为郡文学，名特立刚直。贡禹为御史大夫，除丰为属，举侍御史。元帝擢为司隶校尉，<strong>刺举无所避</strong>，京师为之语曰：'间何阔，逢诸葛。’上嘉其节，加丰秩光禄大夫。”○《汉书·息夫躬传》：“<strong>息夫躬</strong>字子微，河内河阳人也。少为博士弟子，受《春秋》，通览记书。容貌壮丽，为众所异。……躬既亲近，数进见言事，论议亡所避。众畏其口，见之仄目。<strong>躬上疏历诋公卿大臣</strong>，曰：'方今丞相王嘉，健而蓄缩，不可用；御史大夫贾延，堕弱不任职；左将军公孙禄、司隶鲍宣，皆外有直项之名，内实𫘤不晓政事。诸曹以下仆修不足数。’”</p><p><strong>管宁割席，和峤专车。</strong></p><p>[注释]《世说·德行》：“管宁、华歆共园中锄菜，见地有片金，管挥锄与瓦石不异，华捉而掷去之。又尝同席读书，有乘轩冕过门者，宁读如故，歆废书出看。<strong>宁割席分坐</strong>曰：'子非吾友也。’”（麟按：《三国志》卷十一：“明帝即位，太尉华歆逊位让宁。”又卷十三裴注引《魏略》曰：“歆与北海邴原、管宁俱游学，三人相善，时人号三人为一龙，歆为龙头，原为龙腹，宁为龙尾。”则二人关系似不错。《世说》疑误。）○《晋书·和峤传》：“和峤，字长舆，汝南西平人也。祖洽，魏尚书令。父逌，魏吏部尚书。峤少有风格，慕舅夏侯玄之为人，厚自崇重。有盛名于世，朝野许其能风俗，理人伦。袭父爵上蔡伯，起家太子舍人。累迁颍川太守，为政清简，甚得百姓欢心。太傅从事中郎庾𫖮见而叹曰：'峤森森如千丈松，虽磥坷（《世说·赏誉》作“磊坷”）可多节目，施之大厦，有栋梁之用。’贾充亦重之，称于武帝，入为给事黄门侍郎，迁中书令，帝深器遇之。旧监令共车入朝，时荀勖为监，峤鄙勖为人，以意气加之，每同乘，高抗<strong>专车而坐</strong>。乃使监令异车，自峤始也。”</p><p><strong>时苗留犊，羊续悬鱼。</strong></p><p>[注释]《魏略》：“巨鹿<strong>时苗</strong>，为寿春令。始之官，乘牸牛，岁余，牛生一犊，及去，<strong>留其犊</strong>，谓主簿曰：'令来时，本无此犊，是淮南所生也。’吏曰：'六畜不识父，自当随其母。’苗不听。”（《艺文类聚》卷九四引）《三国志·魏书·和洽等传》（卷二三）裴松之注引《魏略》曰：“时苗字德胄，巨鹿人也。少清白，为人疾恶。建安中，入丞相府。出为寿春令，令行风靡。扬州治在其县，时蒋济为治中。苗以初至往谒济，济素嗜酒，适会其醉，不能见苗。苗恚恨还，刻木为人，署曰'酒徒蒋济’，置之墙下，旦夕射之。州郡虽知其所为不恪，然以其履行过人，无若之何。又其始之官，乘薄𫐊（音饭）车，黄牸牛，布被囊。居官岁余，牛生一犊。及其去，<strong>留其犊</strong>，谓主簿曰：'令来时本无此犊，犊是淮南所生有也。’群吏曰：'六畜不识父，自当随母。’苗不听，时人皆以为激，然由此名闻天下。还为太官令，领其郡中正，定九品，于叙人才不能宽，然纪人之短，虽在久远，衔之不置。如所忿蒋济者，仕进至太尉，济不以苗前毁己为嫌，苗亦不以济贵更屈意。为令数岁，不肃而治。迁典农中郎将。年七十余，以正始中病亡也。”○《后汉书·羊续传》：“羊续字兴祖，太山平阳人也。其先七世二千石卿校，祖父侵，安帝时司隶校尉。父儒，桓帝时为太常。……时，权豪之家多尚奢丽，续深疾之，常敝衣薄食，车马羸败。<strong>府丞尝献其生鱼，续受而悬于庭</strong>；丞后又进之，续乃出前所悬者以杜其意。续妻后与子秘俱往郡舍，续闭门不内妻，自将秘行，其资藏惟有布衾、敝祗裯（麟按：《方言》四：“汗襦自关而西或谓之袛裯。”）、盐、麦数斛而已，顾敕秘曰：'吾自奉若此，何以资尔母乎？’使与母俱归。”</p><p><strong>樊哙排闼，辛毗引裾。</strong></p><p>[注释]《史记·樊哙传》：“舞阳侯樊哙者，沛人也。以屠狗为事，与高祖俱隐。……先黥布反时，高祖尝病甚，恶见人，卧禁中，诏户者无得入群臣。群臣绛、灌等莫敢入。十余日，<strong>哙乃排闼直入</strong>（《正义》：“闼，宫中小门。”）<em>，</em>大臣随之。上独枕一宦者卧。哙等见上，流涕曰：'始陛下与臣等起丰沛，定天下，何其壮也！今天下已定，又何惫也！且陛下病甚，大臣震恐，不见臣等计事，顾独与一宦者绝乎？且陛下独不见赵高之事乎？’高帝笑而起。<em>”○《三国志·魏书·</em>辛毗杨阜高堂隆传》：“辛毗字佐治，颍川阳翟人也。……帝欲徙冀州士家十万户实河南。时连蝗民饥，群司以为不可，而帝意甚盛。毗与朝臣俱求见，帝知其欲谏，作色以见之，皆莫敢言。毗曰：'陛下欲徙士家，其计安出？’帝曰：'卿谓我徙之非邪？’毗曰：'诚以为非也。’帝曰：'吾不与卿共议也。’毗曰：'陛下不以臣不肖，置之左右，厕之谋议之官，安得不与臣议邪！臣所言非私也，乃社稷之虑也，安得怒臣！’帝不答，起入内；<strong>毗随而引其裾</strong>，帝遂奋衣不还，良久乃出，曰：'佐治，卿持我何太急邪？’毗曰：'今徙，既失民心，又无以食也。’帝遂徙其半。尝从帝射雉，帝曰：'射雉乐哉！’毗曰：'于陛下甚乐，而于群下甚苦。’帝默然，后遂为之稀出。”</p><p><strong>孙楚漱石，郝隆晒书。</strong></p><p>[注释]《世说·排调》：“孙子荆（名楚）年少时，欲隐，语王武子当'枕石漱流’，误曰'<strong>漱石枕流</strong>’，王曰：'流可枕石可漱乎？’孙曰：'所以枕流，欲洗其耳；所以漱石，欲砺其齿。’”○《世说·排调》：“郝隆七月七日出日中仰卧，人问其故，答曰：'<strong>我晒书</strong>。’”</p><p><strong>枚皋诣阙，充国自赞。</strong></p><p>[注释]《汉书》卷五一：“（枚）皋字少孺，乘在梁时，取皋母为小妻。乘之东归也，皋母不肯随乘，乘怒，分皋数千钱，留与母居。年十七，上书梁共王，得召为郎。三年，为王使，与冗从争，见谗恶遇罪，家室没入。皋亡至长安。会赦，<strong>上书北阙</strong>，<strong>自陈枚乘之子</strong>。上得大喜，召入见待诏，皋因赋殿中。诏使赋平乐馆，善之。拜为郎，使匈奴。皋不通经术，诙笑类俳倡，为赋颂好嫚戏，以故得媟默贵幸，比东方朔、郭舍人等，而不得比严助等得尊官。”○《汉书》卷六九：“赵充国字翁孙，陇西上邽人也，后徙金城邻居。始为骑士，以六郡良家子善骑射补羽林。为人沉勇有大略，少好将帅之节，而学兵法，通知四夷事。……时，充国年七十余，上老之，使御史大夫丙吉问谁可将者，充国对曰：'<strong>亡逾于老臣者矣</strong>。’上遣问焉，曰：'将军度羌虏何如，当用几人？’充国曰：'百闻不如一见。兵难逾度，臣愿驰至金城，图上方略。然羌戎小夷，逆天背畔，灭亡不久，<strong>愿陛下以属老臣，勿以为忧</strong>。’上笑曰：'诺。’”（麟按：二人皆善于毛遂自荐者，故结以为对）</p><p><strong>王衍风鉴，许劭月旦。</strong></p><p>[注释]《晋书》卷四三《王戎传附》：“<strong>衍字夷甫</strong>，神情明秀，风姿详雅。总角尝造山涛，涛嗟叹良久，既去，目而送之曰：'何物老妪，生宁馨儿！然误天下苍生者，未必非此人也。’……衍俊秀有令望，希心玄远，未尝语利。王敦过江，常称之曰：'夷甫处众中，如珠玉在瓦石间。’顾恺之作画赞，亦称衍'岩岩清峙，壁立千仞。’其为人所尚如此。……衍有重名于世，<strong>时人许以人伦之鉴</strong>。尤重澄及王敦、庾敳，尝为天下人士目曰：'阿平第一，子嵩第二，处仲第三。’澄尝谓衍曰：'兄形似道，而神锋太俊。’衍曰：'诚不如卿落落穆穆然也。’澄由是显名。有经澄所题目者，衍不复有言，辄云'已经平子矣。’”（麟按：《晋书》卷四三《王戎传》：“<strong>戎有人伦鉴识</strong>，尝目山涛如璞玉浑金，人皆钦其宝，莫知名其器；王衍神姿高彻，如瑶林琼树，自然是风尘表物。谓裴頠拙于用长，荀勖工于用短，陈道宁□□【字从纟从畟】如束长竿。族弟敦有高名，戎恶之。敦每候戎，辄托疾不见。敦后果为逆乱。其鉴赏先见如此。尝经黄公酒垆下过，顾谓后车客曰：'吾昔与嵇叔夜、阮嗣宗酣畅于此，竹林之游亦预其末。自嵇、阮云亡，吾便为时之所羁绁。今日视之虽近，邈若山河！’初，孙秀为琅邪郡吏，求品于乡议。戎从弟衍将不许，戎劝品之。及秀得志，朝士有宿怨者皆被诛，而戎、衍获济焉。”）○《后汉书》卷六八《许劭传》：“初，劭与靖俱有高名，好共核论乡党人物，每月辄更其品题，故汝南俗有'<strong>月旦评</strong>’焉。”</p><p><strong>贺循儒宗，孙绰才冠。</strong></p><p>[注释]《晋书·贺循传》：“贺循，字彦先，会稽山阴人也。其先庆普，汉世传《礼》，世所谓庆氏学。族高祖纯，博学有重名，汉安帝时为侍中，避安帝父讳，改为贺氏。……朝廷疑滞皆咨之于循，循辄依经礼而对，<strong>为当世儒宗</strong>。”○《晋书·孙绰传》：“绰字兴公。博学善属文，少与高阳许询俱有高尚之志。居于会稽，游放山水，十有余年，乃作《遂初赋》以致其意。尝鄙山涛，而谓人曰：'山涛吾所不解，吏非吏，隐非隐，若以元礼门为龙津，则当点额暴鳞矣。’所居斋前种一株松，恒自守护，邻人谓之曰：'树子非不楚楚可怜，但恐永无栋梁日耳。’绰答曰：'枫柳虽复合抱，亦何所施邪！’绰与询一时名流，或爱询高迈，则鄙于绰，或爱绰才藻，而无取于询。沙门支遁试问绰：'君何如许？’答曰：'高情远致，弟子早已伏膺；然一咏一吟，许将北面矣。’绝重张衡、左思之赋，每云：'《三都》、《二京》，五经之鼓吹也。’尝作《天台山赋》，辞致甚工，初成，以示友人范荣期，云：'卿试掷地，当作金石声也。’荣期曰：'恐此金石非中宫商。’然每至佳句，辄云：'应是我辈语。’除著作佐郎，袭爵长乐侯。绰性通率，好讥调。尝与习凿齿共行，绰在前，顾谓凿齿曰：'沙之汰之，瓦石在后。’凿齿曰：'簸之扬之，糠秕在前。’征西将军庾亮请为参军，补章安令，征拜太学博士，迁尚书郎。杨州刺史殷浩以为建威长史。会稽内史王羲之引为右军长史。转永嘉太守，迁散骑常侍，领著作郎。……时大司马桓温欲经纬中国，以河南粗平，将移都洛阳。朝廷畏温，不敢为异，而北土萧条，人情疑惧，虽并知不可，莫敢先谏。绰乃上疏曰：'伏见征西大将军臣温表……’。桓温见绰表，不悦，曰：'致意兴公，何不寻君《遂初赋》，知人家国事邪！’寻转廷尉卿，领著作。<strong>绰少以文才垂称</strong>，<strong>于时文士，绰为其冠</strong>。温、王、郗、庾诸公之薨，必须绰为碑文，然后刊石焉。年五十八，卒。”</p><p><strong>太叔辨洽，挚仲辞翰。</strong></p><p>[注释]《晋书·挚虞传》：“<strong>挚虞，字仲洽</strong>，京兆长安人也。父模，魏太仆卿。虞少事皇甫谧，才学通博，著述不倦。……虞撰《文章志》四卷，注解《三辅决录》，又撰古文章，类聚区分为三十卷，名曰《流别集》，各为之论，<strong>辞理</strong>惬当，为世所重。虞善观玄象，尝谓友人曰：'今天下方乱，避难之国，其唯凉土乎！’性爱士人，有表荐者，恒为其辞。<strong>东平太叔广枢机清辩</strong>。广谈，虞不能对；虞笔，广不能答；更相嗤笑，纷然于世云。”王隐《晋书》：“太叔广字季思，东平人。拜成都王为太弟，欲使诘洛。广子孙多在洛，虑害乃自杀。”又曰：“虞与太叔广名位略同，<strong>广长口才，虞长笔才</strong>，俱少政事。众坐广谈，虞不能对；虞退，笔难广，广不能答。于是更相嗤笑，纷然于世。广无可纪记，虞多所录，于斯为胜也。”</p><p><strong>山涛识量，毛玠公方。</strong></p><p>[注释]《晋书·山涛传》：“山涛，字巨源，河内怀人也。父曜，宛句令。涛早孤，居贫，<strong>少有器量</strong>，介然不群。性好《庄》《老》，每隐身自晦。与嵇康、吕安善，后遇阮籍，便为竹林之交，着忘言之契。康后坐事，临诛，谓子绍曰：'巨源在，汝不孤矣。’……涛再居选职十有余年，每一官缺，辄启拟数人，诏旨有所向，然后显奏，随帝意所欲为先。故帝之所用，或非举首，众情不察，以涛轻重任意。或谮之于帝，故帝手诏戒涛曰：'夫用人惟才，不遗疏远单贱，天下便化矣。’而涛行之自若，一年之后众情乃寝。涛所奏甄拔人物，各为题目，时称《山公启事》。”○《三国志·魏书·毛玠传》：“毛玠字孝先，陈留平丘人也。少为县吏，<strong>以清公称</strong>。将避乱荆州，未至，闻刘表政令不明，遂往鲁阳。太祖临兖州，辟为治中从事。玠语太祖曰：'今天下分崩，国主迁移，生民废业，饥馑流亡，公家无经岁之储，百姓无安固之志，难以持久。今袁绍、刘表，虽士民众强，皆无经远之虑，未有树基建本者也。夫兵义者胜，守位以财，宜奉天子以令不臣，修耕植，畜军资，如此则霸王之业可成也。’太祖敬纳其言，转幕府功曹。太祖为司空丞相，玠尝为东曹掾，与崔琰并典选举。其所举用，皆清正之士，虽于时有盛名而行不由本者，终莫得进。务以俭率人，由是天下之士莫不以廉节自励，虽贵宠之臣，舆服不敢过度。太祖叹曰：'用人如此，使天下人自治，吾复何为哉！’”裴松之注引《<em>先贤行状》曰：“玠</em><strong><em>雅亮公正，在官清恪</em></strong><em>。其典选举，拔贞实，斥华伪，进逊行，抑阿党。诸宰官治民功绩不着而私财丰足者，皆免黜停废，久不选用。于时四海翕然，莫不励行。至乃长吏还者，垢面羸衣，常乘柴车。军吏入府，朝服徒行。人拟壶飧之絜，家象濯缨之操，贵者无秽欲之累，贱者绝奸货之求，吏絜于上，俗移乎下，民到于今称之。”</em></p><p><strong>袁盎却座，卫瓘抚床。</strong></p><p>[注释]《汉书·爰盎传》：“爰盎字丝。其父楚人也，故为群盗，徙安陵。高后时，盎为吕禄舍人。……上幸上林，皇后、慎夫人从。其在禁中，常同坐。及坐，郎署长布席，<strong>盎引却慎夫人坐</strong>。慎夫人怒，不肯坐。上亦怒起。盎因前说曰：'臣闻尊卑有序则上下和，今陛下既以立后，慎夫人乃妾，妾、主岂可以同坐哉！且陛下幸之，则厚赐之。陛下所以为慎夫人，适所以祸之也。独不见“人豕”乎？’于是上乃说，入语慎夫人。慎夫人赐盎金五十斤。”○《晋书·卫瓘传》：“卫瓘，字伯玉，河河东安邑人也。……惠帝之为太子也，朝臣咸谓纯质，不能亲政事。瓘每欲陈启废之，而未敢发。后会宴陵云台，瓘托醉，因跪帝床前曰：'臣欲有所启。’帝曰：'公所言何耶？’瓘欲言而止者三，因<strong>以手抚床</strong>曰：'此座可惜！’帝意乃悟，因谬曰：'公真大醉耶？’瓘于此不复有言。”</p><p><strong>于公高门，曹参趣装。</strong></p><p>[注释]《汉书·于定国传》：“始，定国父<strong>于公</strong>，其闾门坏，父老方共治之。于公谓曰：'<strong>少高大闾门，令容驷马高盖车</strong>。我治狱多阴德，未尝有所冤，子孙必有兴者。’至定国为丞相，永为御史大夫，封侯传世云。”刘向《说苑》曰：“<strong>于公</strong>筑治庐舍，谓匠人曰：'<strong>为我高门</strong>，我治狱未尝有冤，后世必有封侯者，令容高盖驷马。’及后果封为西平侯。”（《艺文类聚》卷六三引）○《史记·曹相国世家》：“平阳侯曹参者，沛人也（<em>《集解》：张华曰：“曹参字敬伯。”）。</em>秦时为沛狱掾，而萧何为主吏，居县为豪吏矣。……惠帝二年，萧何卒。<strong>参闻之，告舍人趣治行</strong>，'吾将入相’。居无何，使者果召参。参去，属其后相曰：'以齐狱市为寄，慎勿扰也。’后相曰：'治无大于此者乎？’参曰：'不然。夫狱市者，所以并容也，今君扰之，奸人安所容也？吾是以先之。’”（<em>《汉书》略同）</em></p><p><strong>庶女振风，邹衍降霜。</strong></p><p>[注释]《淮南子·览冥训》：“昔者师旷奏《白雪》之音，而神物为之下降，风雨暴至；平公癃病，晋国赤地；<strong>庶女叫天</strong>，雷电下击，景公台陨，支体伤折，海水大出。”梁江淹《诣宋建平王上书》：“昔者贱臣叩心，飞霜击于燕地；<strong>庶女告天，振风袭于齐台</strong>。”○《淮南子》：“邹衍事燕惠王尽忠，左右谮之，王系之，仰天而哭，<strong>夏五月，为之下霜</strong>。”（《艺文类聚》卷三引，《初学记》卷二同。一般作“六月飞霜”）</p><p><strong>范丹生尘，晏婴脱粟。</strong></p><p>[注释]《后汉书·独行传》：“<strong>范冉</strong>（冉或作<strong>丹</strong>），字史云，陈留外黄人也。少为县小吏，年十八，奉檄迎督邮，冉耻之，乃遁去。到南阳，受业于樊英。又游三辅，就马融通经，历年乃还。……遭党人禁锢，遂推鹿车，载妻子，捃拾自资。或寓息客庐，或依宿树荫。如此十余年，乃结草室而居焉。所止单陋，有时粮粒尽，穷居自若，言貌无改。闾里歌之曰：'<strong>甑中生尘</strong>，<strong>范史云</strong>；釜中生鱼，范莱芜。’”○《晏子春秋·杂下二六》：“晏子相景公，<strong>食脱粟之食</strong>。”《史记·平津侯主父列传》：“食一肉脱粟之饭。”司马贞索隐：“脱粟，才脱谷而已，言不精凿也。”谢承《后汉书》曰：“京兆朱宠，字仲威，为太尉，家贫，<strong>食脱粟饭</strong>，卧布被，朝廷赐锦被粱肉，皆不敢当。”（《艺文类聚》卷四六引）张璠《汉记》曰：“荀爽为三公，食不过一肉，<strong>脱粟饭</strong>，坐皮缛。”（《艺文类聚》卷七十引）</p><p><strong>诘汾兴魏，鳖灵（令）王蜀。</strong></p><p>[注释]《北史·魏本纪》：“<strong>圣武皇帝讳诘汾</strong>，尝田于山泽，欻见辎𫐌自天而下。既至，见美妇人自称天女，受命相偶。旦日请还，期年周时复会于此，言终而别。及期，帝至先田处，果见天女，以所生男授帝，曰：'<strong>此君之子也，当世为帝王</strong>。’语讫而去。即始祖神元皇帝也。故时人谚曰：'诘汾皇帝无妇家，力微皇帝无舅家。’”《魏书·帝纪·序纪》：“圣武皇帝讳<strong>诘汾</strong>。献帝命南移，山谷高深，九难八阻，于是欲止。有神兽，其形似马，其声类牛，先行导引，历年乃出。始居匈奴之故地。其迁徙策略，多出宣、献二帝，故人并号曰'推寅’，盖俗云'钻研’之义。初，圣武帝尝率数万骑田于山泽，欻见辎𫐌自天而下。既至，见美妇人，侍卫甚盛。帝异而问之，对曰：'我天女也，受命相偶。’遂同寝宿。旦，请还，曰：'明年周时，复会此处。’言终而别，去如风雨。及期，帝至先所田处，果复相见。天女以所生男授帝曰：'此君之子也，善养视之。子孙相承，当世为帝王。’语讫而去。子即始祖也。故时人谚曰：'诘汾皇帝无妇家，力微皇帝无舅家。’”○《文选》卷十张衡《思玄赋》：“<strong>鳖令</strong>殪而尸亡兮，取蜀禅而引世。”李善注引《蜀王本纪》曰：“望帝治汶山下邑曰郫。积百余岁，荆地有一死人，名<strong>鳖令</strong>（《禽经》引《蜀志》作“<strong>鳖灵</strong>”），其尸亡，随江水上至郫，与望帝相见。望帝以鳖令为相，以德薄不及鳖令，<strong>乃委国授之</strong>而去。”（麟按：望帝为蜀王）</p><p><strong>不疑诬金，卞和泣玉。</strong></p><p>[注释]《汉书·直不疑传》：“<strong>直不疑</strong>，南阳人也。为郎，事文帝。其同舍有告归，误持其同舍郎金去。已而同舍郎觉，亡意人疑，<strong>不疑谢有之，买金偿</strong>。后告归者至而归金，亡金郎大惭，以此称为长者。稍迁至中大夫。朝，廷见，人或毁不疑曰：'不疑状貌甚美，然特毋奈其善盗嫂何也！”不疑闻，曰：“我乃无兄。’然终不自明也。”○《韩非子·和氏》：“楚人和氏得玉璞楚山中，奉而献之厉王。厉王使玉人相之，玉人曰：'石也。’王以和为诳，而刖其左足。及厉王薨，武王即位，和又奉其璞而献之武王。武王使玉人相之，又曰：'石也。’王又以和为诳，而刖其右足。武王薨，文王即位，<strong>和乃抱其璞而哭于楚山之下，三日三夜，泣尽而继之以血</strong>。王闻之，使人问其故，曰：'天下之刖者多矣，子奚哭之悲也？’和曰：'吾非悲刖也，悲夫宝玉而题之以石，贞士而名之以诳，此吾所以悲也。’王乃使玉人理其璞而得宝焉，遂命曰'和氏之璧’。”《琴操》曰：“<strong>卞和</strong>者，楚野民，得玉献怀王，怀王使乐正子占之，言玉（句有脱文）。王以为欺谩，斩其一足。怀王死，子平王立。和复献之，平王又以为欺，斩其一足。平王死，子立为荆王，和复欲献之，恐复见害，乃<strong>抱其玉而哭</strong>，昼夜不止，涕尽续之以血。荆王遣问之，于是和随使献王，王使剖之，中果有玉，乃封和为陵阳侯。卞和辞不就而去，作退怨之歌曰：'悠悠沂水经荆山，精气郁泱谷岩岩。中有神宝灼明明，穴山采玉难为功。于何献之楚先王，遇王暗昧信谗言。断截两足离余身，俯仰嗟叹心摧伤。紫之乱朱粉墨同，空山歔欷涕龙钟。天鉴孔明竟以彰，沂水滂沛流于汶。进宝得刑足离分，断者不续岂不怨。’”（《艺文类聚》卷八三引）</p><p><strong>檀卿沐猴，谢尚鸲鹆。</strong></p><p>[注释]《汉书·盖宽饶传》：“盖宽饶字次公，魏郡人也。明经为郡文学，以孝廉为郎。举方正，对策高第，迁谏大夫，行郎中户将事。……平恩侯许伯入第，丞相、御史、将军、中二千石皆贺，宽饶不行。许伯请之，乃往，从西阶上，东乡特坐。许伯自酌曰：'盖君后至。’宽饶曰：'无多酌我，我乃酒狂。’丞相魏侯笑曰：'次公醒而狂，何必酒也？’坐者毕属目卑下之。酒酣乐作，<strong>长信少府檀长卿起舞，为沐猴与狗斗</strong>，坐皆大笑。宽饶不说，卬视屋而叹曰：'美哉！然富贵无常，忽则易人，此如传舍，所阅多矣。唯谨慎为得久，君侯可不戒哉！’因起趋出，劾奏长信少府以列卿而沐猴舞，失礼不敬。上欲罪少府，许伯为谢，良久，上乃解。”《汉书·项籍传》：“项籍字羽，下相人也。……羽乃屠咸阳，杀秦降王子婴，烧其宫室，火三月不灭；收其宝货，略妇女而东。秦民失望。于是韩生说羽曰：'关中阻山带河，四塞之地，肥饶，可都以伯。’羽见秦宫室皆已烧残，又怀思东归，曰：'富贵不归故乡，如衣锦夜行。’韩生曰：'人谓楚人<strong>沐猴而冠</strong>，果然。’羽闻之，斩韩生。”○《晋书·谢尚传》：“谢尚，字仁祖，豫章太守鲲之子也。幼有至性。七岁丧兄，哀恸过礼，亲戚异之。八岁神悟夙成。鲲尝携之送客，或曰：'此儿一坐之颜回也。’尚应声答曰：'坐无尼父，焉别颜回！’席宾莫不叹异。十余岁，遭父忧，丹阳尹温峤吊之，尚号咷极哀。既而收涕告诉，举止有异常童，峤甚奇之。及长，开率颖秀，辨悟绝伦，脱略细行，不为流俗之事。好衣刺文袴，诸父责之，而因自改，遂知名。善音乐，博综众艺。司徒王导深器之，比之王戎，常呼为'小安丰’，辟为掾。袭父爵咸亭侯。始到府通谒，导以其有胜会，谓曰：'<strong>闻君能作鸲鹆舞</strong>，一坐倾想，宁有此理不？’尚曰：'佳。’便着衣帻而舞，导令坐者抚掌击节，尚俯仰在中，傍若无人，其率诣如此。”</p><p><strong>泰初日月，季野阳秋。</strong></p><p>[注释]《世说·容止》：“时人目<strong>夏侯太初</strong>（名玄）'<strong>朗朗如日月之入怀</strong>’，李安国（名丰）'颓唐如玉山之将崩’。”○《世说·赏誉》：“桓茂伦云：'<strong>褚季野皮里阳秋</strong>。’谓其裁中也。”</p><p><strong>荀陈德星，李郭仙舟。</strong></p><p>[注释]《世说·德行》：“陈太丘（名寔，《后汉书》有传）诣荀朗陵（名淑），……于时太史奏'真人东行’。”刘孝标注引檀道鸾《续晋阳秋》曰：“陈仲弓从诸子侄造荀父子，于时<strong>德星聚</strong>。太史奏五百里贤人聚。”《汉杂事》曰：“太史言，有<strong>德星</strong>见，当有英才贤德同游者。诏下诸郡县问，颍川郡上事曰：'有陈太丘父子三人，俱共会社’”。（《艺文类聚》卷二一引）○《后汉书·郭太传》：“<strong>郭太</strong>字林宗，太原界休人也。家世贫贱。早孤，母欲使给事县廷。林宗曰：'大丈夫焉能处斗筲之役乎？’遂辞。就成皋屈伯彦学，三年业毕，博通坟籍。善谈论，美音制。乃游于洛阳。始见河南尹<strong>李膺</strong>，膺大奇之，遂相友善，于是名震京师。后归乡里，衣冠诸儒送至河上，车数千两。<strong>林宗唯与李膺同舟共济，众宾望之，以为神仙焉</strong>。”《郭林宗别传》曰：“林宗游洛阳，始见河南尹李膺，膺大奇之，遂相友善。于是名震京师。后归乡曲，衣冠诸儒，送至河上，车数千两，林宗唯与李膺同舟而济。众宾望之，以为神仙焉。”（《艺文类聚》卷七一引）梁陆倕《赠京邑僚友》：“<strong>李郭或同舟</strong>，潘夏时方驾。”</p><p><strong>王忳绣被，张氏铜钩。</strong></p><p>[注释]《后汉书·独行传》：“王忳字少林，广汉新都人也。忳尝诣京师，于空舍中见一书生疾困，愍而视之。书生谓忳曰：'我当到洛阳，而被病，命在须臾。腰下有金十斤，愿以相赠，死后乞藏骸骨。’未及问姓名而绝。忳即鬻金一斤，营其殡葬，余金悉置棺下，人无知者。后归数年，县署忳大度亭长。初到之日，有马驰入亭中而止。其日，<strong>大风飘一绣被</strong>，复堕忳前，即言之于县，县以归忳。忳后乘马到雒县，马遂奔走，牵忳入它舍。主人见之喜曰：'今禽盗矣。’问忳所由得马，忳具说其状，并及绣被。主人怅然良久，乃曰：'被随旋风，与马俱亡，卿何阴德而致此二物？’忳自念有葬书生之事，因说之，并道书生形貌及埋金处。主人大惊，号曰：'是我子也。姓金名彦。前往京师，不知所在，何意卿乃葬之。大恩久不报，天以此章卿德耳。’忳悉以被、马还之，彦父不取，又厚遗忳。忳辞让而去。时，彦父为州从事，因告新都令，假忳休，自与俱迎彦丧，余金俱存。忳由是显名。”《益部耆旧传》曰：“王忳诣师，于客舍见诸生病甚困，谓忳云：'腰下有金十斤，愿以相与，收藏尸骸。’未问姓名而绝。忳卖金一斤，以给棺殓，九斤置生腰下。后署太度亭长，到亭日，有大马一匹入亭中。其日大风，<strong>有一绣被随风而来</strong>。后乘马突入金彦门，彦父见曰：'真盗矣。’忳说状，又取被示之。怅然曰：'此我子也。’以被马归彦父，彦父不受，遣迎彦丧，金具存。”（《艺文类聚》卷八三引）○干宝《搜神记》：“京兆长安有张氏，独处一室。有鸠自外入，止于床。张氏祝曰：'鸠来，为我祸也，飞上承尘；为我福也，即入我怀。’鸠飞入怀，以手探之，则不知鸠之所在，而得一金钩。遂宝之。自是子孙渐富，赀财万倍。蜀贾至长安，闻之，乃厚赂婢。婢窃钩与贾。张氏既失钩，渐渐衰耗。而蜀贾亦数罹穷厄，不为己利。或告之曰：'天命也，不可以力求。’于是赉钩以反张氏，张氏复昌。故关西称<strong>张氏传钩</strong>云。”（《艺文类聚》卷九二所引略同）刘义庆《幽明录》：“长安有张氏者，昼独处室，有鸠自入，止于对床。张恶之，披怀祝曰：“鸠，尔来为我祸耶止承尘，为我福耶入我怀。”鸠翻飞入怀，以手探之，不知所在，而<strong>得一金带钩</strong>焉。遂宝之。自是之后，子孙昌盛。”</p><p><strong>丁公遽戮，雍齿先侯。</strong></p><div class=pgc-img><img alt=《蒙求》原文及注解：是儿童识字、掌握各科知识的主要启蒙书籍 onerror=errorimg.call(this); src=https://p3.pstatp.com/large/pgc-image/1538362534036f0c799370c><p class=pgc-img-caption></p></div><p>[注释]《汉书·季布传》：“布母弟<strong>丁公</strong>，为项羽将，逐窘高祖彭城西。短兵接，汉王急，顾谓丁公曰：'两贤岂相厄哉！’丁公引兵而还。及项王灭，丁公谒见高祖，以丁公徇军中，曰：'丁公为项王臣不忠，使项王失天下者也。’<strong>遂斩之</strong>，曰：'使后为人臣无效丁公也！’”晋刘颂《刑狱奏》：“大臣释滞，公孙弘断郭解之狱也；人主权断，若<strong>汉祖戮丁公</strong>之为也。”○《汉书·高祖本纪》：“雍齿雅不欲属沛公，及魏招之，即反为魏守丰。沛公攻丰，不能取。沛公还之沛，怨雍齿与丰子弟畔之。……上已封大功臣二十余人，其余争功，未得行封。上居南宫，从复道上见诸将往往耦语，以问张良。良曰：'陛下与此属共取天下，今已为天子，而所封皆故人所爱，所诛皆平生仇怨。今军吏计功，以天下为不足用遍封，而恐以过失及诛，故相聚谋反耳。’上曰：'为之奈何？’良曰：'取上素所不快，计群臣所共知最甚者一人，先封以示群臣。’三月，上置酒，<strong>封雍齿</strong>，因趣丞相急定功行封。罢酒，群臣皆喜，曰：'<strong>雍齿且侯</strong>，吾属亡患矣！’”</p><p><strong>陈雷胶漆，范张鸡黍。</strong></p><p>[注释]《后汉书·独行传》：“<strong>雷义</strong>字仲公，豫章鄱阳人也。初为郡功曹，尝擢举善人，不伐其功。义尝济人死罪，罪者后以金二斤谢之，义不受。金主伺义不在，默投金于承尘上。后葺理屋宇，乃得之。金主已死，无所复还，义乃以付县曹。后举孝廉，拜尚书侍郎，有同时郎坐事，当居刑作。义默自表取其罪，以此论司寇。同台郎觉之，委位自上，乞赎义罪。顺帝诏皆除刑。义归，举茂才，让于<strong>陈重</strong>，刺史不听，义遂阳狂被发走，不应命。乡里为之语曰：'<strong>胶漆自谓坚，不如雷与陈</strong>。’三府同时俱辟二人。义遂为守灌谒者。使持节督郡国行风俗，太守令长坐者凡七十人。旋拜侍御史，除南顿令，卒官。”○《后汉书·独行传》：“<strong>范式</strong>字巨卿，山阳金乡人也，一名汜。少游太学，为诸生，与汝南<strong>张劭</strong>为友。劭字符伯。二人并告归乡里。式谓元伯曰：'后二年当还，将过拜尊亲，见孺子焉。’乃共克期日。后期方至，元伯具以白母，请设馔以候之。母曰：'二年之别，千里结言，尔何相信之审邪？’对曰：'巨卿信士，必不乖违。’母曰：'若然，当为尔酝酒。’至其日，巨卿果到，升堂拜饮，尽欢而别。”《文选》卷二六范彦龙《赠张徐州稷》：“<strong>恨不具鸡黍</strong>，得与故人挥。”李善注引谢承《后汉书》曰：“山阳<strong>范式</strong>，字巨卿，与汝南<strong>张元伯</strong>为友。春别京师，以秋为期，至九月十五日，<strong>杀鸡作黍</strong>。二亲笑曰：'山阳去此几千里，何必至？’元伯曰：'巨卿信士，不失期者。’言未绝而巨卿至。”</p><p><strong>周侯山嶷，会稽霞举。</strong></p><p>[注释]《世说·赏誉》：“世目周侯'<strong>嶷如断山</strong>’。”（麟按：“嶷”，高耸貌，音腻。《晋书·周𫖮传》：“周𫖮，字伯仁，安东将军浚之子也。少有重名，神彩秀彻，虽时辈亲狎，莫能媟也。司徒掾同郡贲嵩有清操，见𫖮，叹曰：'汝颍固多奇士！自顷雅道陵迟，今复见周伯仁，将振起旧风，清我邦族矣。’广陵戴若思东南之美，举秀才，入洛，素闻𫖮名，往候之，终坐而出，不敢显其才辩。𫖮从弟穆亦有美誉，欲陵折𫖮，𫖮陶然弗与之校，于是人士益宗附之。州郡辟命皆不就。弱冠，袭父爵武城侯，拜秘书郎，累迁尚书吏部郎。东海王越子毗为镇军将军，以𫖮为长史。”故称“周侯”）○《世说新语·容止》：“海西时，诸公每朝，朝堂犹暗，<strong>唯会稽王来，轩轩如朝霞举</strong>。”（麟按：海西指晋废帝，会稽王指司马昱。）</p><p><strong>季布一诺，阮瞻三语。</strong></p><p>[注释]《史记·季布栾布列传》：“季布者，楚人也。为气任侠，有名于楚。……楚人曹丘生，辩士，数招权顾金钱。事贵人赵同等，与窦长君善。季布闻之，寄书谏窦长君曰：'吾闻曹丘生非长者，勿与通。’及曹丘生归，欲得书请季布。窦长君曰：'季将军不说足下，足下无往。’固请书，遂行。使人先发书，季布果大怒，待曹丘。曹丘至，即揖季布曰：'楚人谚曰“<strong>得黄金百，不如得季布一诺</strong>”，足下何以得此声于梁楚间哉？且仆楚人，足下亦楚人也。仆游扬足下之名于天下，顾不重邪？何足下距仆之深也！’季布乃大说，引入，留数月，为上客，厚送之。季布名所以益闻者，曹丘扬之也。”○《晋书·阮籍传附》：“<strong>（阮）瞻</strong>字千里。性清虚寡欲，自得于怀。读书不甚研求，而默识其要，遇理而辩，辞不足而旨有余。善弹琴，人闻其能，多往求听，不问贵贱长幼，皆为弹之。神气冲和，而不知向人所在。内兄潘岳每令鼓琴，终日达夜，无忤色。由是识者叹其恬澹，不可荣辱矣。举止灼然。见司徒王戎，戎问曰：'圣人贵名教，老庄明自然，其旨同异？’瞻曰：'<strong>将无同</strong>。’戎咨嗟良久，即命辟之。时人谓之'<strong>三语掾</strong>’。太尉王衍亦雅重之。瞻尝群行，冒热渴甚，逆旅有井，众人竞趋之，瞻独逡巡在后，须饮者毕乃进，其夷退无竞如此。”《世说新语·文学》：“阮宣子有令闻，太尉王夷甫见而问曰：'老庄与圣教同异？’对曰：'将无同。’太尉善其言，辟之为掾。世谓'<strong>三语掾</strong>’。卫玠嘲之曰：'一言可辟，何假于三？’宣子曰：'苟是天下人望，亦可无言而辟，复何假一？’遂相与为友。”</p><p><strong>郭文游山，袁宏泊渚。</strong></p><p>[注释]《晋书·隐逸传》：“郭文，字文举，河内轵人也。少爱山水，尚嘉遁。年三十，<strong>每游山林，弥旬忘反</strong>。父母终，服毕，不娶，辞家游名山，历华阴之崖，以观石室之石函。洛阳陷，乃步担入吴兴余杭大辟山中穷谷无人之地，倚木于树，苫覆其上而居焉，亦无壁障。时猛兽为暴，入屋害人，而文独宿十余年，卒无患害。恒着鹿裘葛巾，不饮酒食肉，区种菽麦，采竹叶木实，贸盐以自供。人或酬下价者，亦即与之。后人识文，不复贱酬。食有余谷，辄恤穷匮。人有臻遗，取其粗者，示不逆而已。有猛兽杀大麀鹿于庵侧，文以语人，人取卖之，分钱与文。文曰：'我若须此，自当卖之。所以相语，正以不须故也。’闻者皆嗟叹之。”○《晋书·文苑传》：“袁宏，字彦伯，侍中猷之孙也。父勖，临汝令。宏有逸才，文章绝美，曾为咏史诗，是其风情所寄。少孤贫，以运租自业。谢尚时镇<strong>牛渚</strong>，秋夜乘月，率尔与左右微服泛江。<strong>会宏在舫中讽咏</strong>，声既清会，辞又藻拔，遂驻听久之，遣问焉。答云：'是袁临汝郎诵诗。’即其咏史之作也。尚倾率有胜致，即迎升舟，与之谭论，申旦不寐，自此名誉日茂。尚为安西将军、豫州刺史，引宏参其军事。累迁大司马桓温府记室。”</p><p><strong>黄琬对日，秦宓论天。</strong></p><p>[注释]《后汉书·黄琼传附》：“（黄）<strong>琬</strong>字子琰。少失父。早而辩慧。祖父琼，初为魏郡太守，建和元年正月日食，京师不见而琼以状闻。太后诏问所食多少，琼思其对而未知所况。琬年七岁，在傍，曰：'<strong>何不言日食之余，如月之初？</strong>’琼大惊，即以其言应诏，而深奇爱之。后琼为司徒，琬以公孙拜童子郎，辞病不就，知名京师。时司空盛允有疾，琼遣琬候问，会江夏上蛮贼事副府，允发书视毕，微戏琬曰：'江夏大邦，而蛮多士少。’琬奉手对曰：'蛮夷猾夏，责在司空。’因拂衣辞去，允甚奇之。”○《三国志·蜀书·许麋孙简伊秦传》：“<strong>秦宓</strong>字子敕，广汉绵竹人也。少有才学，州郡辟命，辄称疾不往。……益州辟宓为从事祭酒。先主既称尊号，将东征吴，宓陈天时必无其利，坐下狱幽闭，然后贷出。建兴二年，丞相亮领益州牧，选宓迎为别驾，寻拜左中郎将、长水校尉。吴遣使张温来聘，百官皆往饯焉。众人皆集而宓未往，亮累遣使促之，温曰：'彼何人也？’亮曰：'益州学士也。’及至，温问曰：'君学乎？’宓曰：'五尺童子皆学，何必小人！’<strong>温复问曰：'天有头乎？</strong>’宓曰：'有之。’温曰：'在何方也？’宓曰：'在西方。诗曰：“乃眷西顾。”以此推之，头在西方。’温曰：'天有耳乎？’宓曰：'天处高而听卑，诗云：“鹤鸣于九皋，声闻于天。”若其无耳，何以听之？’温曰：'天有足乎？’宓曰：'有。诗云：“天步艰难，之子不犹。”若其无足，何以步之？’温曰：'天有姓乎？’宓曰：'有。’温曰：'何姓？’宓曰：'姓刘。’温曰：'何以知之？’答曰：'天子姓刘，故以此知之。’温曰：'日生于东乎？’宓曰：'虽生于东而没于西。’答问如响，应声而出，于是温大敬服。宓之文辩，皆此类也。迁大司农，四年卒。初宓见帝系之文，五帝皆同一族，宓辨其不然之本。又论皇帝王霸（养）龙之说，甚有通理。谯允南少时数往咨访，纪录其言于春秋然否论。”</p><p><strong>孟轲养素，扬雄草玄。</strong></p><p>[注释]《史记·孟子荀卿列传》：“孟轲，驺（即“邹”字）人也。受业子思之门人。道既通，游事齐宣王，宣王不能用。适梁，梁惠王不果所言，则见以为迂远而阔于事情。当是之时，秦用商君，富国强兵；楚、魏用吴起，战胜弱敌；齐威王、宣王用孙子、田忌之徒，而诸侯东面朝齐。天下方务于合从连衡，以攻伐为贤，而<strong>孟轲乃述唐、虞、三代之德</strong>，是以所如者不合。退而与万章之徒序诗书，述仲尼之意，作孟子七篇。”（麟按：《孟子·公孙丑上》：“<strong>我善养吾浩然之气</strong>”，项岱曰：“<strong>皓，素白也</strong>，如天之气浩然也。”《文选》卷二二嵇康《幽愤诗》：“志在守朴，<strong>养素全真</strong>。”张铣注：“养素全真，谓养其质以全真性。”）○《汉书·扬雄传》：“扬雄字子云，蜀郡成都人也。其先出自有周伯侨者，以支庶初食采于晋之扬，因氏焉，不知伯侨周何别也。扬在河、汾之间，周衰而扬氏或称侯，号曰扬侯。会晋六卿争权、韩、魏、赵兴而范中行、知伯弊。当是时，逼扬侯，扬侯逃于楚巫山，因家焉。楚汉之兴也，扬氏溯江上，处巴江州。而扬季官至庐江太守。汉元鼎间避仇复溯江上，处岷山之阳曰郫，有田一廛，有宅一区，世世以农桑为业。自季至雄，五世而传一子，故雄亡它扬于蜀。雄少而好学，不为章句，训诂通而已，博览无所不见。为人简易佚荡，口吃不能剧谈，默而好深湛之思，清静亡为，少耆欲，不汲汲于富贵，不戚戚于贫贱，不修廉隅以徼名当世。家产不过十金，乏无儋石之储，晏如也。自有下度：非圣哲之书不好也；非其意，虽富贵不事也。顾尝好辞赋。……哀帝时，丁、傅、董贤用事，诸附离之者或起家至二千石。<strong>时，雄方草《太玄》</strong>，有以自守，泊如也。”（麟按：<strong>素</strong>白对<strong>玄</strong>黑，借对也）</p><p><strong>向秀闻笛，伯牙绝弦。</strong></p><p>[注释]《晋书·向秀传》：“向秀，字子期，河内怀人也。清悟有远识，少为山涛所知，雅好老庄之学。庄周着内外数十篇，历世才士虽有观者，莫适论其旨统也，秀乃为之隐解，发明奇趣，振起玄风，读之者超然心悟，莫不自足一时也。惠帝之世，郭象又述而广之，儒墨之迹见鄙，道家之言遂盛焉。始，秀欲注，嵇康曰：'此书讵复须注，正是妨人作乐耳。’及成，示康曰：'殊复胜不？’又与康论养生，辞难往复，盖欲发康高致也。康善锻，秀为之佐，相对欣然，傍若无人。又共吕安灌园于山阳。康既被诛，秀应本郡计入洛。文帝问曰：'闻有箕山之志，何以在此？’秀曰：'以为巢许狷介之士，未达尧心，岂足多慕。’帝甚悦。秀乃自此役，作《思旧赋》云：'余与嵇康、吕安居止接近，其人并有不羁之才，嵇意远而疏，吕心旷而放，其后并以事见法。嵇博综伎艺，于丝竹特妙，临当就命，顾视日影，索琴而弹之。逝将西迈，经其旧庐。于时日薄虞泉，寒冰凄然。<strong>邻人有吹笛者，发声寥亮</strong>。追想曩昔游宴之好，感音而叹。’”○《吕氏春秋·孝行览·本味》：“伯牙鼓琴，钟子期听之，方鼓琴而志在太山，钟子期曰：'善哉乎鼓琴，巍巍乎若太山。’少选之间，而志在流水，钟子期又曰：'善哉乎鼓琴，汤汤乎若流水。’<strong>钟子期死，伯牙破琴绝弦</strong>，终身不复鼓琴，以为世无足复为鼓琴者。”</p><p><strong>郭槐自屈，南郡犹怜。</strong></p><p>[注释]《晋书·贾充传》：“（贾）充妇广城君<strong>郭槐</strong>，性妒忌。初，黎民年三岁，乳母抱之当阁。黎民见充入，喜笑，充就而拊之。槐望见，谓充私乳母，即鞭杀之。黎民恋念，发病而死。后又生男，过期，复为乳母所抱，充以手摩其头。郭疑乳母，又杀之，儿亦思慕而死。充遂无胤嗣。及薨，槐辄以外孙韩谧为黎民子，奉充后。郎中令韩咸、中尉曹轸谏槐曰：'礼，大宗无后，以小宗支子后之，无异姓为后之文。无令先公怀腆后土，良史书过，岂不痛心。’槐不从。咸等上书求改立嗣，事寝不报。槐遂表陈是充遗意。……初，充前妻李氏淑美有才行，生二女褒、裕，褒一名荃，裕一名浚。父丰诛，李氏坐流徙。后娶城阳太守郭配女，即广城君也。武帝践阼，李以大赦得还，帝特诏充置左右夫人，充母亦敕充迎李氏。郭槐怒，攘袂数充曰：'刊定律令，为佐命之功，我有其分。李那得与我并！’充乃答诏，托以谦冲，不敢当两夫人盛礼，实畏槐也。而荃为齐王攸妃，欲令充遣郭而还其母。时沛国刘含母，及帝舅羽林监王虔前妻，皆毌丘俭孙女。此例既多，质之礼官，俱不能决。虽不遣后妻，多异居私通。充自以宰相为海内准则，乃为李筑室于永年里而不往来。荃、浚每号泣请充，充竟不往。会充当镇关右，公卿供帐祖道，荃、浚惧充遂去，乃排幔出于坐中，叩头流血，向充及群僚陈母应还之意。众以荃王妃，皆惊起而散。充甚愧愕，遣黄门将宫人扶去。既而郭槐女为皇太子妃，帝乃下诏断如李比皆不得还，后荃恚愤而薨。初，槐欲省李氏，充曰：'彼有才气，卿往不如不往。’及女为妃，槐乃盛威仪而去。既入户，李氏出迎，<strong>槐不觉脚屈，因遂再拜</strong>。自是充每出行，槐辄使人寻之，恐其过李也。初，充母柳见古今重节义，竟不知充与成济事，以济不忠，数追骂之。侍者闻之，无不窃笑。及将亡，充问所欲言，柳曰：'我教汝迎李新妇尚不肯，安问他事！’遂无言。及充薨后，李氏二女乃欲令其母祔葬，贾后弗之许也。及后废，李氏乃得合葬。李氏作《女训》行于世。”（亦见《世说·贤媛》）○虞通之《妒记》：“桓大司马以李势女为妾，桓妻<strong>南郡主</strong>，拔刀率数十婢往李所，因欲斫之，见李在窗前梳头，发垂委地，姿貌绝丽，乃徐下地结髻，敛手向主曰：'国破家亡，无心以至今日，若能见杀，实犹生之年。’神色闲正，辞气凄婉，主乃掷刀前抱之曰：'<strong>阿子，见汝不能不怜，何况老奴</strong>？’遂善遇之。”（《艺文类聚》卷十八引）《世说新语．贤媛》：“桓宣武平蜀，以李势妹为妾。甚有宠，常着斋后。主始不知，既闻，与数十婢拔白刃袭之。正值李梳头，发委藉地，肤色玉耀，不为动容。徐曰：'国破家亡，无心至此。今日若能见杀，乃是本怀。’主惭而退。”刘孝标注引南朝宋虞通之《妒记》：“温平蜀，以李势女为妾。郡主凶妒，不即知之，后知，乃拔刃往李所，因欲斫之。见李在窗梳头，姿貌端丽，徐徐结发，敛手向主，神色闲正，辞甚凄惋。主于是掷刀，前抱之：'阿子，<strong>我见汝亦怜</strong>，何况老奴。’遂善之。”</p><p><strong>鲁恭驯雉，宋均去兽。</strong></p><p>[注释]《后汉书·鲁恭传》：“鲁恭字仲康，扶风平陵人也。其先出于鲁顷公，为楚所灭，迁于下邑，因氏焉。世吏二千石，哀、平间，自鲁而徙。祖父匡，王莽时，为羲和，有权数，号曰'智囊’。父某。建武初，为武陵太守，卒官。时恭年十二，弟丕七岁，昼夜号踊不绝声，郡中赙赠无所受，乃归服丧，礼过成人，乡里奇之。十五，与母及丕俱居太学，习《鲁诗》，闭户讲诵，绝人间事，兄弟俱为诸儒所称，学士争归之。……太傅赵憙闻而辟之。肃宗集诸儒于白虎观，恭特以经明得召，与其议。憙复举恭直言，特诏公交车，拜中牟令。恭专以德化为理，不任刑罚，讼人许伯等争田，累守令不能决，恭为平理曲直，皆退而自责，辍耕相让。亭长从人借牛而不肯还之，牛主讼于恭。恭召亭长，敕令归牛者再三，犹不从。恭叹曰：'是教化不行也。’欲解印绶去。掾史涕泣共留之，亭长乃惭悔，还牛，诣狱受罪，薛贳不问。于是吏人信服。建初七年，郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过，止其傍。傍有童儿，亲曰：'儿何不捕之？’儿言：'<strong>雉方将雏</strong>。’亲瞿然而起，与恭诀曰：'所以来者，欲察君之政迹耳。今虫不犯境，此一异也；化及鸟兽，此二异也；竖子有仁心，此三异也。久留，徒扰贤者耳。’还府，具以状白安。是岁，嘉禾生恭便坐廷中，安因上书言状，帝异之。会诏百官举贤良方正，恭荐中牟名士王方，帝即征方诣公交车，礼之与公卿所举同，方致位侍中。恭在事三年，州举尤异，会遭母丧去官，吏人思之。”○《后汉书·宋均传》：“宋均字叔痒，南阳安众人也。父伯，建武初为五官中郎将。均以父任为郎，时年十五，好经书，每休沐日，辄受业博士，通《诗》、《礼》，善论难。至二十余，调补辰阳长。其俗少学者而信巫鬼，均为立学校，禁绝淫祀，人皆安之。以祖母丧去官，客授颍川。……迁九江太守。郡多虎暴，数为民患，常募设槛阱而犹多伤害。均到，下记属县曰：'夫虎豹在山，鼋鼍在水，各有所托。且江淮之有猛兽，犹北土之有鸡豚也。今为民害，咎在残吏，而劳勤张捕，非忧恤之本也。其务退奸贪，思进忠善，可一去槛阱，除削课制。’<strong>其后传言虎相与东游度江</strong>。中元元年，山阳、楚、沛多蝗，其飞至九江界者，辄东西散去，由是名称远近。浚遒县有唐、后二山，民共祠之，众巫遂取百姓男女以为公妪，岁岁改易，既而不敢嫁娶，前后守令莫敢禁。均乃下书曰：'自今以后，为山娶者皆娶巫家，勿扰良民。’于是遂绝。”（应劭《风俗通义》亦载）</p><p><strong>广客蛇影，殷师牛斗。</strong></p><p>[注释]《晋书·乐广传》：“<strong>乐广</strong>，字彦辅，南阳淯阳人也。……尝有<strong>亲客</strong>，久阔不复来，广问其故，答曰：'前在坐，蒙赐酒，方欲饮，见杯中有蛇，意甚恶之，既饮而疾。’于时河南听事壁上有角，漆画作蛇，<strong>广意杯中蛇即角影也</strong>。复置酒于前处，谓客曰：'酒中复有所见不？’答曰：'所见如初。’广乃告其所以，客豁然意解，沈屙顿愈。卫玠总角时，尝问广梦，广云是想。玠曰：'神形所不接而梦，岂是想邪！’广曰：'因也。’玠思之经月不得，遂以成疾。广闻故，命驾为剖析之，玠病即愈。广叹曰：'此贤胸中当必无膏肓之疾！’”（麟按：应劭《风俗通义·怪神》记杜宣“杯弓蛇影”事为早）○《晋书·殷仲堪传》：“<strong>殷仲堪</strong>，陈郡人也。祖融，太常、吏部尚书。<strong>父师</strong>，骠骑咨议参军、晋陵太守、沙阳男。……领晋陵太守，居郡禁产子不举，久丧不葬，录父母以质亡叛者，所下条教甚有义理。父病积年，仲堪衣不解带，躬学医术，究其精妙，执药挥泪，遂眇一目。居丧哀毁，以孝闻。服阕，孝武帝召为太子中庶子，甚相亲爱。<strong>仲堪父尝患耳聪</strong>，<strong>闻床下蚁动，谓之牛斗</strong>。帝素闻之而不知其人。至是，从容问仲堪曰：'患此者为谁？’仲堪流涕而起曰：'臣进退惟谷。’帝有愧焉。复领黄门郎，宠任转隆。帝尝示仲堪侍，乃曰：'勿以己才而笑不才。’帝以会稽王非社稷之臣，擢所亲幸以为籓捍，乃授伸堪都督荆益宁三州军事、振威将军、荆州刺史、假节，镇江陵。将之任，又诏曰：'卿去有日，使人酸然。常谓永为廊庙之宝，而忽为荆楚之珍，良以慨恨！’其恩狎如此。”</p><p><strong>元礼模楷，季彦领袖。</strong></p><p>[注释]《后汉书·党锢列传》：“二郡又为谣曰：'汝南太守范孟博，南阳宗资主画诺。南阳太守岑公孝，弘农成瑨但坐啸。’因此流言转入太学，诸生三万余人，郭林宗、贾伟节为其冠，并与李膺、陈蕃、王畅更相褒重。学中语曰：'<strong>天下模楷李元礼</strong>，不畏强御陈仲举，天下俊秀王叔茂。’……李膺字符礼，颍川襄城人也。……初举孝廉，为司徒胡广所辟，举高第，再迁青州刺史。守令畏威明，多望风弃官。复征，再迁渔阳太守。寻转蜀郡太守，以母老乞不之官。转护乌桓校尉。鲜卑数犯塞，膺常蒙矢石，每破走之，虏甚惮慑。以公事免官，还居纶氏，教授常千人。南阳樊陵求为门徒，膺谢不受。陵后以阿附宦官，致位太尉，为节志者所羞。荀爽尝就谒膺，因为其御，既还，喜曰：'今日乃得御李君矣。’其见慕如此。……是时，朝廷日乱，纲纪颓阤，膺独持风裁，以声名自高。士有被其容接者，名为'登龙门’。”○《晋书·裴秀传》：“裴秀，字<strong>季彦</strong>，河东闻喜人也。祖茂，汉尚书令。父潜，魏尚书令。秀少好学，有风操，八岁能属文。叔父徽有盛名，宾客甚众。秀年十余岁，有诣徽者，出则过秀。然秀母贱，嫡母宣氏不之礼，尝使进馔于客，见者皆为之起。秀母曰：'微贱如此，当应为小儿故也。’宣氏知之，后遂止。时人为之语曰：'<strong>后进领袖，有裴秀</strong>。’”（麟按：臧荣绪《晋书》：“裴秀，字季彦，河东人也。常道乡公立，与议定策，迁尚书仆射。及世祖受禅，进左光禄大夫。”《世说·赏誉》：“谚曰：'<strong>后来领袖，有裴秀</strong>’。”）</p><p><strong>鲁褒钱神，崔烈铜臭。</strong></p><p>[注释]《晋书·隐逸传》：“鲁褒，字符道，南阳人也。好学多闻，以贫素自立。元康之后，纲纪大坏，褒伤时之贪鄙，乃隐姓名，而<strong>着《钱神论》以刺之</strong>。”[麟按：晋鲁褒《钱神论》曰：有司空公子，富贵不齿，盛服而游京邑，驻驾乎市里，顾见綦毌先生，班白而徒行，公子曰：嘻，子年已长矣，徒行空手，将何之乎，先生曰：欲之贵人，公子曰：学诗乎，曰：学矣，学礼乎，曰：学矣，学易乎，曰：学矣，公子曰：诗不云乎，币帛筐篚，以将其厚意，然后忠臣嘉宾，得尽其心，礼不云乎，男贽玉帛禽鸟，女贽榛栗枣修，易不云乎，随时之义大矣哉，吾视子所以，观子所由，岂随世哉，虽曰已学，吾必谓之未也，先生曰：吾将以清谈为筐篚，以机神为币帛，所谓礼云礼云，玉帛云乎哉者已，公子拊髀大笑曰：固哉子之云也，既不知古。又不知今，当今之急，何用清谈，时易世变，古今异俗，富者荣贵，贫者贱辱，而子尚质，而子守实，无异于遗剑刻舡，胶柱调瑟，贫不离于身名，誉不出乎家室，固其宜也，昔神农氏没，黄帝尧舜，教民农桑，以币帛为本，上智先学变通之，乃掘铜山，俯视仰观，铸而为钱，故使内方象地，外员象天，钱之为体，有干有坤，其积如山，其流如川，动静有时，行藏有节，市井便易，不患耗折，难朽象寿，不匮象道，故能长久，为世神宝，亲爱如兄，字曰孔方，失之则贫弱，得之则富强，无翼而飞，无足而走，解严毅之颜，开难发之口，钱多者处前，钱少者居后，诗云，哿矣富人，哀哉茕独，岂是之谓乎，钱之为言泉也，百姓日用，其源不匮，无远不往，无深不至，京邑衣冠，疲劳讲肆，厌闻清谈，对之睡寐，见我家兄，莫不惊视，钱之所佑，吉无不利，何必读书，然后富贵，由是论之，可谓神物，无位而尊，无势而热，排朱门，入紫闼，钱之所在，危可使安，死可使活，钱之所去，贵可使贱，生可使杀，是故忿诤辩讼，非钱不胜，孤弱幽滞，非钱不拔，怨仇嫌恨，非钱不解，令问笑谈，非钱不发，谚曰：钱无耳，可暗使，岂虚也哉。有钱可使鬼，而况于人乎，子夏云，死生有命，富贵在天，吾以死生无命，富贵在钱，何以明之，钱能转祸为福，因败为成，危者得安，死者得生，性命长短，相禄贵贱，皆在乎钱，天何与焉，天有所短，钱有所长，四时行焉，百物生焉，钱不如天，达穷开塞，振贫济乏，天不如钱，若臧武仲之智，卞庄子之勇，冉求之艺，文之以成人矣，今之成人者何必然，唯孔方而已，夫钱穷者使通达，富者能使温暖，贫者能使勇悍，故曰：君无财则士不来，君无赏则士不往，谚曰：官无中人，不如归田，虽有中人，而无家兄，何异无足而欲行，无翼而欲翔，使才如颜子，容如子张，空手掉臂，何所希望，不如早归，广修农商，舟车上下，役使孔方，凡百君子，同尘和光，上交下接，名誉益彰。（《艺文类聚》卷六六引）] ○《后汉书·崔骃传附》：“（崔）寔从兄<strong>烈</strong>，有重名于北州，历位郡守、九卿。灵帝时，开鸿都门榜卖官爵，公卿州郡下至黄绶各有差。其富者则先入钱，贫者到官而后倍输，或因常侍、阿保别自通达。是时，段颎、樊陵、张温等虽有功勤名誉，然皆先输货财而后登公位。烈时因傅母入钱五百万，得为司徒。及拜日，天子临轩，百僚毕会。帝顾谓亲幸者曰：'悔不小靳，可至千万。’程夫人于傍应曰：'崔公冀州名士，岂肯买官？赖我得是，反不知姝邪？’烈于是声誉衰减。久之不自安，从容问其子钧曰：'吾居三公，于议者何如？’钧曰：'大人少有英称，历位卿守，论者不谓不当为三公；而今登其位，天下失望。’烈曰：'何为然也？’钧曰：'<strong>论者嫌其铜臭</strong>。’烈怒，举杖击之。钧时为虎贲中郎将，服武弁，戴鹖尾，狼狈而走。烈骂曰：'死卒，父𣒌而走，孝乎？’钧曰：'舜之事父，小杖则受，大杖则走，非不孝也。’烈惭而止。烈后拜太尉。”《九州春秋》曰：“灵帝卖官，崔烈入钱五百万，以买司徒。烈子均，亦有世名，烈问曰：'吾作三公，天下论何如？’均曰：'<strong>大人少有高名，不谓不当为公，但海内嫌铜臭尔</strong>。’”（《艺文类聚》卷四七引）</p><p><strong>梁竦庙食，赵温雄飞。</strong></p><p>[注释]《后汉书·梁统传附》：“（梁）<strong>竦</strong>字叔敬，少习《孟习易》，弱冠能教授。后坐兄松事，与弟恭俱徙九真。既徂南土，历江、湖，济沅、湘，感悼子胥、屈原以非辜沉身，乃作《悼骚赋》，系玄石而沉之。……竦生长京师，不乐本土，身负其才，郁郁不得意。尝登高远望，叹息言曰：'<strong>大丈夫居世，生当封侯，死当庙食</strong>。如其不然，闲居可以养志，《诗》、《书》足以自娱，州郡之职，徒劳人耳。’后辟命交至，并无所就。有三男三女，肃宗纳其二女，皆为贵人。”○《后汉书·赵典传附》：“（赵）<strong>温</strong>字子柔，初为京兆丞，叹曰：'<strong>大丈夫当雄飞，安能雌伏！</strong>’遂弃官去。遭岁大饥，散家粮以振穷饿，所活万余人。献帝西迁都，为侍中，同舆辇至长安，封江南亭侯，代杨彪为司空，免，顷之，复为司徒，录尚书事。”</p><p><strong>枚乘蒲轮，郑均白衣。</strong></p><p>[注释]《汉书·枚乘传》：“枚乘字叔，淮阳人也，为吴王濞郎中。……武帝自为太子闻乘名，及即位，乘年老，乃<strong>以安车蒲轮征乘</strong>，道死。”○《后汉书·郑均传》：“郑均字仲虞，东平任城人也。少好黄、老书。兄为县吏，颇受礼遗，均数谏止，不听。即脱身为佣，岁余，得钱帛，归以与兄。曰：'物尽可复得，为吏坐臧，终身捐弃。’兄感其言，遂为廉洁。均好义笃实，养寡嫂孤儿，恩礼敦至。常称病家廷，不应州郡辟召。郡将欲必致之，使县令谲将诣门，既至，卒不能屈。均于是客于濮阳。建初三年，司徒鲍昱辟之，后举直言，并不诣。六年，公交车特征。再迁尚书，数纳忠言，肃宗敬重之。后以病乞骸骨，拜议郎，告归，因称病笃，帝赐以衣冠。元和元年，诏告庐江太守、东平相曰：'议郎郑均，束修安贫，恭俭节整，前在机密，以病致仕，守善贞固，黄发不怠。又前安邑令毛义，躬履逊让，比征辞病，淳洁之风，东州称仁。书不云乎“章厥有常，吉哉！”其赐均、义谷各千斛，常以八月长吏存问，赐羊酒，显兹异行。’明年，帝东巡过任城，乃幸均舍，敕赐尚书禄以终其身，故时人号为'<strong>白衣尚书</strong>’。永元中，卒于家。”</p><p><strong>陵母伏剑，轲亲断机。</strong></p><p>[注释]《汉书·王陵传》：“王陵，沛人也。始为县豪，高祖微时兄事陵。及高祖起沛，人咸阳，陵亦聚党数千人，居南阳，不肯从沛公。及汉王之还击项籍，陵乃以兵属汉。项羽取陵母置军中，陵使至，则东乡坐陵母，欲以招陵。陵母既私送使者，泣曰：'愿为老妾语陵，善事汉王。汉王长者，母以老妾故持二心。妾以死送使者。’<strong>遂伏剑而死</strong>。项王怒，亨陵母。陵卒从汉王定天下。以善雍齿，雍齿，高祖之仇。陵又本无从汉之意，以故后封陵，为安国侯。”○《列女传》：“邹孟轲之母也，号孟母。其舍近墓。孟子之少也，嬉游为墓间之事，踊跃筑埋。孟母曰：'此非吾所以居处子也。’乃去舍市傍。其嬉戏为贾人衒卖之事。孟母又曰：'此非吾所以居处子也。’复徙舍学宫之傍。其嬉游乃设俎豆揖让进退。孟母曰：'真可以居吾子矣。’遂居之。及孟子长，学六艺，卒成大儒之名。君子谓孟母善以渐化。诗云：'彼姝者子，何以予之？’此之谓也。孟子之少也，既学而归，孟母方绩，问曰：'学何所至矣？’孟子曰：'自若也。’<strong>孟母以刀断其织</strong>。孟子惧而问其故，孟母曰：'子之废学，若吾断斯织也。夫君子学以立名，问则广知，是以居则安宁，动则远害。今而废之，是不免于厮役，而无以离于祸患也。何以异于织绩而食，中道废而不为，宁能衣其夫子，而长不乏粮食哉！女则废其所食，男则堕于修德，不为窃盗，则为虏役矣。’孟子惧，旦夕勤学不息，师事子思，遂成天下之名儒。君子谓孟母知为人母之道矣。诗云：'彼姝者子，何以告之？’此之谓也。”</p><p><strong>齐后破环，谢女解围。</strong></p><p>[注释]《列女传》：“卫姬者，卫侯之女，<strong>齐桓公之夫人</strong>也。桓公好淫乐，卫姬为之不听郑卫之音。桓公用管仲宁戚，行霸道，诸侯皆朝，而卫独不至。桓公与管仲谋伐卫。罢朝入闺，卫姬望见桓公，脱簪珥，<strong>解环佩</strong>，下堂再拜，曰：'愿请卫之罪。’桓公曰：'吾与卫无故，姬何请耶？’对曰：'妾闻之：人君有三色，显然喜乐容貌淫乐者，钟鼓酒食之色。寂然清静意气沉抑者，丧祸之色。忿然充满手足矜动者，攻伐之色。今妾望君举趾高，色厉音扬，意在卫也，是以请也。’桓公许诺。明日临朝，管仲趋进曰：'君之莅朝也，恭而气下，言则徐，无伐国之志，是释卫也。’桓公曰：'善。’乃立卫姬为夫人，号管仲为仲父。曰：'夫人治内，管仲治外。寡人虽愚，足以立于世矣。’”（麟按：此虽云“解环佩”，似非破者，属李氏误读所致）○《晋书·列女传》：“王凝之妻<strong>谢氏</strong>，字<strong>道韫</strong>，安西将军奕之女也。聪识有才辩。叔父安尝问：'《毛诗》何句最佳？’道韫称：'吉甫作颂，穆如清风。仲山甫永怀，以慰其心。’安谓有雅人深致。又尝内集，俄而雪骤下，安曰：'何所似也？’安兄子朗曰：'散盐空中差可拟。’道韫曰：'未若柳絮因风起。’安大悦。初适凝之，还，甚不乐。安曰：'王郎，逸少子，不恶，汝何恨也？’答曰：'一门叔父则有阿大、中郎，群从兄弟复有封、胡、羯（《世说·贤媛》作“遏”）、末，不意天壤之中乃有王郎！’封谓谢韶，胡谓谢朗，羯谓谢玄，末谓谢川，皆其小字也。又尝讥玄（《世说·贤媛》作“遏”）学植不进，曰：'为尘务经心，为天分有限邪？’凝之弟献之尝与宾客谈议，词理将屈，道韫遣婢白献之曰：'<strong>欲为小郎解围</strong>。’乃施青绫步鄣自蔽，申献之前议，客不能屈。”</p><p><strong>凿齿尺牍，荀勖音律。</strong></p><p>[注释]《晋书·习凿齿传》：“<strong>习凿齿</strong>，字彦威，襄阳人也。宗族富盛，世为乡豪。凿齿少有志气，博学洽闻，以文笔著称。荆州刺史桓温辟为从事，江夏相袁乔深器之，数称其才于温，转西曹主簿，亲遇隆密。……累迁别驾。温出征伐，凿齿或从或守，所在任职，每处机要，莅事有绩，<strong>善尺牍论议</strong>，温甚器遇之。时清谈文章之士韩伯、伏滔等并相友善，后使至京师。简文亦雅重焉。既还，温问：'相王何似？’答曰：'生平所未见。’以此大忤温旨，左迁户曹参军。时有桑门释道安，俊辩有高才，自北至荆州，与凿齿初相见。道安曰：'弥天释道安。’凿齿曰：'四海习凿齿。’时人以为佳对。”○《晋书·荀勖传》：“荀勖，字公曾，颍川颍阴人，汉司空爽曾孙也。祖棐，射声校尉。父肸，早亡。勖依于舅氏。岐嶷夙成，年十余岁能属文。从外祖魏太傅钟繇曰：'此儿当及其曾祖。’既长，遂博学，达于从政。仕魏，辟大将军曹爽掾，迁中书通事郎。爽诛，门生故吏无敢往者，勖独临赴，众乃从之。为安阳令，转骠骑从事中郎。勖有遗爱，安阳生为立祠。迁廷尉正，参文帝大将军军事，赐爵关内侯，转从事中郎，领记室。……久之，进位光禄大夫。<strong>既掌乐事，又修律吕</strong>，并行于世。初，勖于路逢赵贾人牛铎，识其声。及掌乐，音韵未调，乃曰：'得赵之牛铎则谐矣。’遂下郡国，悉送牛铎，果得谐者。又尝在帝坐进饭，谓在坐人曰：'此是劳薪所炊。’咸未之信。帝遣问膳夫，乃云：'实用故车脚。’举世伏其明识。俄领秘书监，与中书令张华依刘向《别录》，整理记籍。又立书博士，置弟子教习，以钟、胡为法。”</p><p><strong>胡威推缣，陆绩怀橘。</strong></p><p>[注释]《晋书·良吏传》：“胡威，字伯武，一名貔。淮南寿春人也。父质，以忠清著称，少与乡人蒋济、朱绩俱知名于江淮间，仕魏至征东将军、荆州刺史。威早厉志尚。质之为荆州也，威自京都定省，家贫，无车马僮仆，自驱驴单行。每至客舍，躬放驴，取樵炊爨，食毕，复随侣进道。既至，见父，停厩中十余日。告归，父赐绢一匹为装。威曰：'<strong>大人清高，不审于何得此绢？</strong>’质曰：'是吾俸禄之余，以为汝粮耳。’威受之，辞归。质帐下都督先威未发，请假还家，阴资装于百余里，要威为伴，每事佐助。行数百里，威疑而诱问之，既知，乃取所赐绢与都督，谢而遣之。后因他信以白质，质杖都督一百，除吏名。其父子清慎如此。于是名誉着闻。拜侍御史，历南乡侯、安丰太守，迁徐州刺史。勤于政术，风化大行。”○《三国志·吴书·虞陆张骆陆吾朱传》：“陆绩字公纪，吴郡吴人也。父康，汉末为庐江太守。绩年六岁，于九江见袁术。<strong>术出橘，绩怀三枚</strong>，去，拜辞堕地，术谓曰：'陆郎作宾客而怀橘乎？’绩跪答曰：'欲归遗母。’术大奇之。孙策在吴，张昭、张纮、秦松为上宾，共论四海未泰，须当用武治而平之，绩年少末坐，遥大声言曰：'昔管夷吾相齐桓公，九合诸侯，一匡天下，不用兵车。孔子曰：“远人不服，则修文德以来之。”今论者不务道德怀取之术，而惟尚武，绩虽童蒙，窃所未安也。’昭等异焉。”（麟按：今列入二十四孝图中）</p><p><strong>罗含吞鸟，江淹梦笔。</strong></p><p>[注释]《晋书·文苑传》：“罗含，字君章，桂阳耒阳人也。曾祖彦，临海太守。父绥，荥阳太守。含幼孤，为叔母朱氏所养。少有志尚，<strong>尝昼卧，梦一鸟文彩异常，飞入口中</strong>，因惊起说之。朱氏曰：'鸟有文彩，汝后必有文章。’自此后藻思日新。弱冠，州三辟，不就。含父尝宰新淦，新淦人杨羡后为含州将，引含为主簿，含傲然不顾，羡招致不已，辞不获而就焉。及羡去职，含送之到县。新淦人以含旧宰之子，咸致赂遗，含难违而受之。及归，悉封置而去。由是远近推服焉。后为郡功曹，刺史庾亮以为部江夏从事。太守谢尚与含为方外之好，乃称曰：'罗君章可谓湘中之琳琅。’寻转州主簿。后桓温临州，又补征西参军。温尝使含诣尚，有所检劾。含至，不问郡事，与尚累日酣饮而还。温问所劾事，含曰：'公谓尚何如人？’温曰：'胜我也。’含曰：'岂有胜公而行非邪！故一无所问。’温奇其意而不责焉。转州别驾。以廨舍喧扰，于城西池小洲上立茅屋，伐木为材，织苇为席而居，布衣蔬食，晏如也。温尝与僚属宴会，含后至。温问众坐曰：'此何如人？’或曰：'可谓荆楚之材。’温曰：'此自江左之秀，岂惟荆楚而已。’征为尚书郎。温雅重其才，又表转征西户曹参军。俄迁宜都太守。及温封南郡公，引为郎中令。寻征正员郎，累迁散骑常侍、侍中，仍转廷尉、长沙相。年老致仕，加中散大夫，门施行马。初，含在官舍，有一白雀栖集堂宇，及致仕还家，阶庭忽兰菊丛生，以为德行之感焉。年七十七卒，所着文章行于世。”○《南史·江淹传》：“又尝宿于冶亭，梦一丈夫自称郭璞，谓淹曰：'吾有笔在卿处多年，可以见还。’淹乃探怀中得<strong>五色笔</strong>一以授之。尔后为诗，绝无美句，时人谓之才尽。”《文选》卷十六《恨赋》注引刘璠《梁典》曰：“江淹，字文通，济阳考城人。祖躭，丹阳令。父康之，南沙令。淹少而沉敏，六岁能属诗。及长，爱奇尚异，自以孤贱，厉志笃学。洎于强仕，渐得声誉。<strong>尝梦郭璞谓之曰：'君借我五色笔，今可见还。’</strong>淹即探怀以笔付璞，自此以后，材思稍减。前后二集，并行于世。卒赠醴泉侯，谥宪子。宋桂阳王举秀才。齐兴，为豫章王记室。天监中，为金紫光禄大夫，卒。” 梁钟嵘《诗品》：“初，（江）淹罢宣城郡，遂宿冶亭，梦一美丈夫，自称郭璞，谓淹曰：'我有笔在卿处多年，可以见还。’淹探怀中，得<strong>五色笔</strong>以授之。尔后为诗，不复成语，故世传江淹才尽。”李商隐《牡丹》：“我是<strong>梦中传彩笔</strong>，欲书花叶寄朝云。”</p><p><strong>李廞清贞，刘驎高率。</strong></p><p>[注释]《世说·栖逸》：“李廞是<strong>茂曾</strong>第五子，<strong>清贞有远操</strong>，而少羸病，不肯婚宦。居在临海，住兄侍中墓下。既有高名，王丞相欲招礼之，故辟为府椽。廞得残命，笑曰：'茂弘乃复以一爵假人。’”刘注引《文字志》曰：“廞字宗子，江夏钟武人。祖康，秦州刺史。父重，平阳太守。……永和中卒。”○《晋书·隐逸传》：“<strong>刘驎之</strong>，字子骥，南阳人，光禄大夫耽之族也。<strong>驎之少尚质素，虚退寡欲</strong>，不修仪操，人莫之知。好游山泽，志存遁逸。尝采药至衡山，深入忘反，见有一涧水，水南有二石囷，一囷闭，一囷开，水深广不得过。欲还，失道，遇伐弓人，问径，仅得还家。或说囷中皆仙灵方药诸杂物，驎之欲更寻索，终不复知处也。车骑将军桓冲闻其名，请为长史，驎之固辞不受。冲尝到其家，驎之于树条桑，使者致命，驎之曰：'使君既枉驾光临，宜先诣家君。’冲闻大愧，于是乃造其父。父命驎之，然后方还，拂短褐与冲言话。父使驎之于内自持浊酒蔬菜供宾，冲敕人代驎之斟酌，父辞曰：'若使从者，非野人之意也。’冲慨然，至昏乃退。驎之虽冠冕之族，信仪著于群小，凡厮伍之家婚娶葬送，无不躬自造焉。居于阳岐，在官道之侧，人物来往，莫不投之。驎之躬自供给，士君子颇以劳累，更惮过焉。凡人致赠，一无所受。去驎之家百余里，有一孤姥，病将死，叹息谓人曰：'谁当埋我，惟有刘长史耳！何由令知。’驎之先闻其有患，故往侯之，值其命终，乃身为营棺殡送之。其仁爱隐恻若此。卒以寿终。”《世说·栖逸》：“南阳<strong>刘驎之</strong>，<strong>高率</strong>，善史传，隐于阳歧。于时苻坚临江，荆州刺史桓冲将尽吁谟之益，征为长史，遣人船往迎，赠贶甚厚。驎之闻命，便升舟，悉不受所饷。缘道以乞穷乏。比至上明亦尽。一见冲，因陈无用，倏然而退。居阳歧积年，衣食有无，常与村人共。值己匮乏，村人亦如之。甚厚为乡闾所安。”（麟按：陶渊明《桃花源记序》：“南阳刘子骥，高尚士也”，即其人）</p><p><strong>蒋诩三径，许由一瓢。</strong></p><p>[注释]《文选》卷三十谢灵运《田南树园激流植援》：“唯开蒋生径，永怀求羊踪。”李善注引《三辅决录》曰：“蒋诩，字符卿，隐于杜陵。<strong>舍中三径</strong>，惟羊仲、求仲从之游。二仲皆挫廉逃名。”（唐徐坚《初学记》十八引略同）○晋皇甫谧《高士传》：“许由，字武仲，阳城槐里人也。为人据义履方，邪席不坐，邪膳不食。后隐于沛泽之中。尧让天下于许由，曰：'日月出矣，而爝火不息，其于光也，不亦难乎！时雨降矣，而犹浸灌，其于泽也，不亦劳乎！夫子立而天下治，而我犹尸之，吾自视缺然，请致天下。’许由曰：'子治天下，天下既已治也，而我犹代子，吾将为名乎？名者，实之宾也，吾将为宾乎？<strong>鹪鹩巢于深林，不过一枝</strong>；<strong>偃鼠饮河，不过满腹</strong>。归休乎君，予无所用天下为。庖人虽不治庖，尸祝不越樽俎而代之矣！’不受而逃去。”《论语·雍也》：“子曰：'贤哉，回也！一箪食，<strong>一瓢饮</strong>，在陋巷。人不堪其忧，回也不改其乐。贤哉，回也！’”</p><p><strong>杨仆移关，杜预建桥。</strong></p><p>[注释]《史记·酷吏传》：“杨仆者，宜阳人也。以千夫为吏。河南守案举以为能，迁为御史，<strong>使督盗贼关东</strong>。治放尹齐，以为敢挚行。稍迁至主爵都尉，列九卿。天子以为能。南越反，拜为楼船将军，有功，封将梁侯。为荀彘所缚。居久之，病死。”（《汉书·酷吏传》略同）《汉书·武帝纪》元鼎三年：“冬，徙函谷关于新安。”颜师古引应劭曰：“时楼船将军杨仆数有大功，<strong>耻为关外民</strong>，<strong>上书乞徙东关</strong>，以家产给用度，武帝意亦好广阔，于是徙于新安，去<u>弘农</u>三百里。”梁简文帝《答湘东王书》：“岂止<strong>杨仆有关外之伤</strong>，周南起留滞之恨。”李商隐《荆山》：“压河连华势孱颜，鸟没云归一望间。<strong>杨仆移关</strong>三百里，可能全是为荆山。”○《晋书·杜预传》：“杜预，字符凯，京兆杜陵人也。……预又以孟津渡险，有覆没之患，<strong>请建河桥于富平津</strong>。议者以为殷周所都，历圣贤而不作者，必不可立故也。预曰：'“造舟为梁”，则河桥之谓也。’及桥成，帝从百僚临会，举觞属预曰：'非君，此桥不立也。’对曰：'非陛下之明，臣亦不得施其微巧。’”</p><p><strong>寿王议鼎，杜林驳尧。</strong></p><p>[注释]《汉书·吾丘寿王传》：“<strong>吾丘寿王</strong>字子赣，赵人也。年少，以善格五召待诏。诏使从中大夫董仲舒受《春秋》，高才通明。……及汾阴得宝鼎，武帝嘉之，荐见宗庙，臧于甘泉宫。群臣皆上寿贺曰：'陛下得周鼎。’<strong>寿王独曰非周鼎</strong>。上闻之，召而问之，曰：'今朕得周鼎，群臣皆以为然，寿王独以为非，何也？有说则可，无说则死。’寿王对曰：'臣安敢无说！臣闻周德始乎后稷，长于公刘，大于大王，成于文、武，显于周公，德泽上昭，天下漏泉，无所不通。上天报应，鼎为周出，故名曰周鼎。今汉自高祖继周，亦昭德显行，布恩施惠，六合和同。至于陛下，恢廓祖业，功德愈盛，天瑞并至，珍祥毕见。昔秦始皇亲出鼎于彭城而不能得，天祚有德而宝鼎自出，此天之所以与汉，乃汉宝，非周宝也。’上曰：'善。’群臣皆称万岁。是日，赐寿王黄金十斤。后坐事诛。”○《后汉书·杜林传》：“杜林字伯山，扶风茂陵人也。父邺，成、哀间为凉州刺史。林少好学沉深，家既多书，又外氏张竦父子喜文采，林从竦受学，博洽多闻，时称通儒。……明年，大议郊祀制，多以为周郊后稷，汉当祀尧。诏复下公卿议，议者佥同，帝亦然之。林独以为周室之兴，祚由后稷，<strong>汉业特起，功不缘尧</strong>。祖宗故事，所宜因循。定从林议。”</p><p><strong>西施捧心，孙寿折腰。</strong></p><p>[注释]《庄子·天运》：“故<strong>西施</strong>病心而颦其里，其里之丑人见之而美之，归亦<strong>捧心</strong>而颦其里。其里之富人见之，坚闭门而不出；贫人见之，挈妻子而去之走。彼知颦美而不知颦之所以美。”○《后汉书·梁翼传》：“弘农人宰宣素性佞邪，欲取媚于冀，乃上言大将军有周公之功，今既封诸子，则其妻宜为邑君。诏遂封冀妻<strong>孙寿</strong>为襄城君，兼食阳翟租，岁入五千万，加赐赤绂，比长公主。寿色美而善为妖态，作愁眉，啼妆，堕马髻，<strong>折腰步</strong>，龋齿笑，以为媚惑。冀亦改易舆服之制，作平上𫐌车，埤帻，狭冠，折上巾，拥身扇，狐尾单衣。寿性钳忌，能制御冀，冀甚宠惮之。”华峤《汉书》曰：“梁冀妻<strong>孙寿</strong>，色美，能作愁眉啼妆，堕马髻，<strong>折腰步</strong>，龋齿笑，以为媚惑也。”（《艺文类聚》卷一八引）晋干宝《搜神记》卷六：“汉桓帝元嘉中，京都妇女作愁眉、啼妆、堕马髻、<strong>折腰步</strong>、龋齿笑。愁眉者，细而曲折。啼妆者，薄拭目下，若啼处。堕马髻者，作一边。<strong>折腰步者，足不任下体</strong>。龋齿笑者，若齿痛，乐不欣欣。始自大将军梁翼妻孙寿所为，京都翕然，诸夏效之。天戒若曰：'兵马将往收捕，妇女忧愁，蹙眉啼哭；吏卒掣顿，折其腰脊，令髻邪倾；虽强语笑，无复气味也。’到延熹二年，翼举宗合诛。”（麟按：古人所谓“妖服”而实今人之“时装”也。可叹）</p><p><strong>灵辄扶轮，魏颗结草。</strong></p><p>[注释]《左·宣公二年传》：“初，赵宣子畋于首山，舍于翳桑，见<strong>灵辄</strong>饿，问其病。曰：'不食三日矣。’食之，舍其半。问之，曰：'宦三年矣，未知母之存否，今近焉，请以遗之。’使尽之，而为之箪食与肉，置诸橐以与之。既而与为公介，<strong>倒戟以御公徒</strong>，而免之。问何故。对曰：'翳桑之饿人也。’问其名居，不告而退，遂自亡也。”（麟按：“扶轮”以喻扶持社稷之意。如曹植《仲雍哀辞》云：“阴云回于素盖，悲风动其扶轮。”又《善哉行》云：“惭无灵辄，以救赵宣。”）《敦煌遗书》伯二五二四《古类书》引《左传·晋灵公不君章》：“（<strong>灵</strong>）<strong>辄</strong>扶车以臂承轴，驰驾而行。”（麟按：杨守敬《日本访书志》卷一一谓李翰自注引于立政《类林》）○《左·宣公十五年传》：“初，魏武子有嬖妾，无子。武子疾，命颗曰：'必嫁是。’疾病，则曰：'必以为殉。’及卒，<strong>颗嫁之</strong>，曰：'疾病则乱，从其治也，’及辅氏之役，颗见老人<strong>结草以亢杜回</strong>，杜回踬而颠，故获之。夜梦之曰：'余，而所嫁妇人之父也。尔用先人之治命，予是以报。’”</p><p><strong>逸少倾写，平子绝倒。</strong></p><p>[注释]《晋书·王羲之传》：“王羲之，字<strong>逸少</strong>，司徒导之从子也，祖正，尚书郎。父旷，淮南太守。元帝之过江也，旷首创其议。羲之幼讷于言，人未之奇。年十三，尝谒周𫖮，𫖮察而异之。时重牛心炙，坐客未啖，𫖮先割啖羲之，于是始知名。及长，辩赡，以骨鲠称，尤善隶书，为古今之冠，论者称其笔势，以为飘若浮云，矫若惊龙。深为从伯敦、导所器重。时陈留阮裕有重名，为敦主簿。敦尝谓羲之曰：'汝是吾家佳子弟，当不减阮主簿。’裕亦目羲之与王承、王悦为王氏三少。时太尉郗鉴使门生求女婿于导，导令就东厢遍观子弟。门生归，谓鉴曰：'王氏诸少并佳，然闻信至，咸自矜持。惟一人在东床坦腹食，独若不闻。’鉴曰：'正此佳婿邪！’访之，乃羲之也，遂以女妻之。……性爱鹅，会稽有孤居姥养一鹅，善鸣，求市未能得，遂携亲友命驾就观。姥闻羲之将至，烹以待之，羲之叹惜弥日。又山阴有一道士，养好鹅，羲之往观焉，意甚悦，固求市之。道士云：'为写《道德经》，当举群相赠耳。’<strong>羲之欣然写毕</strong>，笼鹅而归，甚以为乐。其任率如此。尝诣门生家，见棐几滑净，因书之，真草相半。后为其父误刮去之，门生惊懊者累日。又尝在蕺山见一老姥，持六角竹扇卖之。羲之书其扇，各为五字。姥初有愠色。因谓姥曰：'但言是王右军书，以求百钱邪。’姥如其言，人竞买之。他日，姥又持扇来，羲之笑而不答。其书为世所重，皆此类也。每自称'我书比钟繇，当抗行；比张芝草，犹当雁行也。’曾与人书云：'张芝临池学书，池水尽黑，使人耽之若是，未必后之也。’羲之书初不胜庾翼、郗愔，及其暮年方妙。尝以章草答庾亮，而翼深叹伏，因与羲之书云：'吾昔有伯英章草十纸，过江颠狈，遂乃亡失，常叹妙迹永绝。忽见足下答家兄书，焕若神明，顿还旧观。’……羲之既去官，与东土人士尽山水之游，弋钓为娱。又与道士许迈共修服食，采药石不远千里，遍游东中诸郡，穷诸名山，泛沧海，叹曰：'我卒当以乐死。’谢安尝谓羲之曰：'中年以来，伤于哀乐，与亲友别，辄作数日恶。’羲之曰：'年在桑榆，自然至此。顷正赖丝竹<strong>陶写</strong>，恒恐儿辈觉，损其欢乐之趣。’朝廷以其誓苦，亦不复征之。”（麟按：“倾写”犹“倾泻”，有倾吐、痛快淋漓等意。此用形容王羲之书法，与“绝倒”似不对，俟考。《世说新语·赏誉》：“王司州与殷中军语，叹云：'己之府奥，蚤已<strong>倾写</strong>而见；殷陈势浩汗，众源未可得测。’”宋王应麟《困学纪闻·评文》：“张文潜论文诗曰：……气如决江河，势顺乃<strong>倾写</strong>。”）○《世说·赏誉》：“王平子（名澄）迈世有隽才，少所推服。每闻卫玠言，辄<strong>叹息绝倒</strong>。”刘孝标注引《玠别传》曰：“玠少有名理，高气不群，迈世独傲。每闻玠之语议，至于理会之间，要妙之际，辄<strong>绝倒</strong>于坐。前后三闻，为之三倒，时人遂曰：'卫君谈道，平子三倒’。”《晋书·卫玠传》：“琅邪王澄有高名，少所推服，每闻玠言，辄叹息<strong>绝倒</strong>。故时人为之语曰：'卫玠谈道，平子绝倒。’澄及王玄、王济并有盛名，皆出玠下，世云'王家三子，不如卫家一儿’。”</p><p><strong>澹台毁璧，子罕辞宝。</strong></p><p>[注释]《文选》卷五左思《吴都赋》：“哂澹台之见谋，聊袭海而徇珍。”刘渊林注引干宝《搜神记》曰：“澹台子羽赍璧渡河，风波忽起，两龙夹舟，子羽奋剑斩龙，波乃止。登岸投璧于河，河伯三归之。<strong>子羽毁璧而去</strong>。”《博物志》卷七：“澹台子羽渡河，赍千金之璧于河，河伯欲之，至阳侯波起，两蛟夹船。子羽左掺璧，右操剑击蛟，皆死。既渡，三投璧于河伯，河伯三跃而归之，<strong>子羽毁璧</strong>而去。”○《左·襄公十五年传》：“宋人或得玉，献诸子罕。<strong>子罕弗受</strong>。献玉者曰：'以示玉人，玉人以为宝也，故敢献之。’子罕曰：'<strong>我以不贪为宝</strong>，尔以玉为宝，若以与我，皆丧宝也，不若人有其宝。’稽首而告曰：'小人怀璧，不可以越乡。纳此以请死也。’子罕置诸其里，使玉人为之攻之，富而后使复其所。”</p><p><strong>东平为善，司马称好。</strong></p><p>[注释]《后汉书·东平宪王苍传》：“<strong>东平宪王苍</strong>，建武十五年封东平公，十七年进爵为王。苍少好经书，雅有智思，为人美须髯，腰带八围，显宗甚爱重之。及即位，拜为骠骑将军，置长史掾史员四十人，位在三公上。……十一年，苍与诸王朝京师。月余，还国。帝临送归宫，凄然怀思，乃遣使手诏国中傅曰：'辞别之后，独坐不乐，因就车归，伏轼而吟，瞻望永怀，实劳我心，诵及《采菽》，以增叹息。日者问东平王处家何等最乐，<strong>王言为善最乐</strong>，其言甚大，副是要腹矣。今送列侯印十九枚，诸王子年五岁已上能趋拜者，皆令带之。’”陈沈蜅《太尉始兴昭烈王碑铭》：“东平之乐善，陈思之藻丽，实闻之也。”○《三国志·魏书》卷十五《司马朗传》：“<strong>司马朗</strong>字伯达，河内温人也。……初朗所与俱徙赵咨，官至太常，<strong>为世好士</strong>。”</p><p><strong>公超雾市，鲁般云梯。</strong></p><p>[注释]《太平广记·神仙四》：“张楷字<strong>公超</strong>，有道术，居华山谷中。<strong>能为五里雾</strong>，有玉诀金匮之学，坐在立亡之道。人学其术者，填门如市，故云<strong>雾市</strong>。今华山有张超谷焉。”（出《仙传拾遗》）○《墨子·公输》：“<strong>公输盘为楚造云梯之械</strong>，成，将以攻宋。”《淮南子》曰：“<strong>鲁般</strong>，古之巧人。”注：“公输班也。为木鸢而飞。”</p><p><strong>田单火牛，江逌𦶟鸡。</strong></p><p>[注释]《史记·田单列传》：“田单者，齐诸田疏属也。……田单乃收城中得千余牛，为绛缯衣，画以五彩龙文，束兵刃于其角，而灌脂束苇于尾，烧其端。凿城数十穴，夜纵牛，壮士五千人随其后。牛尾热，怒而奔燕军，燕军夜大惊。<strong>牛尾炬火光明炫耀</strong>，燕军视之皆龙文，所触尽死伤。五千人因衔枚击之，而城中鼓噪从之，老弱皆击铜器为声，声动天地。燕军大骇，败走。齐人遂夷杀其将骑劫。燕军扰乱奔走，齐人追亡逐北，所过城邑皆畔燕而归田单，兵日益多，乘胜，燕日败亡，卒至河上，而齐七十余城皆复为齐。乃迎襄王于莒，入临菑而听政。襄王封田单，号曰安平君。”○《晋书·江逌传》：“江逌，字道载，陈留圉人也。……中军将军殷浩将谋北伐，请为咨议参军。浩甚重之，迁长史。浩方修复洛阳，经营荒梗，逌为上佐，甚有匡弼之益，军中书檄皆以委逌。时羌及丁零叛，浩军震惧。姚襄去浩十里结营以逼浩，浩令逌击之。逌进兵至襄营，谓将校曰：'今兵非不精，而众少于羌，且其堑栅甚固，难与校力，吾当以计破之。’<strong>乃取数百鸡以长绳连之，系火于足</strong>。群鸡骇散，飞集襄营。襄营火发，其乱，随而击之，襄遂小败。”《晋中兴书》：“殷浩北伐，江逌为长史，<strong>取数百鸡，以长绳连脚，皆系火</strong>，一时驱放，飞过堑，集羌营。营皆然。”（《艺文类聚》卷八十引）</p><p><strong>蔡裔殒盗，张辽止啼。</strong></p><div class=pgc-img><img alt=《蒙求》原文及注解：是儿童识字、掌握各科知识的主要启蒙书籍 onerror=errorimg.call(this); src=https://p3.pstatp.com/large/pgc-image/1538362633989249baf94af><p class=pgc-img-caption></p></div><p>[注释]《晋书·殷浩传附》：“蔡裔者，有勇气，声若雷震。尝有二偷入室，<strong>裔拊床一呼，而盗俱陨</strong>，故浩委以军锋焉。”○《三国志·魏书·张辽传》：“张辽字文远，雁门马邑人也。本聂壹之后，以避怨变姓。少为郡吏。汉末，幷州刺史丁原以辽武力过人，召为从事，使将兵诣京都。……太祖既征孙权还，使辽与乐进、李典等将七千余人屯合肥。太祖征张鲁，教与护军薛悌，署函边曰'贼至乃发’。俄而权率十万众围合肥，乃共发教，教曰：'若孙权至者，张、李将军出战；乐将军守护军，勿得与战。’诸将皆疑。辽曰；'公远征在外，比救至，彼破我必矣。是以教指及其未合逆击之，折其盛势，以安众心，然后可守也。成败之机，在此一战，诸君何疑？’李典亦与辽同。于是辽夜募敢从之士，得八百人，椎牛飨将士，明日大战。平旦，辽被甲持戟，先登陷陈，杀数十人，斩二将，大呼自名，冲垒入，至权麾下。权大惊，众不知所为，走登高冢，以长戟自守。辽叱权下战，权不敢动，望见辽所将众少，乃聚围辽数重。辽左右麾围，直前急击，围开，辽将麾下数十人得出，余众号呼曰：'将军弃我乎！’辽复还突围，拔出余众。权人马皆披靡，无敢当者。自旦战至日中，吴人夺气，还修守备，众心乃安，诸将咸服。权守合肥十余日，城不可拔，乃引退。<strong>辽率诸军追击，几复获权</strong>。太祖大壮辽，拜征东将军。”《魏略》：“张辽为孙权所围，辽溃围出，复入，权众破走，由是威震江东。<strong>儿啼不肯止者，其父母以辽恐之</strong>。”（《太平御览》卷四八八引）陈徐陵《广州刺史欧阳顾<em>（頠）</em>德政碑》：“仁恩可以怀猛兽，<strong>威名可以惧啼儿</strong>。”</p><p><strong>陈平多辙，李广成蹊。</strong></p><p>[注释]《史记·陈丞相世家》：“陈丞相平者，阳武户牖乡人也。……及平长，可娶妻，富人莫肯与者，贫者平亦耻之。久之，户牖富人有张负，张负女孙五嫁而夫辄死，人莫敢娶。平欲得之。邑中有丧，平贫，侍丧，以先往后罢为助。张负既见之丧所，独视伟平，平亦以故后去。负随平至其家，家乃负郭穷巷，以弊席为门，然<strong>门外多有长者车辙</strong>。张负归，谓其子仲曰：'吾欲以女孙予陈平。’张仲曰：'平贫不事事，一县中尽笑其所为，独柰何予女乎？’负曰：'人固有好美如陈平而长贫贱者乎？’卒与女。为平贫，乃假贷币以聘，予酒肉之资以内妇。负诫其孙曰：'毋以贫故，事人不谨。事兄伯如事父，事嫂如母。’平既娶张氏女，赍用益饶，游道日广。”○《史记·李将军列传》：“李将军广者，陇西成纪人也。……”太史公曰：“传曰'其身正，不令而行；其身不正，虽令不从’。其李将军之谓也？余睹李将军悛悛如鄙人，口不能道辞。及死之日，天下知与不知，皆为尽哀。彼其忠实心诚信于士大夫也？谚曰'<strong>桃李不言，下自成蹊</strong>’。（《索隐》：案：姚氏云“桃李本不能言，但以华实感物，故人不期而往，其下自成蹊径也。以喻广虽不能出辞，能有所感，而忠心信物故也”。）此言虽小，可以谕大也。”</p><p><strong>陈遵投辖，山简倒载。</strong></p><p>[注释]《汉书·游侠传》：“陈遵字孟公，杜陵人也。……遵嗜酒，每大饮，宾客满堂，辄关门，<strong>取客车辖投井中</strong>，虽有急，终不得去。尝有部刺史奏事，过遵，值其方饮，刺史大穷，候遵沾醉时，突入见遵母，叩头自白当对尚书有期会状，母乃令从后阁出去。遵大率常醉，然事亦不废。长八尺余，长头大鼻，容貌甚伟。略涉传记，赡于文辞。性善书，与人尺牍，主皆藏去以为荣。请求不敢逆，所到，衣冠怀之，唯恐在后。时列侯有与遵同姓字者，每至人门，曰陈孟公，坐中莫不震动，既至而非，因号其人曰陈惊坐云。”○《晋书·山涛传附》：“<strong>简</strong>字季伦。性温雅，有父风，年二十余，涛不之知也。简叹曰：'吾年几三十，而不为家公所知！’……永嘉三年，出为征南将军、都督荆、湘、交、广四州诸军事、假节，镇襄阳。于时四方寇乱，天下分崩，王威不振，朝野危惧。简优游卒岁，唯酒是耽。诸习氏，荆土豪族，有佳园池，简每出嬉游，多之池上，置酒辄醉，名之曰高阳池。时有童儿歌曰：'山公出何许，往至高阳池。<strong>日夕倒载归</strong>，酩酊无所知。时时能骑马，倒著白接篱。举鞭问葛强：何如幷州儿？’强家在幷州，简爱将也。”（参见《世说·任诞》）</p><p><strong>渊客泣珠，交甫解佩。</strong></p><p>[注释]左思《吴都赋》：“泉室潜织而卷绡，<strong>渊客慷慨而泣珠</strong>。”刘渊林注曰：“俗传鲛人从水中出，曾寄寓人家，积日卖绡，绡者，竹孚俞也。鲛人临去，从主人索器，泣而出珠满盘，以与主人。”《搜神记》卷十二：“南海之外，有鲛人，水居如鱼，不废织绩。其眼泣则能出珠。”（《艺文类聚》卷八四、《博物志》卷二略同）○《太平广记》卷五九《江妃》：“<strong>郑交甫</strong>常游汉江，见二女，皆丽服华装，佩两明珠，大如鸡卵。交甫见而悦之，不知其神人也。谓其仆曰：'我欲下请其佩。’仆曰：'此间之人，皆习于辞，不得恐罹悔焉。’交甫不听，遂下与之言曰：'二女劳矣。’二女答曰：'客子有劳，妾何劳之有？’交甫曰：'桔是橙也，我盛之以笥，令附汉水，将流而下，我遵其旁搴之，知吾为不逊也，愿请子佩。’二女曰：'桔是橙也，盛之以莒，令附汉水，将流而下，我遵其旁，卷其芝而茹之。’<strong>手解佩以与交甫</strong>，交甫受而怀之。即趋而去，行数十步，视怀空无珠，二女忽不见。《诗》云：'汉有游女，不可求思。’言其以礼自防，人莫敢犯，况神仙之变化乎？”（出《列仙传》）</p><p><strong>龚胜不屈，孙宝自劾。</strong></p><p>[注释]《汉书·龚胜传》：“两龚皆楚人也，胜字君宾，舍字君倩。二人相友，并著名节，故世谓之楚两龚。少皆好学明经，胜为郡吏，舍不仕。……胜居谏官，数上书求见，言百姓贫，盗贼多，吏不良，风俗薄，灾异数见，不可不忧。制度泰奢，刑罚泰深，赋敛泰重，宜以俭约先下。其言祖述王吉、贡禹之意。为大夫二岁余，迁丞相司直，徒光禄大夫，守右扶风。数月，上知胜非拨烦吏，乃复还胜光禄大夫、诸吏给事中。胜言董贤乱制度，由是逆上指。后岁余，丞相王嘉上书荐故廷尉梁相等，尚书劾奏嘉'言事恣意，迷国罔上，不道。’下将军中朝者议，左将军公孙禄，司隶鲍宣、光禄大夫孔光等十四人皆以为嘉应迷国不道法。<strong>胜独书议</strong>曰：'嘉资性邪僻，所举多贪残吏。位列三公，阴阳不和，诸事并废，咎皆繇嘉，迷国不疑，今举相等，过微薄。’日暮议者罢。明旦复会，左将军禄问胜：'君议亡所据，今奏当上，宜何从？’胜曰：'将军以胜议不可者，通劾之。’博士夏侯常见胜应禄不和，起至胜前谓曰：'宜如奏所言。’胜以手推常曰：'去！’后数日，复会议可复孝惠、孝景庙不，议者皆曰宜复。胜曰：'当如礼。’常复谓胜：'礼有变。’胜疾言曰：'去！是时之变。’常恚，谓胜曰：'我视君何若，君欲小与众异，外以采名，君乃申徒狄属耳！’”○《汉书·孙宝传》：“孙宝字子严，颍川鄢陵人也，以明经为郡吏。御史大夫张忠辟宝为属，欲令授子经，更为除舍，设储偫。<strong>宝自劾去</strong>，忠固还之，心内不平。后署宝主簿，宝徙入舍，祭灶请比邻。忠阴察，怪之，使所亲问宝：'前大夫为君设除大舍，子自劾去者，欲为高节也。今两府高士俗不为主簿，子既为之，徙舍甚说，何前后不相副也？’宝曰：'高士不为主簿，而大夫君以宝为可，一府莫言非，士安得独自高？前日君男欲学文，而移宝自近。礼有来学，义无往教；道不可诎，身诎何伤？且不遭者可无不为，况主簿乎！’忠闻之，甚惭，上书荐宝经明质直，宜备近臣。为议郎，迁谏大夫。”</p><p><strong>吕安题凤，子猷访戴。</strong></p><p>[注释]《世说·简傲》：“嵇康与吕安善，每一相思，千里命驾。安后来，值康不在，喜出户延之。不入，<strong>题门上作'凤’字而去</strong>。喜不觉，犹以为忻。故作凤字，凡鸟也。”○《世说·任诞》：“王子猷居山阴，夜大雪，眠觉，开室命酌酒，四望皎然，因起仿徨，咏左思《招隐》诗，忽忆戴安道。时戴在剡。<strong>即便夜乘小船就之</strong>。经宿方至，造门不前而返。人问其故，王曰：'吾本乘兴而行，兴尽而返，何必见戴？’”</p><p><strong>董宣强项，翟璜（任座）直言。</strong></p><p>[注释]《后汉书·酷吏传》：“董宣字少平，陈留圉人也。……后特征为洛阳令。时湖阳公主苍头白日杀人，因匿主家，吏不能得。及主出行，而以奴骖乘，宣于夏门亭候之，乃驻车叩马，以刀画地，大言数主之失，叱奴下车，因格杀之。主即还宫诉帝，帝大怒，召宣，欲棰杀之。宣叩头曰：'愿乞一言而死。’帝曰：'欲何言？’宣曰：'陛下圣德中兴，而从奴杀良人，将何以理天下乎？臣不须棰，请得自杀。’即以头击楹，流血被面。帝令小黄门持之，使宣叩头谢主，宣不从，强使顿之，宣两手据地，终不肯俯。主曰：'文叔为白衣时，臧主匿死，吏不敢至门。今为天子，威不能行一令乎？’帝笑曰：'天子不与白衣同。’<strong>因敕强项</strong>，令出。赐钱三十万，宣悉以班诸吏。由是搏击豪强，莫不震栗。京师号为'卧虎’。歌之曰：'枹鼓不鸣，董少平。’”○《吕氏春秋·不苟论·自知》：“魏文侯燕饮，皆令诸大夫论己。或言君之智也。至于<strong>任座</strong>，任座曰：'君不肖君也。得中山不以封君之弟，而以封君之子，是以知君之不肖也。’文侯不悦，知于颜色。任座趋而出。次及<strong>翟黄</strong>（又作“璜”），翟黄曰：'君贤君也。臣闻其主贤者，其臣之言直。今者<strong>任座之言直</strong>，是以知君之贤也。’文侯喜曰：'可反欤？’翟黄对曰：'奚为不可？臣闻忠臣毕其忠，而不敢远其死。座殆尚在于门。’翟黄往视之，任座在于门，以君令召之。任座入，文侯下阶而迎之，终座以为上客。文侯微翟黄，则几失忠臣矣。”（麟按：杨守敬《日本访书志》卷一一《古钞蒙求》谓当作任座，是。）</p><p><strong>纪昌贯虱，养由号猿。</strong></p><p>[注释]《列子·汤问》：“纪昌者，又学射于飞卫。飞卫曰：'尔先学不瞬，而后可言射矣。’……昌以牦悬虱于牖，南面而望之。旬日之间，浸大也；三年之后，如车轮焉。以睹余物，皆丘山也。乃以燕角之弧、朔蓬之干射之，<strong>贯虱之心</strong>，而悬不绝。”○《吕氏春秋》曰：“荆王有神白猿，王自射之，则搏树而熙；使<strong>养由基</strong>射之，始调弓矫矢，未发，<strong>猿拥树而号</strong>。”（《艺文类聚》卷九五引）今本《吕览》作：“养由基、尹儒，皆文艺之人也。荆延常有神白猿，荆之善射者莫之能中，荆王请养由基射之。养由基矫弓操矢而往，未之射而括中之矣，发之则猿应矢而下。则养由基有先中中之者矣。”（《吕氏春秋·不苟论·博志》）</p><p><strong>冯衍归里，张昭塞门。</strong></p><p>[注释]《后汉书·冯衍传》：“冯衍字敬通，京兆杜陵人也。祖野王，元帝时为大鸿胪。衍幼有奇才，年九岁，能诵《诗》，至二十而博通群书。王莽时，诸公多荐举之者，衍辞不肯仕。……后卫尉阴兴、新阳侯阴就以外戚贵显，深敬重衍，衍遂与之交结，由是为诸王所聘请，寻为司隶从事。帝惩西京，外戚宾客，故皆以法绳之，大者抵死徙，其余至贬黜。衍由此得罪，尝自诣狱，有诏赦不问。<strong>西归故郡，闭门自保</strong>，不敢复与亲故通。”○《三国志·吴书·张昭传》：“张昭字子布，彭城人也。少好学，善隶书，从白侯子安受左氏春秋，博览众书，与琅邪赵昱、东海王朗俱发名友善。……权以公孙渊称籓，遣张弥、许晏至辽东拜渊为燕王，昭谏曰：'渊背魏惧讨，远来求援，非本志也。若渊改图，欲自明于魏，两使不反，不亦取笑于天下乎？’权与相反复，昭意弥切。权不能堪，案刀而怒曰：'吴国士人入宫则拜孤，出宫则拜君，孤之敬君，亦为至矣，而数于众中折孤，孤尝恐失计。’昭熟视权曰：'臣虽知言不用，每竭愚忠者，诚以太后临崩，呼老臣于床下，遗诏顾命之言故在耳。’因涕泣横流。权掷刀致地，与昭对泣。然卒遣弥、晏往。昭忿言之不用，称疾不朝。<strong>权恨之，土塞其门</strong>，<strong>昭又于内以土封之</strong>。渊果杀弥、晏。权数慰谢昭，昭固不起，权因出过其门呼昭，昭辞疾笃。权烧其门，欲以恐之，昭更闭户。权使人灭火，住门良久，昭诸子共扶昭起，权载以还宫，深自克责。昭不得已，然后朝会。”</p><p><strong>苏韶鬼灵，卢充幽婚。</strong></p><p>[注释]《太平广记》卷三一九：“苏韶，字孝先，安平人也，仕至中牟令，卒。韶伯父承，为南中郎军司而亡。诸子迎丧还，到襄城。第九子节，夜梦见卤簿，行列甚肃，见韶，使呼节曰：'卿犯卤簿，罪应髡刑。’节俛受剃，惊觉摸头，即得断发。明暮，与人共寝，梦见韶曰：'卿髡头未竞。’即复剃如前夕。其日暮，自备甚谨，明灯火，设符刻，复梦见韶。髡之如前夕者五。节素美发，五夕而尽。间六七日，不复梦见。后节在车上，昼日，韶自外入。乘马，着黑介帻，黄𦈌单衣，白袜幽履。凭节车辕，节谓其兄弟曰：'中牟在此。’兄弟皆愕视，无所见。问韶：'君何由来？’韶曰：'吾欲改葬’，即求去曰'吾当更来。’出门不见，数日又来。兄弟遂与韶坐，节曰：'若必改葬，别自敕儿。’韶曰：'吾将为书。’节授笔，韶不肯，曰：'死者书与生者异。’为节作其字，像胡书，出，乃笑，即唤节为书曰：'古昔魏武侯，浮于西河，而下中流，顾谓吴起曰：'美哉！河山之固，此魏国之宝也。'吾性爱好京洛，每往来出入，瞻视邙上，乐哉，万世之墓也！北背孟津，洋洋之河；南望天邑，济济之盛。此志虽未言，铭之于心矣，不图奄忽，所怀未果。前去十月，便速改葬。在军司墓次，买数亩地，便足矣。’<strong>节与韶语，徒见其口动，亮气高声，终不为傍人所闻</strong>。……”（出王隐《晋书》）○《世说·方正》：“（陆）士衡正色曰：'我父、祖名播海内，宁有不知？鬼子敢尔！’”刘孝标注引《孔氏志怪》云：“卢充者，范阳人。家西三十里有崔少府墓。充先冬至一日出家西猎，见一獐，举弓而射，即中之。獐倒而复起，充逐之，不觉远。忽见一里门如府舍，门中一铃，下有唱家。充前问：'此何府也？’答曰：'少府府也。’……姨曰：'我舅甥三月末间产，父曰：“春，暖温也；愿，休强也。”即字温休。温休盖<strong>幽婚</strong>也。其兆先彰矣。’儿遂成为令器，历数郡二千石，皆着绩。其后生植，为汉尚书。植子毓，为魏司空。冠盖相承至今也。”（《搜神记》卷十六略同，《太平广记》卷三六一较略）</p><p><strong>震畏四知，秉去三惑。</strong></p><p>[注释]《后汉书·杨震传》：“<strong>杨震</strong>字伯起，弘农华阴人也。……大将军邓骘闻其贤而辟之，举茂才，四迁荆州刺史、东莱太守。当之郡，道经昌邑，故所举荆州茂才王密为昌邑令，谒见，至夜怀金十斤以遗震。震曰：'故人知君，君不知故人，何也？’密曰：'暮夜无知者。’震曰：'<strong>天知，神知，我知，子知</strong>。何谓无知！’密愧而出。后转涿郡太守。性公廉，不受私谒。子孙常蔬食步行，故旧长者或欲令为开产业，震不肯，曰：'使后世称为清白吏子孙，以此遗之，不亦厚乎！’”○《后汉书·杨震传附》：“（<strong>杨</strong>）<strong>秉</strong>字叔节，少传父业，兼明《京氏易》，博通书传，常隐居教授。年四十余，乃应司空辟，拜侍御史，频出为豫、荆、徐、兖四州刺史，迁任城相。自为刺史、二千石，计日受奉，余禄不入私门。故吏赍钱百万遗之，闭门不受。以廉洁称。……秉性不饮酒，又早丧夫人，遂不复娶，所在以淳白称。尝从容言曰：'<strong>我有三不惑：酒、色、财也</strong>。’八年薨，时年七十四，赐茔陪陵。”</p><p><strong>柳下直道，叔敖阴德。</strong></p><p>[注释]《论语·微子》：“<strong>柳下惠</strong>为士师，三黜。人曰：'子未可以去乎？’曰：'<strong>直道而事人</strong>，焉往而不三黜？枉道而事人，何必去父母之邦？’”○贾谊《新书·春秋》：“<strong>孙叔敖</strong>之为婴儿也，出游而还，忧而不食，其母问其故。泣而对曰：'今日吾见两头蛇，恐去死无日矣。’其母曰：'今蛇安在？’曰：'吾闻见两头蛇者死，吾恐他人又见，吾已埋之也。’母曰：'无忧，汝不死。吾闻之：<strong>有阴德者，天报以福</strong>。’”（亦见《艺文类聚》卷九六）刘向《新序·杂事》：“孙叔敖为婴儿之时，出游，见两头蛇，杀而埋之。归而泣，其母问其故，叔敖对曰：'吾闻见两头之蛇者死，向者吾见之，恐去母而死也。’其母曰：'蛇今安在？’曰：'恐他人又见，杀而埋之矣。’其母曰：'吾闻有阴德者，天报之以福，汝不死也。’及长，为楚令尹，未治，而国人信其仁也。”</p><p><strong>张汤巧诋，杜周深刻。</strong></p><p>[注释]《汉书·张汤传》：“张汤，杜陵人也。父为长安丞，出，汤为儿守舍。还，鼠盗肉，父怨，笞汤。汤掘薰得鼠及余肉，劾鼠掠治，传爰书，讯鞫论报，并取鼠与肉，具狱磔堂下。父见之，视文辞如老狱吏，大惊，遂使书狱。……是时，上方乡文学，汤决大狱，欲傅古义，乃请博士弟子治《尚书》、《春秋》，补廷尉史，平亭疑法。奏谳疑，必奏，先为上分别其原，上所是，受而着谳法廷尉挈令，扬主之明。奏事即谴。汤摧谢，乡上意所便，必引正监掾史贤者，曰：'固为臣议，如上责臣，臣弗用，愚抵此。’罪常释。间即奏事，上善之，曰：'臣非知为此奏，乃监、掾、史某所为。’其欲荐吏，扬人之善、解人之过如此。所治即上意所欲罪，予监吏深刻者；即上意所欲释，予监吏轻平者。所治即豪，<strong>必舞文巧诋</strong>；即下户羸弱，时口言'虽文致法，上裁察。’于是往往释汤所言。汤至于大吏，内行修，交通宾客饮食，于故人子弟为吏及贫昆弟，调护之尤厚，其造请诸公，不避寒暑。是以汤虽文深意忌不专平，然得此声誉。而深刻吏多为爪牙用者，依于文学之士。丞相弘数称其美。”（《史记·酷吏传》同）○《史记·酷吏传》：“杜周者，南阳杜衍人。义纵为南阳守，以为爪牙，举为廷尉史。事张汤，汤数言其无害，至御史。使案边失亡，所论杀甚众。奏事中上意，任用，与减宣相编，更为中丞十余岁。其治与宣相放，然重迟，外宽，<strong>内深次骨</strong>（《集解》：“李奇曰：'其用罪深刻至骨。’”）<em>。</em>宣为左内史，周为廷尉，其治大放张汤而善候伺。上所欲挤者，因而陷之；上所欲释者，久系待问而微见其冤状。客有让周曰：'君为天子决平，不循三尺法，（《集解》：汉书音义曰：“以三尺竹简书法律也。”）专以人主意指为狱。狱者固如是乎？’周曰：'三尺安出哉？前主所是着为律，后主所是疏为令，当时为是，何古之法乎！’<em>”（</em>《汉书·杜周传》略同，盖班史于迁史所有者，皆窃取之，几至一字不易）</p><p><strong>三王尹京，二鲍纠慝。</strong></p><p>[注释]《汉书·王章传》：“（王）章为京兆二岁，死不以其罪，众庶冤纪之，号为<strong>三王</strong>。”《汉书》：“王骏为京兆尹，成帝欲大用之，故试以政事，先是京兆有赵广汉、张敞、<strong>王遵</strong>、<strong>王章</strong>、<strong>王骏</strong>（麟按：三王氏皆官京兆尹。事见《汉书》卷七六），皆有名，京师称曰：前有赵张，后有<strong>三王</strong>。”（《艺文类聚》卷六引）《汉书·王章传》赞曰：“自孝武置左冯翊、右扶风、<strong>京兆尹</strong>，而吏民为之语曰：'前有赵、张，后有<strong>三王</strong>。’”○《后汉书·鲍永传》：“<strong>鲍永</strong>字君长，上党屯留人也。……帝叔父赵王良尊戚贵重，永以事劾良大不敬，由是朝廷肃然，莫不戒慎。乃辟扶风<strong>鲍恢</strong>为都官从事，恢亦抗直不避强御。帝常曰：'贵戚且宜敛手，以避<strong>二鲍</strong>。’其见惮如此。”周王褒《太傅燕文公于谨碑铭》：“魏恭帝元年，为大司寇，<strong>正刑纠慝</strong>。”又曰：“正刑<strong>纠慝</strong>，国无害马之能；翦暴诘奸，民亡饮羊之俗。”（麟按：“纠慝”谓惩处邪恶也）</p><p><strong>孙康映雪，车胤聚萤。</strong></p><p>[注释]《文选》卷三九任彦升《为萧扬州荐士表》：“至乃集萤映雪，编蒲缉柳。”李善注引《孙氏世录》曰：“<strong>孙康</strong>家贫，常<strong>映雪读书</strong>，清介。交游不杂。”（《艺文类聚》卷二同，失书名；《初学记》卷二作《宋齐语》，“清介”作“清淡”）○《晋书·车胤传》：“车胤，字武子，南平人也。曾祖浚，吴会稽太守。父育，郡主簿。太守王胡之名知人，见胤于童幼之中，谓胤父曰：'此儿当大兴卿门，可使专学。’胤恭勤不倦，博学多通。家贫不常得油，<strong>夏月则练囊盛数十萤火以照书</strong>，以夜继日焉。及长，风姿美劭，机悟敏速，甚有乡曲之誉。桓温在荆州，辟为从事，以辩识义理深重之，引为主簿，稍迁别驾、征西长史，遂显于朝廷。时惟胤与吴隐之以寒素博学知名于世。又善于赏会，当时每有盛坐而胤不在，皆云：'无车公不乐。’谢安游集之日，辄开筵待之。”</p><p><strong>李充四部，井春五经。</strong></p><p>[注释]《晋书·文苑传》：“李充，字弘度，江夏人。……于时典籍混乱，充删除烦重，以类相从，<strong>分作四部</strong>，甚有条贯，秘阁以为永制。”《文选》卷四任彦升《王文宪集序》：“于是采公曾之中经，刊<strong>弘度之四部</strong>。”李善注引臧荣绪《晋书》曰：“李充，字弘度，为著作郎。于时典籍混乱，删除颇重，以类相从，分为<strong>四部</strong>，甚有条贯，秘阁以为永制。五经为甲部，史记为乙部，诸子为丙部，诗赋为丁部。”（麟按：西晋荀勗将群书分为四部：六艺、小学为甲部；诸子、兵书、术数为乙部；历史记载和杂着为丙部；诗赋、图赞、“汲冢书”为丁部。李氏调整，至隋唐乃称作经、史、子、集四部）○《后汉书·逸民传》：“<strong>井丹</strong>字<strong>大春</strong>，扶风人也。少受业太学，通《五经》，善谈论，故京师为之语曰：'<strong>五经纷纶井大春</strong>’。性清高，未尝修刺修人。”</p><p><strong>谷永笔札，顾恺丹青。</strong></p><p>[注释]《汉书·游侠传》：“楼护字君卿，齐人。父世医也，护少随父为医长安，出入贵戚家。护诵医经、本草、方术数十万言，长者咸爱重之，共谓曰：'以君卿之材，何不宦学乎？’由是辞其父，学经传，为京兆吏数年，甚得名誉。是时，王氏方盛，宾客满门，五侯兄弟争名，其客各有所厚，不得左右，唯护尽入其门，咸得其欢心。结士大夫，无所不倾，其交长者，尤见亲而敬，众以是服。为人短小精辩，论议常依名节，听之者皆竦。与谷永俱为五侯上客，长安号曰'<strong>谷子云笔札，楼君卿唇舌</strong>’，言其见信用也。母死，送葬者致车二三千两，闾里歌之曰：'五侯治丧楼君卿。’”（麟按：《汉书·谷永传》：“谷永字<strong>子云</strong>，长安人也。……永少为长安小史，后博学经书。建昭中，御史大夫繁延寿闻其有茂材，除补属，举为太常丞，数上疏言得失。”）○《晋书·文苑传》：“<strong>顾恺之</strong>，字长康，晋陵无锡人也。……<strong>尤善丹青</strong>，图写特妙，谢安深重之，以为有苍生以来未之有也。恺之每画人成，或数年不点目精。人问其故，答曰：'四体妍蚩，本无阙少于妙处，传神写照，正在阿堵中。’”</p><p><strong>戴逵破琴，谢敷应星。</strong></p><p>[注释]《晋书·隐逸传》：“戴逵，字安道，谯国人也。少博学，好谈论，善属文，能鼓琴，工书画，其余巧艺，靡不毕综。总角时，以鸡卵汁溲白瓦屑作《郑玄碑》，又为文而自镌之，词丽器妙，时人莫不惊叹。性不乐当世，常以琴书自娱。师事术士范宣于豫章，宣异之，以兄女妻焉。太宰、武陵王晞闻其善鼓琴，使人召之，<strong>逵对使者破琴</strong>曰：'戴安道不为王门伶人！’晞怒，乃更引其兄述。述闻命，欣然拥琴而往。”○《晋书·隐逸传》：“谢敷，字庆绪，会稽人也。性澄靖寡欲，入太平山十余年。镇军郗愔召为主簿，台征博士，皆不就。初，月犯少微，<strong>少微一名处士星</strong>。占者以陷士当之。谯国戴逵有美才，人或忧之。<strong>俄而敷死</strong>，故会稽人士以嘲吴人云：'吴中高士，便是求死不得死。’”</p><p><strong>阮宣杖头，毕卓瓮下。</strong></p><p>[注释]《世说·任诞》：“<strong>阮宣子</strong>常步行，<strong>以百钱挂杖头</strong>，至酒店，便独酣畅。虽当世贵盛，不肯诣也。”《晋书·阮籍传附》：“（<strong>阮</strong>）<strong>修</strong>字<strong>宣子</strong>。好《易》《老》，善清言。尝有论鬼神有无者，皆以人死者有鬼，修独以为无，曰：'今见鬼者云着生时衣服，若人死有鬼，衣服有鬼邪？’论者服焉。后遂伐社树，或止之，修曰：'若社而为树，伐树则社移；树而为社，伐树则社亡矣。’性简任，不修人事。绝不喜见俗人，遇便舍去。意有所思，率尔褰裳，不避晨夕，至或无言，但欣然相对。常步行，<strong>以百钱挂杖头</strong>，至酒店，便独酣畅。虽当世富贵而不肯顾，家无儋石之储，宴如也。与兄弟同志，常自得于林阜之间。”○《晋书·毕卓传》：“毕卓字茂世，新蔡鲖阳人也。父谌，中书郎。卓少希放达，为胡毋辅之所知。太兴末，为吏部郎，常饮酒废职。比舍郎酿熟，<strong>卓因醉夜至其瓮间盗饮之</strong>，为掌酒者所缚，明旦视之，乃毕吏部也，遽释其缚。卓遂引主人宴于瓮侧，致醉而去。卓尝谓人曰：'得酒满数百斛船，四时甘味置两头，右手持酒杯，左手持蟹螯，拍浮酒船中，便足了一生矣。’及过江，为温峤平南长史，卒官。”</p><p><strong>文伯羞鳖，孟宗寄鲊。</strong></p><p>[注释]《国语·鲁语下》：“<strong>公父文伯</strong>饮南宫敬叔酒，以露睹父为客。<strong>羞鳖</strong>焉，小。睹父怒，相延食鳖，辞曰：'将使鳖长而后食之。’遂出。文伯之母闻之，怒曰：'吾闻之先子曰：“祭养尸，飨养上宾。”鳖于何有？而使夫人怒也？’遂逐之。五日，鲁大夫辞而复之。”（麟按：“羞”同“馐”。以鳖为馐也）○《列女后传》：“吴光禄勋<strong>孟宗</strong>，为监鱼池司马，罢职，<strong>道作两器鲊，以归奉母</strong>。母怒之曰：'吾老为母，戒言唯听饮彼水；何吾言之不从也。’宗曰：'于道作之，非池鱼也。’母曰：'汝为主鱼吏，而获鲊以归，岂可家至户告耶？’乃还鲊于宗。宗伏谢罪，遂沉鲊于江。”（《艺文类聚》卷七二引）《晋书·列女传》：“陶侃母湛氏，豫章新淦人也。初，侃父丹娉为妾，生侃，而陶氏贫贱，湛氏每纺绩资给之，使交结胜己。侃少为寻阳县吏，尝监鱼梁，<strong>以一坩鲊遗母</strong>。湛氏封鲊及书，责侃曰：'尔为吏，以官物遗我，非惟不能益吾，乃以增吾忧矣。’鄱阳孝廉范逵寓宿于侃，时大雪，湛氏乃彻所卧亲荐，自锉给其马，又密截发卖与邻人，供肴馔。逵闻之，叹息曰：'非此母不生此子！’侃竟以功名显。”（麟按：《世说·贤媛》亦载其事，刘孝标以为当以孟宗为是）</p><p><strong>史丹青蒲，张湛白马。</strong></p><p>[注释]《汉书·史丹传》：“史丹字君仲，鲁国人也，徙杜陵。……竟宁元年，上寝疾，傅昭仪及定陶王常在左右，而皇后、太子希得进见。上疾稍侵，意忽忽不平，数问尚书以景帝时立胶东王故事。是时，太子长舅阳平侯王凤为卫尉、侍中，与皇后、太子皆忧，不知所出。丹以亲密臣得侍视疾，侯上间独寝时，丹直入卧内，<strong>顿首伏青蒲上</strong>，涕泣言曰：'皇太子以适长立，积十余年，名号系于百姓，天下莫不归心臣子。见定陶王雅素爱幸，今者道路流言，为国生意，以为太子有动摇之议。审若此，公卿以下必以死争，不奉诏。臣愿先赐死以示群臣！’天子素仁，不忍见丹涕泣，言又切至，上意大感，喟然太息曰：'吾日困劣，而太子、两王幼少，意中恋恋，亦何不念乎！然无有此议。且皇后谨慎，先帝又爱太子，吾岂可违指！驸马都尉安所受此语？’丹即却，顿首曰：'愚臣妾闻，罪当死！’上因纳，谓丹曰：'吾病浸加，恐不能自还。善辅道太子，毋违我意！’丹嘘唏而起。太子由是遂为嗣矣。”○《后汉书·张湛传》：“张湛字子孝，扶风平陵人也。矜严好礼，动止有则，居处幽室，必自修整，虽遇妻子，若严君焉。及在乡党，详言正色，三辅以为仪表。人或谓湛伪诈，湛闻而笑曰：'我诚诈也。人皆诈恶，我独诈善，不亦可乎？’……五年，拜光禄勋。光武临朝，或有惰容，湛辄陈谏其失。常乘白马，帝每见湛，辄言'<strong>白马生且复谏矣</strong>’。”</p><p><strong>隐之感邻，王修辍社。</strong></p><p>[注释]《晋书·良吏传》：“<strong>吴隐之</strong>，字处默，濮阳鄄城人，魏侍中质六世孙也。隐之美姿容，善谈论，博涉文史，以儒雅标名。弱冠而介立，有清操，虽日晏歠菽，不飨非其粟，儋石无储，不取非其道。年十余，丁父忧，每号泣，行人为之流涕。事母孝谨，及其执丧，哀毁过礼。家贫，无人鸣鼓，每至哭临之时，恒有双鹤警叫，及祥练之夕，复有群雁俱集，时人咸以为孝感所至。尝食咸菹，以其味旨，掇而弃之。与太常韩康伯邻居，<strong>康伯母</strong>，殷浩之姊，贤明妇人也，<strong>每闻隐之哭声，辍餐投箸，为之悲泣</strong>。既而谓康伯曰：'汝若居铨衡，当举如此辈人。’及康伯为吏部尚书，隐之遂阶清级，解褐辅国功曹，转参征虏军事。兄坦之为袁真功曹，真败，将及祸，隐之诣桓温，乞代兄命，温矜而释之。遂为温所知赏，拜奉朝请、尚书郎，累迁晋陵太守。在郡清俭，妻自负薪。入为中书侍郎、国子博士、太子右卫率，转散骑常侍，领著作郎。孝武帝欲用为黄门郎，以隐之貌类简文帝，乃止。寻守廷尉、秘书监、御史中丞，领著作如故，迁左卫将军。虽居清显，禄赐皆班亲族，冬月无被，尝浣衣，乃披絮，勤苦同于贫庶。”○《三国志·魏书·王修传》：“王修字叔治，北海营陵人也。年七岁丧母。母以社日亡，来岁邻里社，修感念母，哀甚。<strong>邻里闻之，为之罢社</strong>。”</p><p><strong>阮放八隽，江臮四凶。</strong></p><p>[注释]《晋书·羊曼传》：“羊曼，字祖延，太傅祜兄孙也。父暨，阳平太守。曼少知名，本州岛礼命，太傅辟，皆不就。避难渡江，元帝以为镇东参军，转丞相主簿，委以机密。历黄门侍郎、尚书吏部郎、晋陵太守，以公事免。曼任达颓纵，好饮酒。温峤、庾亮、<strong>阮放</strong>、桓彝同志友善，并为中兴名士。时州里称陈留阮放为宏伯，高平郗鉴为方伯，泰山胡毋辅之为达伯，济阴卞壶为裁伯，陈留蔡谟为朗伯，阮孚为诞伯，高平刘绥为委伯，而曼为濌伯，凡八人，<strong>号兖州八伯，盖拟古之八隽也</strong>。”（麟按：《晋书·阮籍传附》：“（<strong>阮</strong>）<strong>放</strong>字思度。祖略，齐郡太守。父𫖮，淮南内史。放少与孚并知名。中兴，除太学博士、太子中舍人、庶子。时虽戎车屡驾，而放侍太子，常说《老》《庄》，不及军国。明帝甚友爱之。转黄门侍郎，迁吏部郎，在铨管之任，甚有称绩。时成帝幼冲，庾氏执政，放求为交州，乃除监交州军事、扬威将军、交州刺史。行达宁浦，逢陶侃将高宝平梁硕自交州还，放设馔请宝，伏兵杀之。宝众击放，败走，保简阳城，得免。到州少时，暴发渴，见宝为祟，遂卒，朝廷甚悼惜之，年四十四。追赠廷尉。放素知名，而性清约，不营产业，为吏部郎，不免饥寒。王导、庾亮以其名士，常供给衣食。”）明张岱《夜航船》：“羊曼，祜从孙，任达嗜酒，与阮放等八人友善，时称阮放为宏伯，郗鉴为方伯，胡毋辅之为达伯，卞壶为裁伯，蔡谟为朗伯，阮孚为诞伯，刘缓为委伯，而曼为踏伯，号'兖州八伯’，又号为'八达’。”○《晋书·羊曼传附》：“（羊）聃字彭祖。少不经学，时论皆鄙其凡庸。先是，兖州有八伯之号，其后更有四伯。大鸿胪陈留<strong>江臮</strong>以能食为'<strong>谷伯</strong>’，豫章太守史畴以大肥为'<strong>笨伯</strong>’，散骑郎高平张嶷以狡妄为'<strong>猾伯</strong>’，而聃以狼戾为'<strong>琐伯</strong>’，盖拟古之<strong>四凶</strong>。”</p><p><strong>华歆忤旨，陈群蹙容。</strong></p><div class=pgc-img><img alt=《蒙求》原文及注解：是儿童识字、掌握各科知识的主要启蒙书籍 onerror=errorimg.call(this); src=https://p1.pstatp.com/large/pgc-image/1538362687397b8179ecfa2><p class=pgc-img-caption></p></div><p>[注释]《三国志·魏书·华歆传》：“华歆字子鱼，平原高唐人也。高唐为齐名都，衣冠无不游行市里。歆为吏，休沐出府，则归家阖门。议论持平，终不毁伤人。”裴松之注引华峤《谱叙》曰：“文帝受禅，朝臣三公已下并受爵位；<strong>歆以形色忤时</strong>，徙为司徒，而不进爵。<strong>魏文帝久不怿</strong>，以问尚书令陈群曰：'我应天受禅，百辟群后，莫不人人悦喜，形于声色，而相国及公独有不怡者，何也？’群起离席长跪曰：'臣与相国曾臣汉朝，<strong>心虽悦喜，义形其色</strong>，亦惧陛下实应且憎。’帝大悦，遂重异之。”○《世说·方正》：“魏文帝受禅，<strong>陈群有戚容</strong>。帝问曰：'朕应天受命，卿何以不乐？’群曰：'臣与华歆服膺先朝，今虽欣圣化，犹<strong>义形于色</strong>。’”</p><p>图文均来自网络 涉及版权 联系删除</p></div></div><div class="post-meta meta-tags"><ul class=clearfix><li><a>'蒙求','童识','知识'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>