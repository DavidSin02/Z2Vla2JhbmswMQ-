<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>【转载】老子《妙真经》原文：一切万物，人最为贵。（国学经典） | 极客快訊</title><meta property="og:title" content="【转载】老子《妙真经》原文：一切万物，人最为贵。（国学经典） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p9.pstatp.com/large/pgc-image/3c992289ff5c465a83fb8368dc03da33"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/66dec63c.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/66dec63c.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/66dec63c.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/66dec63c.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/66dec63c.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/66dec63c.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/66dec63c.html><link rel=canonical href=https://geekbank.cf/tw/%e7%a7%91%e5%ad%a6/66dec63c.html><meta property="article:published_time" content="2020-11-14T20:56:15+08:00"><meta property="article:modified_time" content="2020-11-14T20:56:15+08:00"><meta name=Keywords content><meta name=description content="【转载】老子《妙真经》原文：一切万物，人最为贵。（国学经典）"><meta name=author content="极客快訊"><meta property="og:url" content="/cn/%E7%A7%91%E5%AD%A6/66dec63c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>【转载】老子《妙真经》原文：一切万物，人最为贵。（国学经典）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><br></p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p9.pstatp.com/large/pgc-image/3c992289ff5c465a83fb8368dc03da33><p class=pgc-img-caption></p></div><p>一</p><p><strong>道曰：一切万物，人最为贵。人能使形无事，神无体，以清静致无为之意，即与道合。</strong></p><p>二</p><p>以大居小，以富居贫，处盛卑之谷，游大贱之渊。微为之本，寡为之根，恐惧为之宇，忧畏为之门。福者祸之先，利者害之源，治者乱之本，存者亡之根。<strong>上德之君质而无文，不视不听，而抱其玄，无心意若未生根，执守虚无而因自然。混沌为一，归于本根。</strong></p><p>上意正于无形，理于无声，起福于未有，绝祸于未生，故莫知其名。<strong>下德则不然，高尊富贵，显荣好美，善乐功名，生祸而忧之，寇害而伐之，身辱而报之。生长有其力，布施有其福。事为其方，曲为其法。赏善罚恶则伪善诈忠，如此乃自谓功名。见与道反。</strong></p><p>三</p><p><strong>制杀生者天，顺性命者人也。非逆天者勿伐，非逆人者勿杀。故王法当杀不纵天贼，当活不活杀天德。</strong>为政如此，使后世条长禁苛，兴克德之本，<strong>德莫大于活也。</strong></p><p><strong>天之道，利而不害。圣人之道，为而不争。</strong>故与时争者昌，与人争者凶。是以有甲兵无所陈之，以其不争。夫不祥者，人之所不争；垢辱者，人所不欲。<strong>能受人所不欲，则足矣。得人所不争，则宁矣。</strong></p><p>勇与敢者多权善决，安静乐能，傅国利民，不避疆大，威震百僚，摧倾境外。为政如此，得善之半。</p><p>柔于不敢者，柔弱损退，恐惧慎言，深思远虑，临事计患，务长宽和博施。为政如此，亦得善之半。</p><p><strong>敢者，奉天顺地，莫神于至诚。</strong>仁以好施，义以制断，礼以凯敬，智以除害，信以立事，德以无大，赦人如赦于己，法人如法其子。为政如此，亦得善之善者也。</p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p3.pstatp.com/large/pgc-image/71e775086480480b8a2a4d69d6ae0e55><p class=pgc-img-caption></p></div><p><br></p><p>四</p><p><strong>老子曰：天地媾精，阴阳自化，灾咎欲萌。</strong>淫于五色之变，视不见祸福之形；失于五音之变，听不闻吉凶之声；失于五味之变，言不中是非之情；贪于财货之变，虑不见邪正之倾。</p><p><strong>夫五色重而天下盲矣，五音调而天下聋矣，五味和而天下爽矣，珠玉贵而天下劳矣，币帛通而天下倾矣。</strong></p><p>是故，五色者陷目之锥，五音者塞耳之槌，五味者截舌之斧，财货者射身之矢。凡此数者，变而相生，不可穷极，难明易灭，难得易失。此殃祸之宫，患害之室。</p><p>是以圣人服无色之色，听无声之声，味无味之味。名者身之害也，利者行之秽也。是以动为身税，为荣而得小，为善而得少。故有名之名，丧我之橐。无名之名，养我之宅。</p><p>视过其目明不居，听过其耳精泄漏，爱过其心神出去。牵于欲，事汲汲。遽为于利，动惕惕。惧结连党，友以自助。此非真也。<strong>虽非道意，虽得之天不佑也。</strong></p><p>夫非其人而任之则废，非其事而事之则废，故代司杀者必受其咎，代大匠者必伤其手。有为者效情纵欲，快心极意。志贱强求贵，居贫强求富。离本向末，殃祸不救。</p><p><strong>罪莫大于淫，祸莫大于贪，咎莫大于僭。此三者，祸之车也。小则亡身，大则残家。</strong></p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p1.pstatp.com/large/pgc-image/26660760d8964cc7a54c7ac37a7600f0><p class=pgc-img-caption></p></div><p><br></p><p>五</p><p><strong>动合天心，静得地意。无言而不从，谓之善也。</strong>善者，君子之所本，百行之所长，吉阳之所舍，万福之所往来，流而不滞，用而不绝，百王所不变易，俗人之所不易，上以顺天，下以顺人，成万物，覆载群生者，善也。</p><p>不识元首，不睹本根，诈天轻地，罔鬼欺神，属辞变意，抱嫌履疑，谓之不善。不善者，动与天逆，静与地反，言伤人物，默而害鬼。</p><p>夫欺天罔地，轻侮鬼神，专己自是，动非圣人。当时虽善，恶气归流，事有邪伪而象真也，景烟类云而电不为之动。<strong>故天道不私人，人反行非天也，而自误耳！</strong></p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p3.pstatp.com/large/pgc-image/9f55f067d03e483dbd7058ef1b0950b6><p class=pgc-img-caption></p></div><p><br></p><p>六</p><p><strong>贵坚刚强，轻忽喜怒。福善出于门，妖孽入于户。故舌耳为患，齿角不定。口舌者，患祸之宫，危亡之府。</strong>言语者，大命之所属，刑祸之所部。言出患入，言失身亡。故圣人当言而惧，发言而忧，常如临危履冰。</p><p>七</p><p>夫道德治之于身，则心达志通，重神爱气，轻物贱名，思虑不惑，血气和平，肌肤润泽，面有光莹，精神专固，身体轻强，虚实相成，鬓发润光，佼好难终。</p><p><strong>治之于家，则父慈子孝，夫信妇贞，兄宜弟顺，九族和亲，耕桑时得，福实积殷，六畜繁广，事业修治常有余矣。</strong></p><p>治之于乡，则动合中和，睹正纲纪，白黑分明，曲直异理，是非自得，奸邪不起，威严尊显，奉上化下，公如父子，爱敬信向，上下亲喜，百姓和集，官无留负，职修名荣，没身不殆。</p><p>治之于国，则主明臣忠，朝不隐贤，士不妒功，邪不蔽正，谗不害公，和睦顺从，上下无怨，百官皆乐，万事自然，远人怀慕，天下向风，国富民实，不伐而强，宗庙尊显，社稷永康，阴阳和合，祸乱不生，万物丰熟，界内大宁，邻家托命，后世繁昌，道德有余，与天为常。</p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p3.pstatp.com/large/pgc-image/9f49e52e10f941a8bd7a3474b8e6252d><p class=pgc-img-caption></p></div><p><br></p><p>八</p><p><strong>夫水之为物，柔弱通也。</strong>平静清和，心无所操，德同天地，泽及万物，大无不包，小无不入，金石不能障，敝山陵不能壅塞。其避实归虚，背高趣下，浩浩荡荡，流而不尽，折冲漂石，疾于风矣。</p><p>充大无疆，修远大道，始于无形，终于江海，升而为云，降而为雨，上下周流，无不施与，消而复息，生而复死。是故圣人去耳去目，归志于水，体柔守雌，去高就下，去好就丑，受辱如地，含垢如海，恬澹无心，荡若无己，变动无常，故能与天地终始。</p><p>九</p><p><strong>道人图生，盖不谋名。衣弊履穿，不慕尊荣。胸中纯白，意无所倾。志若流水，居处市城。积守无为，乃能长生。</strong></p><p>十</p><p><strong>道曰：自然者，道之真也。无为者，道之极也。虚无者，德之尊也。淡泊者，德之宫也。寂嘿者，德之渊也。清静者，神之邻。精诚者，神之门。中和者，事之原。</strong></p><p>人为道，能自然者，故道可得而通。能无为者，故生可得而长。能虚无者，故气可得而行。能淡泊者，故志可得而共。能寂嘿者，故声可得而藏。能清静者，故神可得而光。能精诚者，故志可得而从。能中和者，故化可得而同。是故，凡人为道，当以自然而成其名。吾前以道授关令尹生，着道德二篇。</p><p><strong>将去，戒之曰：夫道，自然也，得之者知其自然，不得之者不知其所由然。</strong>譬犹若识音，不能深晓人心；知之口，不能言妙哉。道之绵绵，言不尽意，书不尽言，所以为子书之者，欲使子觉自然，得之后以自成。</p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p3.pstatp.com/large/pgc-image/9df3da79710146a996bf942eaf98e9b7><p class=pgc-img-caption></p></div><p><br></p><p><strong>尹生曰：学自然，奈何?</strong></p><p><strong>道曰：无取，正气自居。无去，邪气自除。此非祷祠鬼神之道，非欲辟不清去不正。</strong>清静请命而命自延无期，此岂非自然哉?非吾异道之意，非吾独道也。道不自然兮，何道焉兮?</p><p><strong>无欲无为兮，道之所施兮。虚兮无兮，道安居兮。寂兮嘿兮，道之极兮。澹兮恬兮，德之渐兮。清兮静兮，神所宅兮。精兮诚兮，神所荣兮。中兮和兮，神所化兮。</strong></p><p><strong>以无为而养其形，以虚无而安其神，以澹泊而存其志，以寂嘿而养其声，以清静而平其心，以精诚而存其志，以中和而存其神。</strong>安心游志，使若大水之自湛深。闲居静处，使若蛟龙之自蛰藏。怀虚而不虚，泥而不泥，使若南曜之忘虚也。化德存神，使若社稷之保光。立尊神明，使若宗庙之守处。</p><p>使世不见我，若巨鱼之在大水。使人莫我知，若日出之光东。我之无穷，若大道之根相致，譬若山林大泽之自致禽兽虎狼，若深林广木之自致飞鸟百虫，若江湖之自致鱼虌蛟龙，若盛德之自致太平麒麟凤凰，若清静洁白之自致玉女芝英，若中和嘉瑞之自致吉祥，若灾异恶气之自致不祥祸殃。</p><p>十一</p><p>道曰：虚而白者，吾宅也。道者质真无形，无有音声，非有言也。人欲傅于知道者，借言以通意，虚者天地之动也，白者神明之所居也。天地之初皆从道来，有气而未有形，法自然而白，白之中未有体也。</p><div class=pgc-img><img alt=【转载】老子《妙真经》原文：一切万物，人最为贵。（国学经典） onerror=errorimg.call(this); src=https://p1.pstatp.com/large/pgc-image/c3c7bee330fd4573a0df428e50c47bae><p class=pgc-img-caption></p></div><p><br></p><p>十二</p><p><strong>道曰：故易而为一者，吾号也。言道未始而有，故谓之一。一即醇粹质真、无为杂糅，故谓之一。</strong>天得一以清而无不覆，地得一则宁而无不载。日月得一则明而无不照，真人法则之，浑形而为一则无一不能为，神明知而为一则与鬼神共化，视而为一则无不见，听而为一则无不闻，心通而为一则无不知。吾，我也；号，名也。人能浑其形而为一，即我之名号也。</p><p>十三</p><p>一道之为真乎，道有真一，真人所以轻举虚迹者，使群物自得玄，得一以生也。天不得一不能清，地不得一不能明，人不得一不能成，玄不得一不能生，非一不能承一，非一不能御万神、制万物，万物皆称为人，知一万事毕，不能知一，道不妄出。</p><p>十四</p><p><strong>道曰：夫人为道，道身五藏者，皆思气之盛壮微妙，从虚无来，故实者不如虚也，有者不如无也，疾者不如迟也。</strong></p><p><a class=pgc-link data-content=mp href="https://www.toutiao.com/i6804989492156432904/?group_id=6804989492156432904" rel="noopener noreferrer" target=_blank>道德经</a></p></div><div class="post-meta meta-tags"><ul class=clearfix><li><a>'转载','妙真经','万物'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>