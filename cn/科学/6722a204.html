<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>等是美名无玷染，腊梅何事色如金（腊梅诗词28首） | 极客快訊</title><meta property="og:title" content="等是美名无玷染，腊梅何事色如金（腊梅诗词28首） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/154984e6c2b54e65ab47e9f452b598c6"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/6722a204.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/6722a204.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/6722a204.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/6722a204.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/6722a204.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/6722a204.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/6722a204.html><link rel=canonical href=https://geekbank.cf/tw/%e7%a7%91%e5%ad%a6/6722a204.html><meta property="article:published_time" content="2020-11-14T20:53:48+08:00"><meta property="article:modified_time" content="2020-11-14T20:53:48+08:00"><meta name=Keywords content><meta name=description content="等是美名无玷染，腊梅何事色如金（腊梅诗词28首）"><meta name=author content="极客快訊"><meta property="og:url" content="/cn/%E7%A7%91%E5%AD%A6/6722a204.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>等是美名无玷染，腊梅何事色如金（腊梅诗词28首）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>《浣溪沙》</p><p>吴文英</p><p>蝶粉蜂黄大小乔。中庭寒尽雪微销。</p><p>一般清瘦各无聊。窗下和香封远讯，</p><p>墙头飞玉怨邻箫。夜来风雨洗春娇。</p><p>《青玉案》</p><p>侯置</p><p>年年寓屋称觞处。陪彩绶、尊前舞。</p><p>牢落潇湘归去未。</p><p>腊梅开遍，冰蟾圆后，梦断灵溪路。</p><p>长年厚福天分付。算四海、今独步。</p><p>涧竹岩花如旧否。与翁相伴，</p><p>岁寒庭户，尽占闲中趣。</p><p>《腊梅 》</p><p>何应龙</p><p>晴日烘开小蜜房，紫檀心里认蜂黄。</p><p>一冬不被风吹落，却讶江梅易断肠。</p><p>《点绛唇·腊梅 》</p><p>洪皓</p><p>耐久芳馨，拟将蜂蜡龙涎亚。</p><p>化工裁下。风韵胜如画。</p><p>鼻观先通，顿减沈檀价。</p><p>思量也。梦游吴野。凭仗神为马。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p1.pstatp.com/large/pgc-image/154984e6c2b54e65ab47e9f452b598c6></div><p>《浣溪沙·腊梅》</p><p>赵长卿</p><p>忆为梅花醉不醒。断桥流水去无声。</p><p>鹭翘沙嘴亦多情。疏影卧波波不动，</p><p>暗香浮月月微明。高楼羌管未须横。</p><p>《菩萨蛮（腊梅）》</p><p>韩元吉</p><p>江南雪里花如玉。风流越样新装束。</p><p>恰恰缕金裳。浓薰百和香。</p><p>分明篱菊艳。却作妆梅面。</p><p>无处奈君何。一枝春更多。</p><p>《减字木兰花（和腊梅）》</p><p>洪皓</p><p>蜂房余液。写就南枝凌正色。</p><p>折干垂芳。点缀如生秘暗香。</p><p>寿阳妆样。纤手拈来簪髻上。</p><p>恍若还家。暂睹真花压百花。</p><p>《鹧鸪天》</p><p>辛弃疾</p><p>病绕梅花酒不空。齿牙牢在莫欺翁。</p><p>恨无飞雪青松畔，却放疏花翠叶中。</p><p>冰作骨，玉为容。当年宫额鬓云松。</p><p>直须烂醉烧银烛，横笛难堪一再风。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p9.pstatp.com/large/pgc-image/81ae1634809349af97704b75d865894e></div><p>《蝶恋花》</p><p>王安中</p><p>剪蜡成梅天着意。</p><p>黄色浓浓，对萼匀装缀。</p><p>百和薰肌香旖旎。仙裳应渍蔷薇水。</p><p>雪径相逢人半醉。</p><p>手折低枝，拥髻云争翠。</p><p>嗅蕊捻枝无限思。玉真未洒梨花泪。</p><p>《浣溪沙》</p><p>黄人杰</p><p>的皪江梅共腊梅。剪金裁玉一时开。</p><p>黄姑相伴雪儿来。别驾公余无个事，</p><p>得将诗酒与栽培。为春留客小徘徊。</p><p>《冬至前月赴季父梅花之集与韩蒲向宪唐干诸人》</p><p>胡寅</p><p>不辞开后苦寒侵，为与骚人托契深。</p><p>可但风光回岁律，更分华色掞儒林。</p><p>欲歌白雪词难和，试挽幽香力尚禁。</p><p>等是美名无玷染，腊梅何事色如金。</p><p>《浪淘沙（蜡梅）》</p><p>马子严</p><p>娇额尚涂黄。不入时妆。</p><p>十分轻脆奈风霜。</p><p>几度细腰寻得蜜，错认蜂房。</p><p>东阁久凄凉。江路悠长。</p><p>休将颜色较芬芳。</p><p>无奈世间真若伪，赖有幽香。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p1.pstatp.com/large/pgc-image/c8dea8697dcc412691d8f9c8058e7e1a></div><p>《奉酬监镇梁丈所惠腊梅之什》</p><p>林亦之</p><p>腊梅好好花枝闲，官亭楚楚岁事阑。</p><p>思量穷冬损情思，感激芳意生容颜。</p><p>孤标不是如许骨，野落可能禁此寒。</p><p>谁信鱼盐屈诗客，三更绕树兴未残。</p><p>《临江仙 咏腊梅》</p><p>疏影悠然生玉露，风中独留清香。</p><p>娇容点点染脂霜，冰魂玉骨，自是不寻常。</p><p>共舞春枝心已醉，柔情若水相忘。</p><p>雪绽寒梅蕴芬芳，素心铮骨，一笑露春光。</p><p>《菩萨蛮-腊梅》</p><p>李献邦</p><p>薰沈刻蜡工夫巧。蜜脾锁碎金钟小。</p><p>别是一般香。解教人断肠。</p><p>冰霜相与瘦。清在江梅右。</p><p>念我忍寒来。怜君特地开。</p><p>《生查子-腊梅》</p><p>顾志</p><p>幽香度月迟，瘦骨凌霜老。</p><p>潇洒自天然，驿路花开早。</p><p>从教纤手栽，眉黛晨妆巧。</p><p>独有岁寒心，别笛声吹晓。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p1.pstatp.com/large/pgc-image/d99b41efabb145d9933a953e4dc69b93></div><p>《清平乐-腊梅》</p><p>钱涓</p><p>峭寒方甚。蕊破枝头嫩。</p><p>独喜傲霜无瘦损。另是一家风韵。</p><p>游蜂酿蜜来赊。翻疑葛染成花。</p><p>日映隔帘金碎，暗香透入窗纱。</p><p>《清平乐-腊梅》</p><p>徐元端</p><p>冰清玉映。耐得骄寒性。</p><p>日暮阑干犹独凭。多少诗情酒兴。</p><p>天然厌学浓妆。几点瘦影横窗。</p><p>着意不须颜色，寻它一段幽香。</p><p>《卜算子-腊梅》</p><p>疏影傍明窗，郁郁浓香漾。</p><p>赚得词人不尽情，抛卷长相向。</p><p>枝瘦久经霜，叶尽寒葩放。</p><p>清水瓶中艳几时？愿得知音赏。</p><p>《少年游（玉腊梅枝）》</p><p>韩淲</p><p>闲寻杯酒，清翻曲语，</p><p>相与送残冬。天地推移，</p><p>古今兴替，斯道岂雷同。</p><p>明窗玉蜡梅枝好，人情淡、</p><p>物华浓。个样风光，</p><p>别般滋味，无梦听飞鸿。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p3.pstatp.com/large/pgc-image/d6c16faacc22450e9bb77111b662e5c2></div><p>《腊梅》</p><p>郑刚中</p><p>缟衣仙子变新装，浅染春前一样黄。</p><p>不肯皎然争腊雪，只将孤艳付幽香。</p><p>《贺新郎》</p><p>张之翰</p><p>不受铅朱污。问娇黄、当初着甚，染成如许。便做采从真蜡国，特地朝匀暮注。也无此、宫妆风度。</p><p>长记方壶春半贮，只萧然、尽慰人情苦。谁更望、暗香吐。</p><p>为渠细检梅花谱。</p><p>以芳声与梅相近，故梅名汝。</p><p>底是石湖堪怪处，说道涪翁曾赋。</p><p>还忘却、东坡佳句。</p><p>从被二仙题评了，到而今、傲然吟诗似。</p><p>《和陈宪车蜡梅》</p><p>张舜民</p><p>黄宫暖律暗相催，腊后春前见蜡梅。</p><p>青帝不知无蝶至，黄华先赏有蜂来。</p><p>风飘嫩蕊添莺羽，雪驾寒香入酒杯。</p><p>尽道此花居第一，如何更有百花开。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p1.pstatp.com/large/pgc-image/109863574aea4256bf6a544eeb568a7b></div><p>《贺新郎》</p><p>洪咨夔</p><p>放了孤山鹤。向西湖、问讯水边，嫩寒篱落。试粉盈盈微见面，一点芳心先着。正日暮、烟轻云薄。欲搅清香和月咽，倩冯夷、为洗黄金杓。花向我，劝多酌。</p><p>单于吹彻今成昨。未甘渠、琢玉为堂，把春留却。倚遍黄昏栏十二，知被儿曹先觉。更笑杀、卢仝赤脚。但得东风先手在，管绿阴、好践青青约。方寸事，两眉角。</p><p>《满庭芳》</p><p>无名氏</p><p>园林萧索，亭台寂静，万木皆冻凋伤。晓来初见，一品蜡梅芳。疑是黄酥点缀，超群卉、独占中央。堪闲玩，檀心紫蕊，清雅喷幽香。华堂。欢会处，陶陶共醉，相劝瑶觞。逞风流开早，不畏严霜。才子佳人属意，搜新句、吟咏诗章。歌筵罢，醺醺归去，蟾影照回廊。</p><div class=pgc-img><img alt=等是美名无玷染，腊梅何事色如金（腊梅诗词28首） onerror=errorimg.call(this); src=https://p1.pstatp.com/large/pgc-image/b24b8d391f0a40e9a26553d4aaf37910></div><p>《浣溪沙》</p><p>无名氏</p><p>梅与为名蜡与容。寒枝偏缀小金钟。</p><p>插时只恐鬓边熔。疑是佳人薰麝月，</p><p>起来风味入怀浓。暗香依旧月朦胧。</p><p>《浣溪沙》</p><p>无名氏</p><p>梅与称名蜡与黄。枝无袅娜色无光。</p><p>掩檀欺麝冠群芳。结处定缘蜂力就，</p><p>开时微带蜜脾香。风标不减寿阳妆。</p><p>《满江红上清宫蜡梅》</p><p>赵秉文</p><p>杰观雄楼，相照映、此花幽独。谁解识、蕊珠仙子，道家装束。蜡蒂紫苞融烛泪，檀心浅晕团金粟。渐蜂儿、展翅上南枝，风掀绿。落落伴，湖心玉。萧萧映，坛边竹。记月痕、曾上小阑干曲。输与能诗潘道士，梦为蝴蝶花间宿。向夜深、霜重不胜寒，骑黄鹄。</p></div></div><div class="post-meta meta-tags"><ul class=clearfix><li><a>'腊梅','玷染','色如金'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>