<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中医古籍 医脉摘要卷上 | 极客快訊</title><meta property="og:title" content="中医古籍  医脉摘要卷上 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/38fb30bae7e04827a9d55dc09c18457e"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/6c975455.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/6c975455.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/6c975455.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/6c975455.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/6c975455.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/6c975455.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/6c975455.html><link rel=canonical href=https://geekbank.cf/tw/%e7%a7%91%e5%ad%a6/6c975455.html><meta property="article:published_time" content="2020-11-14T20:52:34+08:00"><meta property="article:modified_time" content="2020-11-14T20:52:34+08:00"><meta name=Keywords content><meta name=description content="中医古籍  医脉摘要卷上"><meta name=author content="极客快訊"><meta property="og:url" content="/cn/%E7%A7%91%E5%AD%A6/6c975455.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中医古籍 医脉摘要卷上</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><div class=pgc-img><img alt="中医古籍  医脉摘要卷上" onerror=errorimg.call(this); src=https://p3.pstatp.com/large/pgc-image/38fb30bae7e04827a9d55dc09c18457e><p class=pgc-img-caption></p></div><p><u>《医脉摘要》序</u> 李君宇仁精于医，生平以搜罗医籍，为药且精于鉴别。偶见元明旧刻及前贤秘本，必重价购得之，虽质典，亦所不惜。自颜其斋曰"味异"，足见其所好之深也。予与李君有同嗜，朝夕过从，相与纵谈医学。往往夜深忘倦，而李君亦乐而忘返也。辛酉岁暮，朔风猎猎，细雨霏霏，予偶造其庐，见案头置一册，颜曰萧廉泉《医脉摘要》，下署"希琴叠砚斋主人手抄"。询之，系新得之旧书市者。假归一读，其选摘辨别至精至当，后附时方歌、药性赋，亦简洁可喜，盖亦医学中之识途老马也。亟录一过，置诸案右，以供浏览。因志数语，以弁于简端云。中华民国十一年壬戍春三月上完广陵龙池氏陈宗转识于守一斋医脉摘要卷上</p><p><u>发热辨</u> 伤寒发热，多兼恶寒，有仲景成法可循。惟杂病发热，颇类伤寒，不可不辨。凡脉数、发热、头痛而身不痛、右脉或紧或滑而左脉平和者，伤食也。夏月，四肢发热、身体沉重、胸膈烦闷、但不恶风、不头痛者，湿热相搏也；一身尽痛，发热日哺时剧者，风湿也，身热而烦，但头不痛、脉不浮紧、不恶寒者，虚烦也。春夏之交，发热而渴，或微恶寒、左脉大于右者，温病也，身热、头痛、自污、多眠、阳脉浮数、阴脉濡弱者，风温也。夏月，脉虚、身热而喘乏者，伤暑也；四肢发热，口唇干燥、烦闷不宁、而身不热者，脾热也。每日晡时，憎寒壮热、脉数盛而有痛处者，痈毒始发也。(原注：又有夜间发热，天明则退，或自汗出者，乃血发热，热在荣分，故不作渴，也宜清荣之剂。)太阳为先天之主阳，其热发于荣卫，故一身手足壮热。阳明乃太阳少阳相合之阳，其热发于肌肉，故蒸蒸发热。少阳为半表半里之阳，其热发于腠理，时开时合，故往来寒热。此三阳发热之分也。太阴为至阴，无热可发，因为胃行津液以灌四旁，故得主四肢而发热于手足，所以太阴伤寒，手足自温；太阴中风，四肢烦疼耳。少阴为封蛰之本，若少阴不藏，则坎阳无蔽，故有始受风寒，而脉沉反发热者，或始无表热，八九日来热入膀胱，致一身手足尽热者。厥阴当两阴交尽一阳初生，其伤寒也，有从阴而先厥后热者，有从阳而先热后厥者，或阳进而热多厥少，或阳退而热少厥多或阴阳和而厥与热相应。此三阴发热之分也。</p><p>伤寒发热，得汗则解。若汗出而热不退，或为风，或为湿，或风湿相搏，或风温不解，切勿专用发表之药。初病时之热，为虚实热，或表实或里实也。大病后之热，为虚热，或阳虚或阴虚也。</p><p><u>潮热辨</u> 潮热有作有止，如潮水之来，不失其时。若每日申酉时发热，此阳明胃实也，宜下之。若潮热于寅卯，则属少阳；潮热于巳午，则属太阳，宜分别治之。</p><p>有潮热似疟、胸膈痞塞、背心疼痛、气弱、脉弦，服补药不效者，此痰饮随气而潮，故热亦随饮而潮也，宜涤痰之剂。</p><p>有气口脉滑，当薄暮发热，明日复止者，此内有宿食也，宜消食之剂。</p><p>有阴虚发热，夜热而朝退者，或产后下血过多，或内伤失血不止也，宜养阴而兼清火。</p><p><u>小儿发热辨</u> 心热者，额上先赤，心烦，心痛，掌中热而哕，或壮热饮水，巳午时甚。肝热者，左颊先赤，便难，转筋，寻衣捻物，多怒多惊，四肢困倦，寅卯时甚。脾热者，鼻上先赤，怠惰嗜卧，身热，饮水遇夜益甚。肺热者，右颊先赤，手掐眉目喘咳，寒热饮水，日酉热甚。肾热者，颏下先赤，两足热甚，骨节如虫蚀热甚，不能起于床，夜间益甚。仍当辨其虚实：实则面赤，气粗，口燥唇肿，作渴饮冷，大小便难，或掀衣露体，烦啼暴叫，仰面而卧，睡不露睛，手足指热；虚则面色青白，恍惚神缓，口中虚冷，嘘气软弱，喜热恶寒，泄泻多尿，或乍凉乍温，怫郁惊惕，夜出虚汗，屈体而卧，睡露睛，手足指冷。大抵阴虚则内热，阳盛则外热。以手轻按之则热，重按之不热，此皮毛血脉之热，热在表也；重按之筋骨之分则热，轻按则不热，此筋骨之热，热在里也；不轻不重按之而热，此肌肉之热，热在表里之间也。壮热者，肢体大热，热不已则发惊痫；温热者，肢体微热，热不已则发惊搐。壮热恶风寒，表之虚热也；不恶风寒表之实热也。壮热饮汤，为津液亏，里之虚热也；壮热饮水，为内火炽，里之实热也。</p><p><u>恶寒辨</u> 发热恶寒发于阳，无热恶寒发于阴。病人身大热反欲近衣者，热在皮肤，寒在骨髓也；身大寒反不欲近衣者，寒在皮肤，热在骨髓也。</p><p>阳乘阴者，腰以下至足热、腰以上寒，宜栀子豆豉汤吐以升之，或用升阳散火汤以达之。若阴气上争，心腹满者，死。阴乘阳者，腰以上至头热、腰以下寒，桂苓丸以导之。若阳气上争，得汗者，生。(原注：阳邪陷入阴分，阴邪上干阳位二层，为辨证关键。)内伤恶寒，得暖便减。外感恶寒，絮火不除。恶寒者，周身毛窍被寒遏郁，不得阳气以卫外，故皮毛洒淅，虽向火覆被，不能御其寒也。人身八万四千毛窍，太阳卫外之气也。若病在太阳之气，则通身恶寒。从头项而至背膂，太阳循行之经也。若病在太阳之经，则背恶寒。恶寒之外，又有身寒，着衣重复而身尚冷，乃三焦火热之气不能温肌肉也，急温之、灸之。</p><p>背恶寒者，背为阳气行道，或阴邪凝滞，或阳极似阴，故恶寒也。若寒邪在里，口中和而背恶寒者，属少阴证，宜附子汤；阳邪陷内，口燥渴而背恶寒者，属阳明证，宜人参白虎汤。若心下有留饮，背寒冷如掌大者，宜十枣汤。若湿痰凝聚背心，时有一块冷者，宜苓桂苍术甘汤加半夏、南星、芥子。</p><p><u>寒热辨</u> 阳盛则热，阴盛则寒。重寒则热，重热则寒。(原注：热极生寒，寒极生热，所谓亢则害也。)阳虚则外寒，阴虚则内热。阳盛则外热，阴盛则内寒。</p><p>风气客于皮肤之间，内不得通，外不得泄，腠理开则洒然，寒闭则热。而闷其寒也则减饮食，其热也则消肌肉，使人tR栗而不能食，名曰寒热。</p><p>往来寒热少阳证。寒热相因，小柴胡。如疟，寒热三五发，太阳麻桂等汤除。</p><p><u>伤寒伤风辨</u> (原注：风伤卫，卫主气，阳也。寒伤荣，荣主血，阴也。)伤寒郁而后发热，伤风初起热即发。伤寒肢冷脉浮紧，伤风肢温浮缓脉。伤寒恶食汗涕无，伤风能食汗涕出。(原注：风为阳邪，寒为阴邪。)风寒相因相离少，三阳俱有恶寒风，恶风属阳法从表，三阴恶寒不恶风。</p><p><u>自汗</u> (原注；汗出而表不解者，或为风邪未尽，或为风湿相搏。)自汗在太阳，为风邪，桂枝汤证也；在阳明，为热越，白虎承气汤证也。若表虚自汗者，宜玉屏风散；阴虚盗汗者，宜当归六黄汤。</p><p><u>头汗</u> (原注：邪盛则汗，必热。阳脱则汗，必冷。)头为诸阳之会，瘀热在里，不能发越，故热蒸于头，但头汗出也。有发热而头汗者，宜清理湿热。有水结而头汗者，宜温散水气。若火邪疫邪而头汗者，或白虎汤清之，或承气汤下之。惟虚阳上脱，汗出如珠者，不治。</p><p><u>手足汗</u> 四肢者，诸阳之本，胃主四肢。今热聚胃中，逼其津液旁达于四肢，故手足濈濈然汗出也，宜急下之。若虚寒已极，手足出冷汗者，宜四逆汤。</p><p>发汗有二法，湿邪用香燥药发汗，即以去湿燥病，用滋润药滋水，即以作汗。凡脉微，汗冷如膏，手足厥逆而舌润者，亡阳也，宜温药救阳；脉洪，汗热不黏，手足温和而舌干者，亡阴也，宜凉药救阴。(原注：止热汗，用浮小麦一两、大枣七枚，水煎服。)</p><p><u>头痛</u> 头痛少阳盛两边，太阳连项厥阴巅，阳明在额眼眶甚，太少二阴痛亦连。</p><p>三阴经皆有头痛、身必发热，各随其经治之。若无热，干呕，吐涎沫而头痛者，厥阴经证也，宜吴茱萸汤；若疫证头胀痛如破者，胃家邪实，气不下降也，宜承气汤；若痰厥头痛者，时重时轻，宜半夏白术天麻汤。</p><p>外感头痛，痛甚不休；内伤头痛，乍痛乍止。昼痛暮止者，气虚也；暮痛昼止者，血虚也。</p><p><u>身痛</u> 身痛而发热无汗者，表实也，宜麻黄汤。身痛而不能转侧者，风湿也，宜桂枝加附子汤。身痛如被杖者，阴证也，宜四逆汤。身痛而脉迟者，血虚也，宜黄耆建中汤。若劳伤，身痛、脉虚、体倦者，宜补中益气汤。</p><p><u>头重</u> (原注：浊阴寒湿之邪，上干清阳之位，故使人头重。)太阳项强恶寒，而头重不能举者，表邪也，宜汗之。若阴阳易病，眼中生花者，宜烧军散。若杂病，百节解散者，宜补剂。若湿痰随气上升而头重者，宜涤痰利湿。</p><p><u>头眩</u> 上虚则眩。头旋者，为眩运；头昏者，为眩冒。有因风、因痰、因火、因虚之不同。</p><p><u>项强</u> 项背儿儿(音殊)强太阳，脉浮无汗葛根汤；有汗桂枝添葛入，脉沉括蒌桂枝方；结胸项强如柔痉，大陷胸丸下必康；但见少阳休汗下，小柴去(半)夏入(栝)蒌良。</p><p><u>痉</u> 痉病汗多血液伤，恶寒身热脉弦长，颈项强急面目赤，头摇口噤背反张。</p><p><u>咽痛咽痒</u> 咽痛有二，脉浮数、面赤、吐浓血而咽痛者，阳毒证也；脉沉迟、手足冷、或吐利而咽痛者，少阴证也。咽痒亦有二，或实火上攻，或虚火上冲，随证治之。</p><p><u>耳聋</u> 耳暴聋者，邪传少阳之经也。未汗者，宜和解；已汗者，宜养阴。若脱精而耳聋者，虚极之候也，宜补中益气汤合六味地黄汤治之。</p><p><u>胸胁满</u> 邪气传里必先胸，由胸引胁少阳经。胸满桂枝加杏仁，胁满宜和小柴平。干呕潮热胸胁满，大柴加硝两解行。</p><p><u>心下痞满结胸脏结</u> 不应下而下之，实邪留结，则硬满而痛，为结胸(宜陷胸汤)。虚邪留滞，则硬满而不痛，为痞气(宜泻心汤)。热微而头汗者，水结胸也(宜半夏茯苓汤)。漱水不欲咽者，血结胸也(宜桃仁承气汤)。若未下而胸满者，邪尚在表也，宜小柴胡汤加枳桔。若状如结胸、舌胎白滑、饮食如故、时时下利者，藏结也，难治，宜用温散之剂。</p><p>阳证痞硬为热痞，大黄黄连泻心汤。汗出恶寒寒热痞，附子泻心芩连黄。</p><p><u>腹满</u> (原注：满而可按者，为虚满；而不可按者，为实。)．腹满而痛者，为里实，当下之，宜承气汤。腹满时减者，为虚寒，当温之，宜参夏朴姜甘草汤。若吐利而腹满者，属太阴证，宜理中。(原注：藏寒生满病。)</p><p><u>小腹满</u> (原注：脐下为小腹，小腹左右为少腹。)脐下满而小便利者，畜血也；小便不利者，畜水也。若厥逆尿白者，阴寒凝结也，宜桂附吴萸。(原注：肾虚，则寒动于中，当温之。)</p><p><u>烦躁</u> 烦出于心，阳盛而内热也。躁出于肾，阳浮而外热也。太阳有不汗出之烦躁，宜大青龙汤。阳明有心下硬满之烦躁，宜大承气汤。少阴有吐利厥逆之烦躁，宜吴茱萸汤。若汗下之后身无大热，脉沉微而昼臼烦躁者，阳虚也，宜附子干姜汤。若不烦而躁，面赤身热，欲入水而不能饮水者，阴盛格阳也(原注：戴阳证)，宜白通加人尿猪胆汁汤(原注：冷服)。惟结胸证具而烦躁、恶寒蜷卧而烦躁者，不治。</p><p><u>不得眠</u> (原注：凡病喜仰卧者，实热；喜合面卧者，虚邪；喜向里卧者阴证。)夜以阴为主，阳不入阴，故烦躁不得眠也。或汗后而心血大虚，或热甚而神气不宁，或新愈而阴气未复，各随见证治之。又有胆气虚而不眠者，宜枣仁汤；胃不和而不眠者，宜半夏秫米汤。(原注：开目欲见人者，阳证也。闭目不欲见人者，阴证也。目中不了了，睛不和，目赤、目黄、目眩，皆热证。瞠目直视，目胞陷下，戴眼反折，皆难治。)</p><p><u>欲寐</u> (原注：足太阳之筋，为目上纲。足阳明之筋，为目下纲。热甚而目不开者，筋纵也。寒甚而目不暝者，筋急也。)阳虚则欲寐，脾亏则嗜卧。汗出、身重而鼾睡者，风温也。唇黑、声哑而多眠者，狐惑也。若汗下之后，身凉、脉静而酣睡者，荣卫和也。</p><p><u>懊依</u> 懊侬者，心中郁闷也。或表邪内陷，或余热未清，或汗下之后水火不交，当随证治之。</p><p><u>衄血</u> (原注：阳经热甚，迫血妄行，而上出于鼻也。)阳明衄血热在里，太阳衄血热瘀经。太阳头痛目瞑兆，阳明漱水不咽征。衄后身凉知作解，不解犀角地黄清。未衄表实麻黄汗，里热犀角益连芩。</p><p><u>哕噫气</u> 哕与干呕相似，其声浊而长。盖因胃气本虚或汗下太过，胃中虚冷；或恣饮冷水，水寒相搏，理中汤加半夏丁香主之。噫气者，中焦．不和，不能消谷，故气逆不降也，宜香砂六君子汤；兼痞硬者，宜代赭旋覆汤。(原注：连声哕者，属中焦。声断续，时微时甚者，属下焦。)</p><p><u>呃逆</u> (原注：呃逆从脐下起者，肾气虚寒也。在胸臆间者，胃热上冲也。)呃逆者，气由腹中上冲，其声连续也。有热逆而呃者，以柿蒂枇杷叶(原注：二味烧灰存性，竹茹汤调下)治之。有寒逆而呃者，理中汤加丁香、半夏主之。若水停者，宜分利。食积者，宜消导。火盛者，宜凉膈。痰壅者，宜开豁。惟久病作呃，乃除中之候，不治。</p><p><u>喘短气</u> 喘息喝喝数张口，短气似喘不抬肩。促难布息为实证，短不续息作虚观。表喘桂麻加杏朴，里喘承气陷胸丸。水气正苓加葶苈，痰喘苏葶二陈全。</p><p><u>呕吐</u> (原注：朝食暮吐，脾寒也。食入即吐，胃热也。吐清水者，为寒。吐痰涎酸水者，为热。)有声无物曰干呕，有物无声曰吐，有声有物曰呕吐，多由表邪传里、里气上逆也。有胃热而呕吐者，脉弦数、口燥渴是也。有胃寒而呕吐者，脉弦迟、手足冷是也。有水饮而呕吐者，先渴后呕，呕而复渴是也。若太阳汗出而干呕者，宜桂枝汤；少阴下利而干呕者，宜四逆汤；厥阴吐涎沫而干呕者，宜吴茱萸汤。（凌波按：温病作呕用玉枢丹，亦可用于中毒）</p><p><u>口渴</u> 三法伤津胃燥干，阳往乘阴渴亦然。渴欲饮水少少与，莫使停留饮病干。太阳尿少五苓散，阳明大渴白虎先。少阳证具心烦渴，小柴去半加粉添。</p><p>若邪热聚胃，耗其津液，以致口燥舌干者，宜急下。若汗下太过，竭其津液，以致口燥咽干者，宜救阴。</p><p><u>悸</u> (原注：火邪惊悸者，宜桂枝汤去芍药，加龙骨、牡蛎。)悸者，心中筑筑然，动而不能自安，即怔忡也。有水停心下，心火畏水而不能安者，宜半夏茯苓汤。有发汗过多，液去心虚而无依者，宜归脾汤。</p><p><u>振</u> 振者耸然动摇，由汗、吐、下后，气血大虚也，或以真武汤温之，或以人参养荣汤补之。</p><p><u>战栗</u> 身动为战，心惕为栗，阴阳相争之象也。正气胜而战者，得汗则解。阴气盛而栗者，助阳为急。</p><p><u>发黄</u> 湿热发黄头汗出，小便不利渴阳明。素有寒湿发汗后，黄从湿化太阴经。阳色鲜明阴色暗，太阳血蓄并狂生，表实麻翘赤小豆(原注：加甘草、杏仁、姜、枣、名麻黄连翘赤小豆汤)，里实栀子大黄茵(原注：加黄柏、甘草、名栀子大黄汤)，阴黄茵陈入四逆，便溏尿秘茵五苓。环口黎黑柔污(原注：冷汗也)死，体若烟薰阳绝征。</p><p><u>发狂</u> (原注：阳邪并于阳，则狂。阴邪并于阴，则颠。)神昏胃热重阳狂，或用三承(气汤)或三黄(石膏汤)。蓄血发狂小便利，少腹满痛属太阳。阳明蓄血大便黑，其人如狂而喜忘。劫汗惊狂频卧起，参(白)薇龙(骨)牡(蛎)茯神良。</p><p><u>发癍(附痧疹)</u> (原注：斑疹邪在血络，只宜轻宣凉解，误用升提则衄；或厥，或呛咳，或昏痉，用壅补则雾乱。)伤寒疹斑失汗下，感而即出时气然。表邪伏郁荣卫分，外泛皮肤血热缠。痧白疹红如肤粟，癍红如豆片连连。红轻赤重黑多死，淡红秽暗毒宜宣，化斑白虎去粳米(加元参犀角)，热甚三黄石膏煎。(原注：咽喉肿痛者，宜射干、牛蒡子、连翘、玄参。)</p><p><u>谵语郑声</u> (原注：谵语而直视者、喘满者、下利者、脉短者，均不治。)谵语为实声长旺，乱言无次数更端。郑声为虚声短细，频言重复更呢喃。实主热邪宜清解，虚为神散独参煎。</p><p>胃有燥屎则谵语，邪热盛极亦谵语。大便秘而谵语者，宜大承气汤。大便通而谵语者，宜三黄栀子汤。大下血而谵语者，宜补血汤。温病谵语，宜清荣汤。(原注：伤寒谵语，舍燥屎，无他证。温病谵语，有因燥屎，有因邪陷心包。)</p><p><u>循衣摸床撮空</u> 一为阳明热极，宜承汤。然脉实则可下，虚则难治也。一为汗下伤阴，宜独参汤。然小便利则生，不利则死也。若久病见此，乃神散之候，即死。</p><p><u>瘛疭</u> 瘛者筋脉急，急则引而缩也。疭者，筋脉缓，缓则纵而伸也。伸缩不已，名曰瘈疭，俗谓之搐。乃风痰为病也，故癫痫证多有之。</p><p><u>拘急</u> 有发热、头痛、身疼而四肢拘急者，为表证。无身热头痛而倦卧不伸、四肢拘急者，为阴证。若汗下后，筋惕肉困而见拘急不仁者，乃气血虚弱，不能荣养筋脉也。</p><div class=pgc-img><img alt="中医古籍  医脉摘要卷上" onerror=errorimg.call(this); src=https://p3.pstatp.com/large/pgc-image/25fa7f989ca24e11951588d34c969977><p class=pgc-img-caption></p></div><p><u>郁冒</u> 郁者，郁结而气不舒；冒者，昏冒而神不清，多虚寒证也。若瘟疫蓄热内迫而郁冒欲死者，宜下之；新产恶露不行而郁冒难禁者，宜行血。</p><p><u>怫郁</u> 此证多因汗不彻，阳气郁于肌肤，故蒸于头面，时赤时不赤也，宜微汗之。</p><p><u>摇头</u> 欲言而头摇者，里痛也。口噤而头摇者，痉病也。若直视摇头者，难治。</p><p><u>自利</u> 三阳下利则身热；太阴下利则手足温；少阴、厥阴下利，则身凉无热。大抵协热利者，脐下必热，渴欲饮水，发热，脉数，泄下黄赤也；协寒利者，脐下必寒，自利不渴，恶寒，脉微，泄下清谷也。</p><p><u>不大便</u> 胃热津耗者，宜下之。汗后津竭者，宜导之。若瘥后食多，胃气难运而不大便者，消导为主；病后血少，肠胃燥结而不大便者，滋润为先。</p><p><u>小便不利</u> (原注：点滴俱无者，为癃闭。)阴虚则小便难，宜六味地黄汤(去山萸，加白芍)。膀胱热则小便不利，宜五苓散。</p><p><u>小便数</u> 小便频数者，肾与膀胱俱虚，而客热乘之也。虚则不能制水，热则水道必涩。</p><p><u>遗溺</u> 肾虚则膀胱之气不约，故小便出而不自知也。若热甚、神昏而遗尿者，当清心解热；阴寒厥逆而遗溺者，当温肾固气。惟直视遗溺，为肾绝不治。</p><p><u>厥逆</u> 手足寒冷为四逆，冷至肘膝为厥，由阳气内陷，不与阴气相顺接也。始发热，渐至壮逆不厥者，为阳厥，必喜水饮，溺赤，口干，脉沉而数也，宜白虎汤、承气汤。始不发热而厥者，为阴厥，必喜火熨，阴缩，爪青，脉沉而迟也，宜四逆汤。若小儿之病又有食滞而厥者，宜消食；痰闭而厥者，宜豁痰。</p><p>阳气衰于下则为寒厥，阴气衰于下则为热厥。凡阴厥胫冷则臂上冷，便利不渴，身倦嗜卧，神志尚清；阳厥则胫冷而臂不冷，狂乱谵妄，神志昏愦。</p><p><u>筋惕肉（目闰）</u> 过汗伤液，阳气大虚，筋肉失养，故惕然而跳、（目闰）然而动也，宜真武汤。</p><p><u>蓄血</u> 蓄血者热结血瘀，故少腹急满也。太阳蓄血，小便必利；阳明蓄血，大便必黑，其人如狂，善忘，桃仁承气汤主之(原注：瘟疫蓄血去桂枝，加黄连、黄芩、黄柏、栀子、丹皮)。</p><p><u>热入血室</u> (原注：此证日轻夜重，谵语亦在夜间，由邪入阴分也。)妇人伤寒中风，遇经水适来，邪随而入，或经水适断，血热而结，其证寒热如疟，甚则谵语，宜小柴胡汤加生地、芍药、丹皮。</p><p><u>狐惑</u> (原注：其证卧起不安、恶闻食臭、默默欲眠、声哑者，宜甘草泻心汤；咽干者，苦参水外洗之；食肛者，雄黄烧烟熏之；脓成者，宜赤小豆当归散。)虫蚀下部，为狐。下唇有疮，其咽干，虫蚀其脏，为惑。上唇有疮，其声哑，由热深食少、肠胃空虚、三虫举而求食也。其证目闭神倦，面色无常，桃仁槐子治之。</p><p><u>漱水不欲咽</u> 一为邪热作衄，一为瘀血停留。若阴盛格阳，虚火上炎而假渴者，宜白通加人尿猪胆汁汤。(原注：阳明经热，故欲漱水；热不在胃，故水不下咽。经中热甚，则迫血妄行，故必作衄。)</p><p><u>饥不欲食</u> 胃气虚而客热在胸，故饥而不欲食也。若吐蛔者，宜乌梅丸。</p><p><u>百合病</u> (原注：脉必微散。)病后余邪百合成，先察溺时头痛情。起居饮食不自主，药投吐利似神灵。汗后百合知母润，下后百合滑(石代)赭清，吐后百合卵黄补，发热百合滑石平，阴虚百合生地汁，渴用花粉牡蛎并。</p><p><u>发颐</u> 伤寒颐毒郁热成，失于汗下耳后生。红俽热痛宜消散，反此神昏命必倾。</p><p><u>食复劳复</u> 新愈脏腑皆不足，卫荣肠胃未通和，多食过劳复生热，枳实栀子六黄瘥。(脉)浮(有表当)汗(脉)沉(有里当)下(无表里证当用)小柴解，燥呕竹叶石膏科，气虚补中益气主，阴亏六味倍参多。</p><p><u>阴阳易女劳复</u> 大病新瘥，男女交合，互相传者，为阴阳易。但男病者，为女劳复。其证少腹绞痛、肢节解散、头重不举、眼中生花，男子则卵缩入腹，妇人则痛引阴中，俱用烧裩禅散或竹皮汤治之，得小便利、阴处肿退为愈。(原注：一用韭根一握，煎水送下五苓散，便利则愈。)</p><p><u>蛔厥</u> (原注：吐蛔虫而厥也。蛔色赤而活者，属胃热，犹可治之；蛔色白而死者，属胃败，不治。)凡人胃脘忽痛忽止、身上乍热乍凉、面色时赤时白、六脉倏乱倏静、口中吐沫不食者，便是蛔厥之候，由胃虚邪盛、寒热错杂，宜乌梅丸。</p><p><u>干呕</u> 太阳干呕，则有头痛发热。少阳干呕，则有胸满胁痛。水气干呕，则有胁下引痛。若阴寒干呕，则外无表证，但脉沉肢厥，或吐涎沫，或下清谷，各随所见证治之。</p><p><u>戴阳</u> 阳邪不解而面赤者，为佛郁，必脉浮而手足温。虚阳上浮而面赤者，为戴阳，必脉虚而足胫冷。一宜桂枝汤小和之，一宜白通汤急温之，或加入尿猪胆汁为引。</p><p><u>合病</u> 三阳合病口不仁，腹满身重转侧难。谵语遗尿面垢汗，白虎生津益气原。太阳少阳(合病)芩芍草，太阳阳明(合病)葛根(汤)煎，少阳阳明(合病)表里急，大柴胡汤两解焉。</p><p><u>两感证</u> (原注：表里俱病也。)一日太阳少阴病，头痛口干渴而烦。二日阳明太阴病，满不欲食身热谵。三日少阳厥阴病，耳聋囊缩舌焦卷。水浆不入神昏冒，六日气尽命难全。</p><p><u>阳证阴证辨</u> 阳证身轻气高热，目睛了了面唇红，热烦口燥舌干渴，爪甲红兮小便同(亦红)。阴证身重息短冷，目不了了色不红，无热欲卧厥吐利，小便白兮爪甲青。</p><p><u>阳证似阴</u> (原注：身虽冷而不欲近衣，神虽昏而气色光亮，脉必沉滑有力，乃假阴证也。)阳盛格阴身肢厥，恶寒烦渴大便难。(脉)沉滑爪赤小便赤，汗(之)下(之)清(之得)宜阴自完。</p><p>凡热极失于汗下，阳气亢闭，反兼胜已之化于外，或手足厥逆，或身冷如冰，血凝青紫成片，脉沉而伏甚则闭绝，似阴证矣。但烦渴、谵语、咽干、唇裂、舌苔黄黑、心腹痞满、小便短赤、大便燥结，知为内热。</p><p><u>阴证似阳</u> (原注：身虽烦躁而引衣自覆，口虽燥渴而漱水不下，脉必沉细无力，乃假阳证也。)阴盛格阳色浅赤，发热不渴厥而烦，下利尿清爪青白，(脉)浮微通脉(四逆汤以)复阳还。</p><p>凡阴盛于内，逼其浮游之火于外，面赤、烦躁、咽痛、身热、大便阴结、小便淡黄、惊惶不定、时常郑声，似阳证矣。但脉沉微而迟、渴欲饮水而不能饮，知为内寒。</p><p><u>太阴阳明见证</u> (原注：足太阴脾，足阳明胃。)少阴、阳明俱属土，同主中州，病则先形诸腹。阳明为阳土，阳道实，故病则胃家实而非满。太阴为阴土，阴道虚，故病则腹满而不能实也。凡风、燥、热为阳邪，多犯阳明；寒与湿为阴邪，多犯太阴。阳邪犯阳，则饮食而不呕；阴邪犯阴，则不能食而吐。阳邪犯阳，则不大便；阴邪犯阴，则自利。</p><p><u>伤寒温病辨</u> (原注：伤寒伤人身之阳，故喜辛温甘温苦热，以救其阳；温病伤人身之阴，故喜辛凉甘寒甘咸，以救其阴。)伤寒由毛窍而入，自下而上，始足太阳。寒为阴邪，阴盛必伤阳，故首郁遏太阳经中之阳气，而为头痛、身热等证。温病由口鼻而入，自上而下，始手太阴。温为阳邪，阳盛必伤阴，故首郁遏太阴经中之阴气，而为咳嗽、自汗、口渴、头痛、身热、尺热等证。(原注：伤寒之邪自表传里，温热之邪自里达表。)气盛身寒，得之伤寒。气虚身热，得之伤暑。</p><p><u>中寒中暑中风辨</u> 中寒卒然倒仆如中风者，乃严寒之气卒犯少阴，而厥逆无脉，此阳气大虚，不胜阴寒厉气也，必口鼻气冷而无痰声。中暑卒然晕倒如中风者，乃酷暑之气鼓运其痰，壅塞心包，此肾水素亏不胜时火燔灼也，必喘乏而无痰声。若中风卒倒，则必手足搐引，痰声壅塞于喉中，甚则如拽锯，于中风门求治法。</p><p><u>六腑病证歌</u> 阳明胃病，腹胀面热，当心而痛，牵引两胁，食饮不下，气阻咽嗌。大肠病证，与胃相及，肠呜濯濯，感寒即泄，当脐而痛，不能久立。小肠有病，小腹拘牵，腰脊疼痛，控引睾丸，耳前肩上，独热独寒。三焦病状，腹气不宣，实则癃闭，小腹尤坚，水溢而胀，决导失官。病在膀胱，肩上独热，小腹偏肿，痛而不息，以手按之，欲使弗得。胆病唾多，喜发太息，口苦嗌干，呕出宿汁，心下澹澹，恐人捕获。</p><p><u>五脏病证辨</u> 心藏神，神有余则笑不休，不足则悲。肺藏气，气有余则喘咳上逆，不足则泄利少气，肝藏血，血有余则怒，不足则恐。脾藏形，形有余则腹胀、经溲不利，不足则四肢不用(原注：脾主四肢)。肾藏志，志其余则腹胀飧泄(原注：肾者胃之关)，不足则厥。(原注：亦有脾虚而腹胀者，多因病，或误服攻下之药而成。)肝脉有病，其外证面青、好洁、善怒，其内证脐左有动气，按之牢若痛。其病四肢满，闭淋溲，便难，头痛，目眩，耳聋，颊肿、胁下痛引小腹。</p><p>心脉有病，其外证面赤、口干、善笑，其内证脐上有动气，按之牢若痛。其病烦心，心痛，掌中热而哕啘，胸胁支满，两臂内痛膺背肩胛间痛，胁下与腰相引而痛。(原注：心火并于肺则喜。)脾脉有病，其外证面黄、善噫、善思、善味，其内证当脐上有动气，按之牢若痛。其病腹胀满，食不消，体重，节痛，怠惰嗜卧，四肢不收，肠鸣飧泄，行善痪，脚下痛。</p><p>肺脉有病，其外证面白、善嚏、悲愁不乐、欲哭，其内证脐右有动气，按之牢若痛。其病喘咳洒淅，寒热汗出，嗌干，肩背痛，尻、阴、股、膝、髀、喘、足皆痛。(原注：肺火并于肝则悲。)肾脉得病，其外证面黑、善恐欠，其内证脐下有动气，按之牢若痛。其病逆气小腹急痛，泄而下重，足胫寒而逆，腹大胫肿，寝汗出，意不乐。</p><p>好哭者，肺病。好歌者，脾病。好狂者，心病。好叫呼者，肝病。好呻吟者，肾病。</p><p>心病者，舌短、颧赤。肝病者，眦青。脾病者，唇黄。肺病者，喘息鼻张。肾病者，颧与颜黑。</p><p>肝热小便黄，身热惊且狂，肢烦胁满痛，不得安卧床。(原注：肝热右颊先赤。)心热痛在心，善呕头痛频，烦闷意不乐，面赤无汗蒸。(原注：心热面颜先赤。)脾热先头重，颜青项颊痛，心烦腹满泄，欲呕身热纵。(原注：脾热鼻先赤。)肺热舌黄胎，喘咳皮毛寒，痛走胸膺背，身热汗自来。(原注：肺热右颊先赤。)肾热痛先腰，身热苦渴焦，脐酸足下热，项痛懒言嘲。(原注：肾热丙颐先赤。)忧愁恐惧则伤心，形寒饮冷则伤肺，堕坠盛怒则伤肝，饮食劳倦、汗出当风则伤脾，坐卧湿地、入房过度则伤肾，此正脏所伤也。(原注：久视伤血，久卧伤气，久坐伤肉，久立伤骨，久行伤筋，是谓五劳所伤。)肺心有邪，其气留于两肘；肝有邪，其气留于两腋；脾有邪，其气留于两髀；肾有邪，其气留于两胴。此八虚者，机关之室，真气血脉之所过也。邪气恶血住留，则伤经络骨节。机关不利，则屈伸不便。</p><p>饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。(原注：汗虽为心之液，然五脏皆有汗也。)色多青，则痛。多黑，则痹。黄赤，则热。多白，则寒。五色皆见，则寒热也。</p><p>胃中热，则消谷，令人悬心善饥，脐以上皮热。肠中热，则出黄如糜，脐以下皮寒。胃中寒，则腹胀。肠中寒，则肠鸣飧泄。胃寒肠热，则胀而且泻。肠寒胃热，则疾饥、小腹痛胀。</p><p>大肠有寒者，便多鸭溏；有热者，便浊垢。小肠有寒者，下重便血；有热者，病痔。诸疮痛痒，皆属于心。诸风掉眩，皆属于肝。诸湿肿满，皆属于脾。诸气愤郁，皆属于肺。诸寒收引皆，属于肾。</p><p>心气虚则悲，实则笑不休。肝气虚则恐，实则怒。脾气虚则四肢不用。五脏不安，实则腹胀经溲不利。肺气虚则鼻塞少气，实则胸满喘喝。肾气虚则厥，实则胀。</p><p><u>内伤外感辨</u> 伤于情欲、饮食，为内伤。伤于风寒、暑湿，为外感。内伤发热，时热时止；外感发热，热甚无休，内伤恶寒，得暖便解；外感恶寒，絮火不除。内伤头痛，乍痛已歇；外感头痛，连痛不停。内伤则手心热甚，外感则手背热甚。内伤则口淡无味，外感则鼻塞不通。内伤则气口脉盛，多属不足，宜温、宜补、宜和；外感则人迎脉盛，多属有余，宜汗、宜吐、宜下。盖左人迎主表，右气口主里；内伤则右脉大于左，外感则左脉大于右也。</p><p><u>时疫论</u> 时疫之邪，皆由湿土郁蒸秽气升腾而发。人触之者，从口鼻入募原而至阳明之经，脉必右盛于左。盖湿土之邪，以类相从，故犯胃最先也。初感一二日内，邪犯募原，但觉背微恶寒，头额晕胀，胸膈痞满，手指酸麻，此为时疫之报使。至三日以后，邪乘表虚而外发，则有昏热、头汗、咽肿、发斑之患，邪乘里虚而内陷，或挟饮食，则有呕逆、痞满、嘈杂、失血、自利、吐蛔之患。若其人平素津枯，兼有停滞，则有谵语、发狂、舌胎黄黑、大便不通之患；平日阴虚，则有头面赤热、足膝逆冷、至夜发热之患；至于呃哕、冷汗、喘乏、烦扰、痪疯等证，皆由误治所致也。大抵疫疠之邪，自阳明中道随表里虚实而发，不循经络传次，且邪气内伏，不能一发便尽。有得汗热除，二三日复热如前者；有得下里和，二三日复见表热者；有表和复见里证者，皆余邪未尽耳。(原注：疫证最忌肉食，病虽小愈，食肉必复发热变证。)</p><p><u>肝风论</u> 肝为风木之脏，相火内寄，体阴用阳，其性刚。主动主升，全赖肾水以涵之，血液以濡之，肺金清肃下降之，令以平之，中宫敦阜之土气以培之，遂其条达之性，自无风燥之患。倘精液有亏，肝阴不足，血燥生热，风阳上升，窍络阻塞，头目不清，眩晕跌仆，甚则瘈疭痉厥矣。是宜缓肝之急以息风，滋肾之液以驱热，如虎潜丸、侯氏黑散、地黄饮子、滋肾丸、复脉等方加减。若思虑烦劳，风阳内扰，则荣热心悸，惊怖不寐，胁下动跃，治以酸枣仁汤、补心丹加减，清荣热而敛心神。若因动怒郁勃，风火痰交炽，则宜二陈龙荟，甚至木旺克土，呕逆不食，法用泄肝安胃，生地、阿胶、牡蛎、二冬、山茱、桑叶、丹皮、麻仁、茯苓、归、芍、菊花、竹沥、姜汁之类，择而用之可也。</p><p><u>阴阳为病</u> 人身一阴阳也。阴平阳秘，精神乃治。阴气从足上行至头，而下行从臂至指端；阳气从手上行至头，而下行至足。阴根于阳，阴病极，则并伤其阳；阳病极，则并伤其阴。阳虚者，阴必走；阴虚，者阳必荡。阳虚则外寒，阴虚则内热。阳盛生外热，阴盛生内寒。(原注：阳气不行，阴气乃结。)阳受风气，风为阳邪也。阴受湿气，湿为阴邪也。阳病者，上行极而下；阴病者，下行极而上，故伤于风者，上先受之(原注：风为天气，极则下行)；伤于湿者，下先受之。(原注：湿为地气，极则上行。邪入千阳则狂，邪入于阴则痹。抟阳则为癫，抟阴则为薤。)阴盛则阳病，阳盛则阴病。阳胜则热，阴胜则寒。寒极生热，热极生寒。</p><p>阳气起于足五指之表。阳脉者，集于膝下而聚于膝上，故阳气衰阴气盛，则从五指至膝上寒，是为寒厥。阴气起于足五指之里。阴脉者，集于足下而聚于足心，故阴气衰阳气盛，则足下热，是为热厥。</p><p>阳胜则身热腠理闭，喘粗为之俯仰，汗不出，齿干，以烦冤腹满死，耐冬不耐夏。阴胜则身寒，汗出(原注；阳虚不能卫外也)身常清，数栗而寒，寒则厥，厥则腹满死，能夏不能冬。</p><p><u>六气为病</u> 风胜则动，热胜则肿，燥胜则干，寒胜则浮(原注：寒变为热，神气乃浮)，湿胜则濡泻。</p><p>冬伤于寒，春必病温。春伤于风，夏生飧泄。夏伤于暑，秋必痃疟。秋伤于湿，冬生咳嗽。</p><p>寒伤形，热伤气，形伤则肿，气伤则痛。</p><p>邪气盛则实，精气夺则虚。清气在下，则生飧泄；浊气在上，则生膜胀。</p><p>因于寒，起居如惊神，气乃浮。因于暑，自汗，烦则喘喝，静则多言，体若燔炭，汗出而散。因于湿，首如裹(原注：头目昏重也)。湿热不攘，大筋软短，为拘；小筋弛长，为痿。因于气，为肿。</p><p><u>脾胃论</u> 胃为戊土，属阳。脾为己土，属阴。胃为阳腑，宜通。脾为阴脏，宜藏。人之纳食主胃，运化主脾。脾升则健，下陷则病矣。胃降则和，上逆则病矣。盖太阴湿七，得阳始通，故脾喜干燥也；阳明燥土，得阴自安，故胃气柔润也。仲景急下存津，其治在胃；东垣大升阳气，其治在脾，脾陷者，宜补中益气汤，升阳益胃汤、理中汤；胃燥者，宜玉竹、石斛、麦冬、沙参、麻仁，甘蔗之类。</p><p>病后补虚有二法，一补脾，一补胃。如疟痢后，脾气衰弱，饮食不能运化，宜补其脾；伤寒后，胃中津液久耗，新者未生，宜补其胃。补脾用补中、六君子等汤；补胃用二冬、生地、阿胶、梨汁、甘蔗之类。</p><p>凡外感之邪久，必归阳明。邪重而有食，则结成燥矢，三承气汤主之；邪轻而无食，则凝为热痰，泻心汤主之，仍视证为加减。</p><p><u>伤寒六经定法</u></p><p><u>太阳经证</u> (原注：太阳为寒水之经，主周身之气，又主皮毛，而为肤表之第一层，故风寒必首伤太阳也。太阳病欲解，时从至巳未上。)太阳之为病，脉浮、头痛、项强，而恶寒，若发热，汗出、脉缓、恶风、鼻鸣、干呕者，风中太阳之肌腠也，宜桂枝汤。若发热、身痛、脉紧、无汗、呕逆而喘者，寒伤阳之肤表也，宜麻黄汤。若无汗而烦躁者，宜大青龙汤。若干呕而咳(原注：有水气)，宜小青龙汤。若项背强几几、无汗、恶风者，宜葛根扬。若八九日不解，寒热如疟，面热身痒，以不得小汗故也，宜桂枝麻黄各半汤。若服桂枝汤得汗后，形如疟，日再发者，余邪未解也，宜桂枝二麻黄一汤。</p><p><u>太阳腑证</u> (原注：表邪不去，必入于里。膀胱为表中之里也。)太阳证，脉浮、口渴、烦躁，不得眠、小便不利、水入即吐者，膀胱蓄水证也，宜五苓散。若脉沉、面赤、其人如狂、小腹硬满、小便自利者，膀胱蓄血证也，宜桃仁承气汤。</p><p><u>太阳变证</u> (原注：汗下失宜，或虚其阳，则从少阴。阴化之证，多以太阳少阴为表里也。或伤其阴，则从阳明阳化之证，多以太阳阳明递相传也。)太阳病发汗太过，遂漏不止，其人恶风、小便难、四肢微急、难以屈伸者，宜桂枝汤加附子。</p><p>发汗太过，其人仍发热、心下悸、头眩、身困动、振振欲擗地者，真武汤主之。</p><p>不应下而下之，续得下利清谷、身疼痛者，先宜四逆汤以救里，后宜桂枝汤以解表。</p><p>太阳证误下，遂协热而利、心下痞硬、表里不解者，桂枝理中汤主之。(原注：理中汤加桂枝。)病发热，头痛，脉反沉，若汗之不差，身体疼痛，当救其里，宜四逆汤。大汗、大下利而厥冷者，亦宜四逆汤。</p><p>发汗后病不解，反恶寒者，虚故也，宜芍药甘草附子汤。不恶寒，但热者，实也，宜调胃承气汤。</p><p>太阳病误下之，微喘者，表未解也，桂枝汤加厚朴、杏仁主之。</p><p>太阳病下之后，脉促、胸满者，汗出微恶寒者(原注：阳虚也)，宜桂枝去芍药加附子汤。</p><p>本桂枝证医反下之，利遂不止、脉促者，表未解也。喘而汗出者，葛根芩连甘草汤主之。</p><p>发汗后，无大热而喘者，麻黄杏仁石膏甘草汤主之，发汗后，身疼痛脉沉迟者，桂枝汤加人参主之。(原注：此荣卫虚也。)发汗过多，其人义手冒心、心下悸、欲得按者，归芍桂枝甘草汤主之。(原注：此汗伤心液也。)发汗后，腹胀满者，厚朴、生姜、半夏、甘草、人参汤主之。(原注：此汗伤脾气也。)发汗后，其人脐下悸，欲作奔豚，黄芩桂枝甘草大枣汤主之。(原注：此汗伤肾气也。)伤寒若吐若下后，心下逆满、气上冲胸、起则头眩、脉沉紧、发汗则动经、身为振振摇者，苓桂术甘汤主之。(原注：此汗吐下伤肝脏也。)误服桂枝汤，汗出不解、大烦大渴、脉洪大者，人参白虎汤主之。</p><p>吐下后，七八日不解、表里俱热、时时恶风、大渴而烦、舌上干燥、欲饮水数升者，人参白虎汤主之。</p><p>伤寒不大便六七日，头痛、有热、外不解，由于内不通也。下之，里和而表自解矣。与承气汤，病人烦热，汗出则解。又如疟状，日哺所发热，属阳明也。脉实者，宜下之，与承气汤；脉虚者，宜发汗，与桂枝汤。</p><p>发汗后，心下痞硬、干噫食臭、胁下有水气、腹中雷鸣、下利者，水停上焦也，宜生姜泻心汤。若误下，而泻利不止、心下痞硬、干呕心烦者，水火不交也，宜甘草泻心汤。</p><p>病发于阳而反下之，热入于里，从心至小腹硬满而痛不可近，脉迟者，为大结胸，宜大陷胸汤。若结止在心下、按之始痛、脉浮滑者，宜小陷胸汤。若寒实结胸、无热证者，宜三物白散。若心下痞硬、痛引胁下、干呕短气、汗出不恶寒者，水气在中焦也，宜十枣汤。</p><p>汗吐下后，虚烦不眠、胸中窒滞，甚则反复颠倒、心中懊依，栀子豆豉汤主之。呕者，加生姜。少气者，加甘草。若烦而腹满、卧起不安者，栀子、枳实、厚朴汤主之。若大下之后，身热微烦者，水火不交也，栀子、干姜汤主之。</p><p>伤寒六七日，发热微恶寒、支节疼痛、微呕。心下支结、外证未去者，柴胡桂枝汤主之。若汗下之后，胸胁微结、小便不利、渴而不呕、往来寒热、头汗心烦者，柴胡桂枝干姜汤主之。</p><p>汗吐下后，心下痞硬，噫气不除者，旋覆花代赭石汤主之。</p><div class=pgc-img><img alt="中医古籍  医脉摘要卷上" onerror=errorimg.call(this); src=https://p1.pstatp.com/large/pgc-image/a5827f6010ba4328a092be437130e236><p class=pgc-img-caption></p></div><p><u>太阳证诸方歌</u> 桂枝汤治太阳风，芍药甘草姜枣同，桂麻相合名各半，太阳如疟此为功。麻黄汤中用桂枝，杏仁甘草四般施，发热恶寒头项痛，伤寒服此汗淋漓。大青龙汤桂麻黄，杏草石膏姜枣藏，太阳无汗兼烦躁，风寒两解此为良。小青龙汤治水气，喘咳呕哕渴利慰，姜桂麻黄芍药甘，细辛半夏兼五味。葛根汤内麻黄襄，二味加入桂枝汤，邪入经输因无汗，有汗加葛去麻黄。五苓散治太阳腑，白术泽泻猪茯苓，膀胱化气添官桂，利便消暑烦渴宁；除桂名为四苓散，无寒但渴服之灵。猪苓汤除桂与术，加入滑阿渴热平。桃仁承气五般奇，甘草硝黄桂枝随，热结膀胱小腹胀，如狂蓄血最相宜。生姜泻心草连芩，半夏干姜大枣参，除却人参倍甘草，甘草泻心虚热平。大陷胸汤大黄硝，甘遂为末二味调；小陷胸汤治小结，黄连半夏括蒌饶。三物白散巴豆熬，贝母桔梗倍用饶，白汤和服一钱七，膈上必吐膈下消。十枣汤治水气痞，芫花甘遂大戟与，三皆研末枣汤和，中焦水饮力能去。柴胡桂枝干姜汤，花粉牡蛎芩草襄，已经汗下胸胁满，寒热渴烦宜此方。旋覆代赭用人参，半夏草姜大枣临，重以镇逆咸软坚，痞硬噫气力能禁。</p><p><u>阳明经证</u> (原注：阳明主里，外候肌肉，内候胃中。阳明病欲解，时从中至戌上，)何谓阳明经证曰身热、目痛、鼻干、不得眠、脉浮长，不恶寒、反恶热是也。若兼头痛恶寒，是太阳证未罢也，宜葛根汤；若无头痛恶寒，但见壮热口渴者，是已罢太阳，为阳明经本证也，宜白虎汤。</p><p>何谓阳明腑证曰潮热谵语、手足腋下濈濈然汗出、腹满痛、大便硬是也。</p><p>本太阳证治之失法，亡其津液，致太阳之标热合阳明之燥气，脾中精液为其所烁而穷约，谓之脾约，其证小便数、大便硬，此太阳阳明也，宜麻仁丸。</p><p>本少阳证治之失法，亡其津液，致少阳之火邪乘胃热而转属阳明，大便为难，此少阳阳明也，宜蜜煎猪胆汁导之。</p><p>病人阳气素盛，或有宿食，外邪传入，遂归胃腑，此正阳阳明也，宜三承气汤下之。</p><p><u>阳明下证</u> (原注：阳明证有呕多者，有硬满止在心下者，有阳气怫郁于表而面赤者，俱不可下。)伤寒六七日，目中不了了、睛不和、大便难、身微热者，急下之；阳明病发热汗多者，急下之；发汗不解、腹满痛者，急下之，俱宜大承气汤。若汗后而蒸蒸发热、吐后而腹胀满者，宜调胃承气汤。若汗吐下后，亡其精液、微烦、小便数、大便硬者，宜小承气汤。</p><p><u>阳明证诸方歌</u> 白虎汤用石膏煨，知母甘草粳米陪，益以人参生津液，躁烦热渴舌生胎。大承气汤用芒硝，枳实大黄厚朴饶(原注：加人参、熟地，名黄龙汤)；去硝名为小承气，痞硬谵狂在上焦(小承气汤)；益以羌活名三化(汤)，中风闭实服之消(小承气汤)；若加芍药麻仁杏，脾约便难服之高。</p><p>调胃承气硝黄草，甘缓微和将胃保，不用枳朴伤上焦，中焦燥实服之好。</p><p><u>少阳经证</u> (原注：少阳主半表半里，不可汗下，法宜和解。少阳病欲解，时从寅至辰上。)少阳之为病，口苦、咽干、目眩、脉弦是也。若寒热往来、胸胁苦满、默默不欲食。心烦喜呕，为虚火证，宜小柴胡汤。若心中痞硬、郁郁微烦，呕不止者，为实火证，宜大柴胡汤。呕而误下、痞满不痛者，宜半夏泻心汤。</p><p>胸中有热而欲呕、胃中有寒而腹痛者，宜黄连汤。</p><p>邪已入里、胆火下攻于脾而自利者，宜黄芩汤。胆火上逆于胃而为呕者，宜黄芩汤加半夏、生姜。(原注：以上四证，皆寒热相搏于中也。)</p><p><u>少阳证诸方歌</u> 小柴胡汤和解供，半夏人参甘草从，更用黄芩生姜枣，少阳百病此为宗。大柴胡汤用大黄，枳实芍芩半夏将，煎加姜枣表兼里，妙法内攻并外攘。半夏泻心干姜草，芩连人参与大枣，误下少阳发热呕，痞满心烦服之巧。黄连汤内用干姜，半夏人参甘草藏，更入桂枝兼大枣，寒热平调呕痛亡。黄芩汤里甘芍枣，少阳下利火邪扰，呕益生姜与半夏，胆邪上逆能治疗。</p><p><u>太阴经证</u> (原注：太阴为湿土，纯阴之脏也。太阴病欲解，时从亥至丑上信)太阴邪从阴化之证，腹满吐食、自利、不渴、手足自温、脉沉迟是也，理中汤主之。不愈，宜四逆辈。(原注：凡利则津液下注，多见口渴，惟太阴湿土之病不渴。太阴邪从阳化之证，发汗后不解，腹痛，急下之，宜大承气汤；腹满时痛时止者，桂枝汤加芍药主之；大实痛者，桂枝汤加大黄主之。)</p><p><u>太阴证方歌</u> 理中汤主理中乡，甘草人参术黑姜；吐利腹痛阴寒盛，或加附子总扶阳。(原注：理中汤加黄连、茯芩，名连理汤，治伤暑渴泻。)</p><p><u>少阴经证</u> (原注：肾中水火同具，邪伤其经，或从水化，或从火化，故有寒热二证。少阴病欲解，时从子至寅上。)何谓少阴之邪从水化而为寒曰：脉沉细而微、但欲寐、背恶寒、口中和、腹痛下利清谷、小便白是也，用回阳法治之。</p><p>手足厥冷、吐利、小便复利、下利清谷、脉微欲绝者，宜四逆汤。若内寒外热、面赤咽痛，或干呕利止、脉不出、汗出脉微而厥者，宜通脉四逆汤。(原注：假热证宜细认，于脉微、肢厥处辨之。)少阴下利脉微者，宜白通汤。利不止、厥逆无脉、干呕而烦，白通加人尿猪胆汁汤主之。汗下后不解，烦躁者，茯苓四逆汤主之。</p><p>少阴病至四五日，腹痛、小便不利、四肢重肿、自下利，此水气也，宜真武汤。</p><p>少阴病得之二三日，口中和、背恶寒者，宜附子汤。若脉沉、手足寒、一身骨节痛者，亦宜附子汤；上吐下利、手足逆冷、烦躁欲死者，吴茱萸汤治之。</p><p>何谓少阴之邪从火化而为热曰：脉沉细而数、但欲寐、内烦外躁、或不卧、口中热、下利清水、小便赤是也，用救阴法治之。</p><p>少阴病二三日，火逆咽痛者，宜甘草桔梗汤。若咽中伤生疮、不能言语、声不出者，苦酒汤主之。若寒郁咽中痛者，半夏散主之。若下利、咽痛、胸满心烦者，猪肤汤主之。(原注：猪肤四两，水煎，去渣，加白蜜半盏、米粉二钱，熬匀，服。)少阴病得之二三日以上，心中烦不得卧，黄连阿胶汤主之。</p><p>少阴下利六七日，咳而呕渴、心烦不得眠者，猪苓汤主之。</p><p>少阴腹痛，小便不利、下利便脓血者，桃花汤主之。</p><p>少阴病四逆，或咳，或悸，或小便不利，或腹中痛，或泄利下重者，四逆散主之。</p><p>少阴病得之二三日，口燥咽干者，急下之；六七日腹胀不大便者，急下之，自利清水色纯青、心下痛、口干燥者，急下之，俱宜大承气汤。(原注：此少阴急下三证也。)</p><p><u>少阴证诸方歌</u> 四逆汤中姜附草，三阴厥逆太阳沉；或益姜葱参芍桔，通阳复脉力能任。白通姜附与葱白，或加人尿猪胆汁；热因寒用妙义深，阴盛格阳厥无脉。茯苓四逆人参草，附子干姜同煎好；已经汗下仍烦躁，用此回阳病自了。真武汤壮肾中阳，茯苓术芍附生姜；少阴腹痛有水气，悸眩隅惕保安康。附子汤中术茯苓，人参芍药共煎斟；少阴身疼骨节痛，手足厥寒六脉沉。吴茱萸汤人参枣，重用生姜温胃好；阳明寒呕少阴利，厥阴头痛皆能保。少阴脉沉反发热，麻黄附子细辛汤；若二三日无里证，麻黄附子甘草汤，苦酒汤将半夏煎，一枚鸡子用黄添，半夏散兼桂枝草，水煎冷服寒郁痊。黄连阿胶救阴伤，芩芍加入鸡子黄，桃花汤用干姜米，赤石脂末调服良。</p><p><u>厥阴经证</u> (原注：厥阴为木之脏，从热化者多，从寒化者少，以木中有火故也。厥阴病欲解，时从丑至卯上。)厥阴之为病，消渴，气上撞心，心中疼热，饥而不欲食，食则吐蛔，下之利不止。吐蛔而厥者，乌梅丸主之。久利手足厥寒、脉微欲绝者，当归四逆汤主之。吐下格阳，欲饮即吐者，干姜黄连黄芩人参汤主之。厥逆腹痛、泄利下重者，宜四逆散。热利下重、欲饮水者，白头翁汤主之(原注：白头翁三钱，黄柏二钱，黄连一钱，秦皮钱半)。</p><p>脉滑而厥、欲饮水数升者，宜白虎汤。脉结代、心动悸者，宜炙甘草汤。</p><p>伤寒阳脉涩阴脉弦，法当腹中急痛，先与小建中汤；不瘥者，小柴胡汤主之。伤寒厥而心下悸者，当先治水，宜茯苓桂枝甘草生姜汤。</p><p><u>厥阴证诸方歌</u> 乌梅丸用细辛桂(枝)，人参附子椒姜配，黄连黄柏及当归，温脏安蛔寒厥退。当归四逆桂枝芍，细辛甘草木通着，再加大枣治厥阴，脉细阳虚由血弱。内有久寒加姜茱，发表温中通脉络。</p><p>四逆散中用柴胡，芍药枳实甘草扶，此是阳邪成厥逆，养阴泻热在通疏。</p><p>炙甘草汤桂枝参、麦冬生地大麻仁，姜枣阿胶加酒服，心虚脉代结如神。</p><p>小建中汤芍药多，桂姜甘草大枣和，加入饴糖补中气，阴虚腹痛服之瘥(原注：小建中汤加黄耆，名黄耆建中汤，治里虚脉急；加当归，名当归建中汤，治血虚)。</p><p><u>《医脉摘要》卷上终</u></p></div></div><div class="post-meta meta-tags"><ul class=clearfix><li><a>'中医','医脉','摘要'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>