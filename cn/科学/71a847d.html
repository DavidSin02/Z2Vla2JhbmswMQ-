<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>人之卒然忧恚而言无音者，何道之塞？何气出行？使音不彰愿闻其方 | 极客快訊</title><meta property="og:title" content="人之卒然忧恚而言无音者，何道之塞？何气出行？使音不彰愿闻其方 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/71a847d.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/71a847d.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/71a847d.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/71a847d.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/71a847d.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/71a847d.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/71a847d.html><link rel=canonical href=https://geekbank.cf/tw/%e7%a7%91%e5%ad%a6/71a847d.html><meta property="article:published_time" content="2020-10-29T20:57:50+08:00"><meta property="article:modified_time" content="2020-10-29T20:57:50+08:00"><meta name=Keywords content><meta name=description content="人之卒然忧恚而言无音者，何道之塞？何气出行？使音不彰愿闻其方"><meta name=author content="极客快訊"><meta property="og:url" content="/cn/%E7%A7%91%E5%AD%A6/71a847d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>人之卒然忧恚而言无音者，何道之塞？何气出行？使音不彰愿闻其方</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p>帝曰∶人之卒然忧恚而言无音者，何道之塞？何气出行？使音不彰，愿闻其方。少师曰∶咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，声音之关也。颃颡者，分气之所泄也。横骨者，神气所使主发舌者也。是故厌小而疾薄，则发气疾，其开阖利，其出气易。其厌大而浓，则开阖难，其出气迟，故重言也。人卒然无音者，寒气客于厌，则厌不能发，发不能下至，其开阖不致，故无音。（《灵枢》）</p><p style=text-align:start><strong>哲言</strong></p><p style=text-align:start>虚劳音哑者，喉喑也，由火热薰灼所致。中风音哑者，舌喑也，乃风中廉泉或心、脾、肾之络，以心脉系舌本，脾脉络舌旁，肾脉循喉咙挟舌本故耳。</p><p style=text-align:start>风中脏者，心神昏昧而不能言，但噫嘻作声。风痰者，舌本强硬而不能言。风热者，舌纵大满口而不能言。</p><p style=text-align:start>寒中三阴者，舌短缩而不能言。内虚者，语言蹇涩而不明。劳嗽者，真气损伤，不能上通心肺，而语声不出。</p><p style=text-align:start>亡血者，三阴脉虚而不能作声。叫号失音者，风入会厌而不能开阖作声。咳嗽失音者，痰壅肺孔而不能出声。舌喑者，喉中有声而舌不能转掉。</p><p style=text-align:start>喉喑者，喉不出声而舌能转掉。（《医阶辨证》）</p><p style=text-align:start>有内热痰郁，窒塞肺金，声哑不出，及久咳气伤而散者，此内因也；有外受风寒，束其内热，嗽而声哑者，此外因也；有争竞号叫，或歌唱伤气，而声不出者，此不内外因也。（《三因方》）</p><p style=text-align:start>音声之发，肾主之。肾者，水也。水流则有声，常也。或激之鸣则变矣，如胃中大热而谵语是也。水止则无声，如重身九月而喑，胞脉闭塞是也。水涸则无声，如肾损失音是也。</p><p style=text-align:start>○室女有无故而喑者，月闭也，亦胞脉绝也。重身有胞脉绝者，月闭亦有胞脉绝者，皆瘀血阻塞少阴通舌本之道也。不治则成石瘕，可导而下之。（《医参》）</p><p style=text-align:start>方书将失音与不能言合为一证，岂知失音者，舌能转运，喉中则寂然无声也；不能言者，舌强不能转运，喉中格格难出，其声自在也。余以无声解之，自难与不能言者混呼矣。（《说疫》）</p><p style=text-align:start>人有一生不能言者，此肺窍窒塞，肾气不能上通于咽，如管钥之固闭其窍，不能通呼吸之气也。（《见闻录》）</p><p style=text-align:start>凡五脏之病，皆能为喑。忧思积虑，久而致喑者，心病也。惊恐愤郁，卒然致喑者，肝病也。风寒外袭，火燥刑金，咳嗽而致喑者，肺病也。饥饱疲劳，致败中气，而喘促为喑者，脾病也。酒色过伤，欲火燔灼，以致阴亏而盗气于阳，精竭而移槁于肺，肺燥而嗽，嗽久而喑者，肾水枯涸也。舌为心之苗，心病则舌不能转，此心为声音之主也。声由气而发，肺病则气夺，此肺为声音之户也。肾藏精，精化气，精虚则无气，此肾为声音之根也。经曰∶言而微，终日乃复言者，此气之夺也。而况无声者乎？是知声音之病，虽由五脏，而实惟心之神、肺之气、肾之精三者为之主耳。然人以肾为根蒂，由精化气，由气化神，使肾气一亏，则元阳衰弱，所以声音之标在心、肺，而声音之本则在肾。观之《经》曰∶阳盛已衰，故为喑也。内夺而厥，则为喑痱。然则肾为声音之根，信非谬矣。</p><p style=text-align:start>○喑哑之病，当知虚实。实者，其病在标，因窍闭而喑也；虚者，其病在本，因内夺而喑也。窍闭者，有风寒之闭，外感证也；火邪之闭，热乘肺也；气逆之闭，肝气强也。风闭者可散而愈，火闭者可清而愈，气闭者可顺而愈，此皆实证之易治也。内夺者，有色欲之夺，伤其肾也；忧思之夺，伤其心也；惊恐之夺，伤其胆也；饥馁疲劳之夺，伤其脾也。此非各求其属而大补元气，安望其嘶败者复完，而残损者复振乎！此皆虚证之难治也。然犹有难易之辨者，则辨其久暂，辨其病因，乃可悉焉。盖暂而近者易，渐而久者难；脉缓而滑者易，脉细而数者难；素无损伤者易，积有劳怯者难；数剂即开者易，久药罔效者难。此外复有号叫歌哭，及因热饮冷，暴吸风寒而致喑者，乃又其易者也。若是者，但知养息，则弗药可愈。（张景岳）</p><p style=text-align:start>夫发声之本在肾，其标在肺。病有虚实，由咳嗽而起者居多。或肺有燥火，外感寒邪，火气郁遏而喑者；有肺金燥甚，木火上炎，咽干喉痹而喑者；有风热痰涎，壅遏肺窍而喑者；有嗔怒叫号，致伤会厌而喑者；亦有龙相之火上炎，凌烁肺金，久咳而喑者；有内夺而厥，则为喑痱，此肾虚也。金空则鸣，金实则无声，金破碎亦无声，此三言足以该之矣。有邪者，肺家实也；无邪者，久咳损肺，金碎无声也。治法∶有寒者散寒，有火者清火，有风痰者则祛风豁痰。若龙相上炎灼肺者，宜金水同治。若暴中之喑，属少阴之虚，宜峻补肝肾，或兼治痰火。用药总宜甘润，不宜苦燥。（《临证指南》）</p><p style=text-align:start>失音大都不越于肺，然以暴病得之，为邪郁气逆；久病得之，津枯血槁。盖暴喑总是寒包热邪，或本内热而后受寒，或先外感而食寒物，并宜辛凉和解，稍兼辛温散之。若咽破声嘶而痛，是火邪遏闭伤肺，昔人所谓金实不鸣、金破亦不鸣。治用生脉散合六味丸，所谓壮水之主，以制阳光也。（张路玉）</p><p style=text-align:start>风寒之邪，客于肺中，滞而不发，故喑。宜服发散之药，不必治喑。以苏梗、荆芥各二钱，研汁，入酒半盏和服，效。（《千金方》）</p><p style=text-align:start>时令病，昏冒不能言语，承气汤主之。《经》云∶大肠之脉散舌下。大肠燥结，热气上蒸心肺，肺与大肠相表里，以承气汤下去热结，自能言耳。（萧慎斋）</p><p style=text-align:start>大惊入心，则败血顽痰填塞心窍，故喑不能言。治宜蜜陀僧散、远志丸、茯神丸。（《仁斋直指》）</p><p style=text-align:start><strong>脉候</strong></p><p style=text-align:start>搏阴为喑。</p><p style=text-align:start>○心脉搏坚而长，当病舌卷不能言。（《素问》）</p><p style=text-align:start><strong>选案</strong></p><p style=text-align:start>一小儿吐泻利，小便过多，以致脾虚不欲饮食。治用益黄散，服效。数日后，忽尔不语，知其脾气已复，肾气尚虚。投以地黄丸数剂，遂能言。于是益信声音之根出于肾也，不诬。（钱仲阳）</p><p style=text-align:start>一人力田辛苦，饥食骤饱，倦卧，醒后喑不能言。此劳倦伤脾，饥饱伤胃，阳明之气遏而不升，津液不行，贲门壅涩，故言语不能出。以补中益气汤与服十剂，偶午睡觉，通身汗出，言语如常。（高鼓峰）</p></div><div class="post-meta meta-tags"><ul class=clearfix><li><a>'然忧','无音者','何道'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>