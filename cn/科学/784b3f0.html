<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>竹泉生：妇科调经的临床辨证与验方 | 极客快訊</title><meta property="og:title" content="竹泉生：妇科调经的临床辨证与验方 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/dfic-imagehandler/c43f1cce-792c-4d72-9978-3bd334193df4"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/784b3f0.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/784b3f0.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/784b3f0.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/784b3f0.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/784b3f0.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/784b3f0.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/784b3f0.html><link rel=canonical href=https://geekbank.cf/tw/%e7%a7%91%e5%ad%a6/784b3f0.html><meta property="article:published_time" content="2020-10-29T20:56:22+08:00"><meta property="article:modified_time" content="2020-10-29T20:56:22+08:00"><meta name=Keywords content><meta name=description content="竹泉生：妇科调经的临床辨证与验方"><meta name=author content="极客快訊"><meta property="og:url" content="/cn/%E7%A7%91%E5%AD%A6/784b3f0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>竹泉生：妇科调经的临床辨证与验方</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><br></p><div class=pgc-img><img alt=竹泉生：妇科调经的临床辨证与验方 onerror=errorimg.call(this); src=https://p3.pstatp.com/large/dfic-imagehandler/c43f1cce-792c-4d72-9978-3bd334193df4><p class=pgc-img-caption></p></div><p><br></p><h1 class=article-title>调经</h1><p>竹泉生曰∶妇人经水不调，则百病丛生，虽使治之得法，亦难奏效。故凡妇女之经水不调者，除外感时气急病而外，其余不论何病，总宜审其寒热虚实，而先为之调经，经调，则余病略一清解调理，即可愈矣。故妇科以调经为第一要义也。（〔批〕外感时气急病，不可少缓须臾，故又当作别论也。余病亦可于调经中兼经中兼治之。第一、二条皆正病正治，以下皆变局也。）</p><p>经水先期第一</p><p>经水先期，而色紫且多，此乃肾中水火皆太旺，盖有余之病也。然壮年之妇，水则正水，而火则邪火也。邪火不可任其有余，而正水不可使之不足，故治之但少清其热，勿泄其水。</p><p><strong>傅青主先生清经散</strong></p><p>丹皮 白芍（酒炒） 地骨皮 大熟地 青蒿 黄柏（盐水炒） 白茯苓</p><p>此方茯苓、芍药，皆经产所忌，以其服之，恒致崩淋滞浊之患也，宜于经净后服之。其多汗者，去丹皮。骨蒸者，以生地黄代熟地。肾元不固者，加金樱子、山萸肉。（〔批〕书中名方，不过以大意备一格而三元生。人不同，气质、七情、兼证，又人人殊，供奉劳逸亦各不同，诸药未必尽宜，故于轻重皆略而不载。惟有一病而必须用者，则于方论中详议之。）</p><p>经水先期第二</p><p>经水先期，其色紫而甚少，或至成块者，此乃热伤阴分，火有余而水不足也。水不足，则火为浮阳，不宜泄，泄之则命火衰矣。故治之以 补真水而勿伐真阳。（〔批〕此证瘦瘠之妇居多，性多轻躁，药宜柔润。）</p><p><strong>傅氏两地汤</strong>（即青主先生，以下简称傅氏）</p><p>生地黄（酒炒） 地骨皮 元参 白芍药（酒炒） 麦冬肉 阿胶</p><p>此方甚妥。盖水涸者必骨蒸，是方能兼顾之。夫阴虚而火旺者，其肝阳必逆而多郁，加石决明以镇逆，加象贝母以舒郁。无诸证者，勿犯上、中二焦。（〔批〕诸证即指下文“上、中二焦”而言。）</p><p>经水先期第三</p><p>经水先期，其色淡而甚多，属之湿伤气也。淡而多，水之象，先期气伤而不摄血也。（〔批〕此证肥胖之妇较多，性多浓重。）大法以六君子汤加黑姜、茯苓、胶艾治之。（〔批〕六君子汤原有茯苓，而云加者，倍之也。后皆同。患此者多属气。）</p><p>炙党参 甘草 半夏 阿胶珠（蛤粉炒） 制白术 茯苓 陈皮 黑姜 蕲艾叶</p><p>此方补气渗湿，兼温血海。茯苓与术草并用，功在中州，不伐肾。（〔批〕质重滞静默者湿重，当用茆赤术。茯苓不伐肾者，定如此用法，则经产可不忌也。喻此者甚少，故附是而论之耳。）</p><p>经水先期第四</p><p>经水先期，其色淡而甚少，或至有块者，属之血分，寒凝而气虚也。淡少者，寒象，故凝为块，然宜后期，或至瘀闭。今反超前，以是知气虚而不摄血也，大法以归脾汤去枣仁加吴萸、姜、艾治之。</p><p>炙党参 制白术 当归 甘草 淡吴萸 艾叶 生姜 炙黄 远志筒 茯苓 木香 龙眼肉 黑姜</p><p>经水再至第五</p><p>经水一月再行，初谓偶然先期也，既则屡屡若是，此乃崩中之渐也，及早治之，则易为力。其人体不甚瘠，脉浮大，口不渴，倦惫无力，大便时秘时且 溏，此乃气虚而血不归经也。（〔批〕循至此种使人预为之防也。前六句自为一小段。总论以下分出气虚、血热两种治法。）法宜大补其气，及其任脉，佐以引血归经之味。</p><p>吉林人参（另炖） 炙黄 炒当归 黑姜炭 炒淮山药 于白术（土炒） 细抚芎 黑芥穗 贯众炭 炒芡实子</p><p>（〔批〕力不足者用真潞党参一二两代之，下元不固者加山萸肉。）</p><p>经水再至第六</p><p>其人体瘠，性躁，善怒，善烦，脉浮数，口渴，潮热骨蒸，便秘，溲赤，时或气逆，此乃大烁血室，冲气上逆也。火盛者气亦必虚，《经》所谓∶“壮火食气”，是也。故治之之道，必壮水之主，以制阳光。而尤宜辅以助气涩精之味也。与加味傅氏两地汤。</p><p>大生地 元参 麦冬肉 粉丹皮 女贞子 贯众炭 生白芍 地骨皮 阿胶 金樱子 炒淮药 木耳炭 生潞党白术（制）</p><p>（〔批〕以上两种治法与崩证无异。然未成崩者，服药少而易效，已成崩者服药多而功迟也。）</p><p>经水后期第一</p><p>经水后期，色紫而少，甚或有块者，此属肾亏水涸，肝郁生火也。以其少，故知肾虚；以其紫，故知有火；以其后期，或有块，故知肝郁。其人必多烦怒，体瘦，脉数，按之濡涩，舌深绛，而便难也。治法以傅氏两地汤，加象贝母、竹茹、青蒿之属。</p><p>大生地 元参 麦冬肉 象贝母 白归身 石决明 生白芍 阿胶 地骨皮 炒竹茹 炙青蒿</p><p>经水后期第二</p><p>经水后期，色紫而多，气滞也。但利其气，勿壮水而泄火。（〔批〕此证火乃郁火，非实火也。气本滞，若又壮水泄火，必致寒凝瘀秘之忧。）</p><p>制白术 陈皮 延胡索 杭芍炭 象贝母 白茯苓 木香 炒当归 杭甘菊 炙龟版</p><p>经水后期第三</p><p>（〔批〕惟此条为后期正病正治，上二条皆变局也。）</p><p>经水后期，色淡而少，甚或有块者，气血虚寒也。但温补而通之。</p><p>炒当归 川芎 炙党参 炙甘草 怀牛膝 制白术 姜炭 淡吴萸 蕲艾叶 大熟地</p><p>经水后期第四</p><p>（〔批〕此条亦属正病正治之例。）</p><p>经水后期，色淡而多，或夹白腻黄涎，湿盛而脾气滞也。宜扶脾并温子宫。</p><p>制白术 白茯苓 陈皮 炙当归 木通 益智仁 制苍术 法半夏 川芎 淡吴萸 姜炭 黑芥穗</p><p>经水两月一至第五</p><p>经水落后，至两月始一行，或有块下，此下元寒极，将有瘀秘成瘕之虚。宜温血海，兼补命火，其人必两足常冷，脉沉迟而便泄。</p><p>益智仁 肉桂（炙） 当归 川芎 小茴香 淡附片 艾叶 制白术 陈皮 桃仁泥</p><p>经水两月一至第六</p><p>（〔批〕此亦后期之大变局，正如前先期之为崩兆也。凡遇后期即宜防是何为？未雨绸缪之计，则用力少而成功多矣。）经水两月始一行，且极少，只三数点滴而止，其色或淡，或正红，或紫。其人微有寒热，或竟无之，或渴，或不渴，身无麻木苦楚，少腹亦无块，或有之而系宿块，脉或浮大，或细涩濡弱，但少少发落，肤似渐不泽，面色舌本不甚荣者，是乃血脉将枯之兆也。急与归脾汤加鹿茸、阿胶补救之，逮其已枯则难为力矣。</p><p>炙黄 真人参 鹿茸 制白术 炒当归 炙草 远志筒 龙眼肉 白茯苓 阿胶 炒枣仁 麦冬肉 木香 生姜</p><p>下元寒极者，加淡附子、肉桂。虚阳外越者，加胡桃肉。自汗，加龙骨、浮小麦。盗汗，加生牡蛎数分研，麻黄根。骨蒸加地骨皮、生地黄。渴甚，加麦冬肉、川石斛。溏，加益智仁、粟壳。中州湿盛而闷者，加六神曲、陈皮、蔻仁。肝阳上逆者，加石决明、白芍、象贝母、黑山栀。咳者，加南沙参、甜杏泥。见有兼证，酌加之，弗能备述，总以不犯耗血破气之味为宜也。</p><p>经水或先或后忽多忽少或来或断时痛时止第一</p><p>妇女经水，有前后无定期，多少不一，或来或断，时痛时止者甚至寒热往来，颇似劳瘵，此皆肝气郁结不舒之故也。</p><p>治之无定法，大抵宜于温通者多，宜于清凉者亦有之，然其始必先舒肝。肝者，一水之子，而二火之母也，又主疏泄之权。是故肝气不舒，则既济之化有乖，而疏泄之令不时矣，法宗逍遥渴意。</p><p>炒当归 白茯苓 川芎 象贝母 炒桅子 大生地 炙甘草 白芍 制白术 细青皮 甘杞子 石决明 山药 炒竹茹 黑芥穗</p><p>服此数剂后，肝气已和，再按证施治之。</p><p>经水不调第二</p><p>经水前后多少有无不一如上条者，统谓之不调。夫经水者，实生于脾胃水谷之精。《经》曰∶土大过则敦阜。敦阜者，浓且高也。陈修园曰∶既高而又浓，则令除去。宜用平胃散，加大黄、白芍、枳实、桃仁之类。</p><p>增减陈修园先生加味平胃散制苍术 广陈皮 全当归 生白芍 桃仁泥 制浓朴 炒枳实 川芎 怀牛膝（炒）</p><p>平胃散原有枳实，不必再加重，恐其太耗气也。大便不结，且非下血，不必加大黄。若加大黄，是合桃仁承气也。</p><p>虽无芒硝、桂枝、甘草，其意已备，是必施之物理而有实证者尚可耳。</p><p>（〔批〕膏粱之体，秉气薄弱者，此方宜轻用，宁多服二三剂耳，勿太骤也。壮实者不忌。）</p><p>经水不调第三</p><p>经水不调，其因于土气太过者少，而因于土气不及者多。《经》曰∶土不及则卑监。卑监者，下而陷也。陈修园曰∶既下且陷，则令培补，宜六君子汤，加归芎柴芍。</p><p><strong>陈修园先生加味六君子汤</strong></p><p>党参 甘草 陈皮 当归 柴胡 白术 茯苓 半夏 川芎 白芍</p><p>此方大旨不易，更审血室之寒热，加味温凉之。陈氏调经，又有统治方，以四物汤加香附、茯神、炙甘草为主。阴胜而寒者，加干姜、桂、附、吴萸、桃仁、红花之类。阳胜而热者，加知、柏、芩、连、续断、麦冬之属。此虽至浅至淡之方，亦可常用，正不必于平常之病，而务求为立异以眩俗也。陈氏又谓仲景温经汤，可以统治经闭，经多，崩漏不止，久不受胎，女科经水各证。此乃誉圣太过，无殊诬圣。血海热者，岂宜吴萸、生姜。血液虚者，岂宜半夏、桂枝、丹皮。故吾直以为诬圣也。圣人首重正名，仲景立方亦若是矣。方曰温经，首用吴萸，其温通下元之意可知矣。通如修园，不免此谬，医道之难可畏哉！</p><p>经水不调第四</p><p>妇女经水有反常者，当期不下，上为吐衄，或者耳目中出，是为倒经逆行，虽曰秉气自异，终系病也，治法在后。</p><p>余如三月一行者，为居经；一年一行者，为避年；终身不行而受胎者，为暗经；其不受胎者，为白身；有受孕后月月行者，是为胎盛，俗曰垢胎；又有受胎数月，大下经血，而胎无恙者，是为漏胎。此数种者，皆由秉气之偏，而非疾病，盖以异为常者也。失其所以为常，则曰不调，亦按前法斟酌治之，勿震其平日之异，而误以为病也。</p><p>附节傅氏助仙汤方论第五</p><p>妇人有天生仙骨，经水必一季而一行，然以嗜欲损天，则为病无异常人也，不可不立一疗救之方以辅之，方名助仙丹。</p><p>白茯苓 陈皮 菟丝子 杜仲（炒黑） 制白术 山药 酒白芍 甘草</p><p>经水逆行第一</p><p>冲任二脉气郁生热，是成逆经倒行之病。其在母腹秉气偏僻者，竟以为常，或因病而致，虽无大损，而不能成胎，故皆当一律作病论也。大法以降冲任二脉之气逆，而平其火为第一义。</p><p>嫩白薇 败龟版 大生地 丹参 粉丹皮 南沙参 宝珠花 阿胶珠 象贝 生白芍 鲜石斛 大麦冬 生姜汁童便</p><p>宝珠花即山茶花也。本当用郁金，以少真者，故以山茶花代之，宜研末冲服。吐衄多痰者，加沙参、竺黄；肝阳逆甚，加决明；胃气逆甚作呕，加大黄、炒枳实炭。</p><p>经水前每先逆行第二</p><p>妇人有经水前一二日，每腹痛而吐血者。此由于肝气之逆，与上条属火极盛者，又有异焉。法宜补肾而兼平肝。</p><p>傅氏顺经汤加贝母、决明、牛膝、茜草。</p><p>大熟地 粉丹皮 白茯苓 生白芍 象贝母 茜草 白归身 北条参 黑芥穗 石决明 怀牛膝</p><p>壮年之妇，经水偶逆，因而吐血，往往有之，若误作劳瘵治，辄成劳瘵也。慎之，戒之。</p><p>经水横行旁流大肠第三</p><p>妇女有经前一二日，大便先下血者，此横行旁流所致也。经水先是循冲脉而上逆，幸冲气不甚逆，因而横行脂膜入于大肠，亦血海有热，所以经水越涌也。但清血海，勿犯肠胃。</p><p>大生地 粉丹皮 白归身 淡黄芩 淡生姜 白茯苓 炒白芍 黑芥穗 怀牛膝</p><p>经前腹痛第一</p><p>妇人有每月必先腹痛数日，而后经水始行者，其色多紫黑而成块。此肾虚火炽而肝郁所致也。溷水为火所煎熬，成紫黑之块，肝郁失疏泄之令，故滞而作痛也。痛甚者，至于辗转呼号，俗谓之痛经。傅氏两地汤加味治之。</p><p>酒炒生地 地骨皮 元参 丹参 石决明 夏枯草 酒炒白芍 麦冬肉 阿胶 象贝 细青皮</p><p>经后少腹痛第二</p><p>每经水净后，少腹作痛，非块非寒，乃水亏木旺，肝阳横也。与傅氏调肝汤加熟地、女贞子。</p><p><strong>傅氏调肝汤</strong></p><p>炒淮药 阿胶珠 巴戟天（盐水浸） 酒白芍 女贞子 山萸肉（蒸） 甘草 全当归（酒洗） 大熟地</p><p>此方调经后皆宜，不独治少腹作痛一证而已也。</p><p>经前脐下痛泄淡黑水第三</p><p>每经前三五日，脐下作痛，状如刀刺，或有寒热，下黑水如黑豆汁，此湿所致也。经水欲出，逼之外泄，相争而痛也。寒气凝着，故如刀刺。其人必两足常冷，腰以下重，傅氏有温脐化湿汤。</p><p>制白术 炒山药 炒扁豆 建莲子（莲心用） 白茯苓 巴戟肉 白果（捣）</p><p>经前十日，服四五剂，拟加淡吴萸，蕲艾叶，二味为佐。</p><p>经前泄水第四</p><p>妇人有泄水三日，而后行经者，脾虚也。脾虚不运，故津液不化为精而化为水；脾虚不摄，故经水将下，而脾湿先为之泄注。治宜健脾补气，与六君子汤。溏者，加肉果主之；有食加神曲。</p><p>炙潞党 炙甘草 广陈皮 制于术 白茯苓 法半夏</p><p>竹泉生曰∶余纂《女科集要》一书，首以调经，调经之类凡五，共二十有四条，其义备矣。世之求为女科者，其毋忘第一要义，则庶几乎。苗有未达，参审于调血门，则必有得矣。</p><p>经水先期第一（补）</p><p>补曰∶经水先期色紫且多，倘兼咽燥眩冒，腰痛，筋酸，无力，脉象浮大，大便结者，即为血不归经，随天癸而外溢，当作失血论，治法详后调血门中。</p><p>本文摘自：《竹泉生女科集要》</p></div><div class="post-meta meta-tags"><ul class=clearfix><li><a>'竹泉生','妇科','调经'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>