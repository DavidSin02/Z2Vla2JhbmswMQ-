<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>伤寒入门六经正病 | 极客快訊</title><meta property="og:title" content="伤寒入门六经正病 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/dfic-imagehandler/53aeefaa-e10e-4221-95a9-df79abe17399"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/79fd76e5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/79fd76e5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/79fd76e5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/79fd76e5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/79fd76e5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/79fd76e5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/79fd76e5.html><link rel=canonical href=https://geekbank.cf/tw/%e7%a7%91%e5%ad%a6/79fd76e5.html><meta property="article:published_time" content="2020-11-14T20:53:27+08:00"><meta property="article:modified_time" content="2020-11-14T20:53:27+08:00"><meta name=Keywords content><meta name=description content="伤寒入门六经正病"><meta name=author content="极客快訊"><meta property="og:url" content="/cn/%E7%A7%91%E5%AD%A6/79fd76e5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>伤寒入门六经正病</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>新朋友点击关注↑↑↑，</strong></p><p style=text-align:start><strong>老朋友请点赞转发(*´ﾟ∀ﾟ｀)ﾉ</strong></p><p style=text-align:start><br></p><p><strong>太阳则头疼身热脊强，</strong></p><p style=text-align:start>此太阳正病也。以后凡言太阳证，即头疼身热脊强也。凡言表证者，亦即太阳证也，各经仿此。阳从下起，三阳之长曰太阳。脉尺寸俱浮，浮紧伤寒，浮缓伤风。太阳受病，当一二日发。以其脉上连风府，故头项背腰脊强。头者，诸阳之会，气病则麻，血病则痛。身热者，寒客皮毛，郁闭其阳，而后发热，阳虽人身正气，郁则为邪、为热。热虽甚不死，盖伤寒始于寒而终成于热也。</p><p style=text-align:start>惟不发热而但恶寒者，邪发于阴也。或热多寒少、或不大便而泉清频数、或热结膀胱溺涩、或汗多溺难、或汗后不解、或汗漏不止、或过经不解、或蓄血发黄、或喘、或呕，皆太阳所主。</p><p style=text-align:start><br></p><p style=text-align:start><strong>阳明则目痛鼻干不眠。</strong></p><p style=text-align:start>阳为明，夹于二阳之中，阳气盛极，故曰阳明。脉尺寸俱长。长而微洪经病，长而沉数腑病。太阳脉静则不传，如脉数急欲吐者，此寒邪变热，传于阳明，当二三日发。以其经中客邪，故目痛鼻干。身热者，阳明主肌肉，邪甚则身前皆热。不眠者，烦盛津干，胃气不和也。太阳未罢者，发热恶寒。太阳已罢者，不恶寒而反恶热，烦渴作呕，津干便硬，或即狂言，谓之正阳明。少阳阳明，胁满不大便而呕。或瘀血发黄，或下血谵语，或胸烦懊 ，皆此经所主。然亦有里寒下利，或寒气结积而为痼瘕者，不可不知。</p><p style=text-align:start><br></p><div class=pgc-img><img alt=伤寒入门六经正病 onerror=errorimg.call(this); src=https://p3.pstatp.com/large/dfic-imagehandler/53aeefaa-e10e-4221-95a9-df79abe17399><p class=pgc-img-caption></p></div><p style=text-align:start><br></p><p style=text-align:start><strong>少阳耳聋胁痛，寒热呕而口为之苦；</strong></p><p style=text-align:start>少，初也。阳气初嫩，亚于阳明，故曰少阳。脉尺寸俱弦，弦而滑数者，阳极发厥；弦而和者，病欲散。</p><p style=text-align:start>少阳受病，当三四日发。以其脉循胁络于耳，故风热上壅不利，则耳聋胁痛、寒热往来、不食、呕而口苦干、目眩。若不呕吐而能食者，为三阴不受邪也。若身无大热燥闷者，阳去入阴无疑矣。似疟，妇人血结，皆此经所主。</p><p style=text-align:start><br></p><p style=text-align:start><strong>太阴腹满自利，尺寸沉而津不到咽。</strong></p><p style=text-align:start>阴从天降，首曰太阴。在阳为表，在阴为里，邪在表则见阳脉，邪在里则见阴脉，故尺寸俱沉，沉实有力当下，沉细无力当温。太阴受病，当四五日发。以其脉布胃中，络于咽溢，故腹满或痛，而嗌喉下干燥。或大便不通，小便如常；或自利，手足温而渴者，为传经腑热。或自利不渴，手足冷者，为直中阴证。或因内伤饮食，冷气入脾，必腹痛胸膈不快。然太阴乃三阳之终，三阴之始，阳经表证未尽宜汗，半表里胸满多痰宜吐，传经里热宜下，直中阴经宜温。调脾胜邪，正在此关。</p><p style=text-align:start><br></p><p style=text-align:start><strong>少阴舌干口燥，</strong>次于太阴，故曰少阴。脉尺寸俱沉，沉实有力当下，沉微无力当温。少阴受病，当五六日发。以其脉起于足心，贯肾络于肺系，故舌干口燥而渴。或自利清水，心痛腹胀；或大便闭硬，不欲浓衣者，皆热入里之深也。苦厥逆畏寒，欲吐不吐，腹痛自利，小便白色，或干呕，亡阳咽痛，脉微欲寐者，乃阴毒入脏之深也。或下利体痛，咳呕者，水气也。或饭食入口则吐，脉弦迟，厥逆，心下实者，不可下也，宜吐之。或脉沉发热者，汗之。盖有初得病直攻少阴，不先自太阳传次而入也。</p><p style=text-align:start><br></p><p style=text-align:start><strong>厥阴烦满囊拳。</strong></p><p style=text-align:start>厥阴者，阴尽则变而厥逆生。盖传经至此已尽，无复可传，再传则逆于手经矣。脉尺寸俱沉，沉实有力当下，沉迟无力当温，浮缓者病自愈。厥阴受病，当六七日发。以其脉循阴器，络于肝，故唇青舌卷。或烦满者，胸中气满急也；或囊拳者，阴囊缩也；在女子则阴户急痛引小腹，此传经厥阴，风热毒深于内也。肝木移热克脾，脾受贼邪，五脏六腑皆困，荣卫不通，耳聋囊缩而厥，水浆不入，不知人则死，速下以救，五死一生。</p><p style=text-align:start>或下利谵语者，内有燥屎也，仍宜下之；或呕而发热者和之；或发热恶寒如疟，囊不缩，脉微浮微缓，胃之脉，脾气既全，不受贼邪，荣卫将复，水升火降，寒热作而大汗解矣；或下利腹胀，身疼者，当先救表，而后温里；若下利清谷，大汗出而厥，四肢疼，小腹拘急；或干呕吐沫，或气冲心痛，发热消渴吐蛔，皆厥阴寒证也，宜温之。以上正文六言，乃万病之祖，非得之《内经》，不能六言包括无遗如此。凡言六经所见之证，即此三阳三阴经证也，杂病亦然。</p><p style=text-align:start><br></p><p style=text-align:start><strong>经络难拘日数，</strong></p><p style=text-align:start>经曰∶一日足太阳膀胱之经，二日足阳明胃之经，三日足少阳胆之经，四日足太阴脾之经，五日足少阴肾之经，六日足厥阴肝之经。又云∶伤寒不加异气，不传经者，七日足太阳病衰，手太阳受之，头痛少愈；八日足阳明病衰，手阳明受之，身热少歇；九日足少阳病衰，手少阳受之，耳聋微闻；十日足太阴病衰，手太阴受之，腹减如故，则思饮食；十一日足少阴病衰，手少阴受之，渴止，舌干已而嚏；十二日足厥阴病衰，手厥阴受之，囊纵少腹微下，大气乃止。病再传六经，有自安者。《活人》云∶一二日，可发表而散∶三四日，宜和解而痊；五六日不解，便实方可议下，此皆论其常耳。《解惑论》云∶病患有虚实，邪气有迟速，岂可拘于日数？日虽多，尚有表证而脉浮数，犹当发汗；日虽少，已有里证而脉沉细，即当下之，但随证虚实与脉而汗、下之。陶节庵云∶但见太阳证，即用麻、桂汗太阳；见少阴证，即用四逆温少阴；见阳明证，即用承气下阳明；见真寒证，直入阴经，即救真寒，此最活法。</p><p style=text-align:start>有循次传者，天运主气者，初气厥阴风木、二气少阳相火、三气少阴君火、四气太阴湿土、五气阳明燥金、六气太阳寒水。人生顺受其气，病则逆其气而传变，自下而上，自外而内。究其所以然者，阳主动而位外，阴主静而位内，人身膀胱气血之会，自头背至足，无所不主，故风寒每先犯之；其次，胃气流行无息，自鼻腹至足，皆其所主，故太阳行督而交任，必及于阳明也；又其次，少阳清气，主行荣卫胁肋身侧，皆其所主，故胃邪必移于胆部。此三阳皆身之外而动者，故为表。至于太阴，人身五脏，脾为死阴，至静不动，其所消食者，全赖胃气升降，故自少阳胁肋下肚腹，宜乎先入太阴也；其次，肾主受米谷之精而至静，惟子时浊气一动而已，故自中腹移至脐腹，必及于肾也；又其次，肝惟主散血藏血，而极其凝静者，故入里之深至于小腹，而下行已极，乃复上行于手经。此天然之序，不可乱者如此。若夫太阳自传于本者，作渴溺涩，因误渗也；太阳并传阳明者，当用麻黄，而反用葛根以引之也；太阳越经传少阳者，当用麻黄，而反用柴胡以引之也；太阳传少阴者，当用桂、麻，而反下以陷之也；太阳传太阴者，当用桂枝，而反下以入之也。此医之误而乱其传之序也。又有太阳即传厥阴，头顶痛甚，二经脉络相接，同督脉而上行也。有太阳伤风以致阴血自燥，热蓄膀胱，逆传小肠与心，谓之冤热。有风寒自背入者，直中太阳、少阳；自面入者，直中阳明；有首尾只在太阳经而不传诸经者；有间传一二经者；有不传而罢者，有不罢再传者；有不自阳经，直中阴经者，此邪无定体，不可拘于日数也。《活人》云∶六气之邪，乘虚之经得之。</p><p style=text-align:start><br></p><p style=text-align:start><strong>标本须明后先。</strong></p><p style=text-align:start>标者，梢末；本者，根本。以主言之，各经络为标，各腑脏为本，如太阳经为标，膀胱为本。余仿此。以客邪言之，先受病为本，次受病为标。标为相传，治其急者，请详言之。太阳膀胱为本，故头疼脊强，小肠为标，与心为表里，故发热，冬月麻黄、桂枝，余月九味羌活汤。阳明大肠为标，与肺为表里，故微恶寒发热为经病，葛根解肌汤；渴而有汗不解者，白虎汤；胃为本，目痛鼻干，潮汗闭涩，满渴狂谵为腑病，调胃承气汤。</p><p style=text-align:start>少阳三焦相火为本，游行一身，故微热；胆为标，耳聋、胁痛，寒热、呕而口苦，缘三焦无形，胆无出入之路，故从中治，标本俱小柴胡汤。太阴肺为标，咽干身目黄；脾为本，腹满痛，谓之腑热，咽干、腹满、手中温者，桂枝加大黄汤，或大柴胡汤；身目黄者，茵陈汤；胸满者，瓜蒂散；如自利不渴，或呕吐者，属脏病，理中汤、丸。少阴心为本，故舌干口燥，或绕脐硬痛，或心下硬痛，或下利纯清水，或谵语便闭，小承气汤；肾为标，面寒如刀刮，唇青不渴，吐利，胸腹绞痛，四肢厥逆，指甲黑，蜷卧，身如被杖，古姜附汤。厥阴心包络为标，故舌卷、厥逆、冷过肘膝、吐沫呕逆、不渴、小腹绞痛者，为寒，三味参萸汤、四顺汤；肝为本，主男子囊缩，女子阴挺乳缩，或手足乍冷乍温，大便实，消渴烦满者，属热，大承气汤；似疟不呕、二便自调者，必自愈；不愈脉迟，有汗者，小建中汤；脉涩无汗者，桂麻各半汤。其囊，乳缩证，寒证亦有之。此万法之祖也，学人于此而一悟焉，则病机到手矣！自非仲景《玉函》内秘，其孰能与于斯乎！此后汗、吐、下、温、和解诸方，不甚详载，止言宜汗、宜吐、宜下、宜和，悟之。</p><p style=text-align:start><br></p><p style=text-align:start><strong>寒伤荣而风伤卫，太阳为之首尔；</strong></p><p style=text-align:start>荣行脉中，在血脉，其病深；卫行脉外，在皮肤，其病浅。荣血阴也，阴主闭藏，故寒喜伤荣而无汗；卫气阳也，阳主开泄，故风喜伤卫而有汗。然岂独太阳为荣卫之会而有风寒之别乎？阳明善饥为伤风，不食为伤寒。少阳耳聋胸满而烦为伤风，口苦咽干目眩为伤寒。三阴伤风，但四肢烦疼耳。太阳为之先者，伤寒因肾水亏损，至春木无生意，故发为温病；至夏绝生化之原，发为热病。所以太阳。少阴二经，受病最多最先。</p><p style=text-align:start><br></p><p style=text-align:start><strong>经可解可腑可下，阳明为之主焉。</strong></p><p style=text-align:start>表多里少为在经，宜清肌解表∶里多表少为在腑，宜和肌通里。盖阳明标虽主肌，而其本则胃也。然岂独阳明为十二经之长而有经腑之异乎？仲景曰∶三阳受病，未入于腑，可汗而已；三阴受病，已入于腑，可下而已。则三阴有在经者，仍宜微汗之。盖荣卫属太阳，主皮毛；胃腑属阳明，主皮肤之下，肌肉之上及肠胃也；胸胁属少阳，主血，荣百节，流行三部；脏属三阴，主筋骨并两足。故太阳为阳证之表，胃为阳证之里。若但以脏腑而分表里，则腑为表，脏为里。若合荣卫脏腑而分表里，则表者荣卫之所行，里者胃腑之所主，而脏则又深于里。但病入胃，则亦不更传，不可不知。</p><p style=text-align:start><br></p><p style=text-align:start><strong>少阳原从乎中治，禁汗禁下；</strong></p><p style=text-align:start>少阳居太阳阳明之中，半表半里，禁汗，恐犯太阳；禁下，恐犯阳明；禁渗，恐生发之气陷入阴中，只宜和之以小柴胡汤。犯三禁，则变不可胜。他如∶太阳经禁下与渗，犯之则动血，热入里，而难解；阳明经禁汗与渗，犯之则竭津，血蓄下而如狂，益津液者，连须葱白汤是也。又下症中治见合病。</p><p style=text-align:start><br></p><p style=text-align:start><strong>三阴利用乎变法，有中有传。</strong></p><p style=text-align:start>三阴最不可执，有宜下者，有宜温者。自三阳气分传入三阴，谓之传经阴证。传，非传入脾肾肝也，乃入三阴血分，胃与大小肠之腑也，故仲景谓已入于腑可下者是也。若不自阳经传来，直中三阴之经，初起厥逆腹痛，自利不渴，太阴自受寒也；上证加之呕吐，少阴自受寒也；又加之小便清利，厥阴自受寒也。热药温之，犹恐或迟，阴阳一差，生死立判。虽然传经直中，先贤发之尽矣，然岂无传变者乎？假如传经之际，轻生者或被生冷，或犯房欲，或粗工猛施汗下，真气衰弱，阳证变为阴证，如俗所谓阳证归阴，仍宜直中寒证法治。</p><p style=text-align:start>故《内经》止言传变而不言直中者，盖言变则包直中。今《局方》言传阴、传阳则不是，当言传阳变阴。庶乎传经为里热，直中与变为里寒，临证参脉，直中三阳、传经三阳，病在于表，脉浮长弦；传经三阴，病在于里，脉沉数实；直中三阴，病在于经，脉沉微缓，此表里虚实大分，非专以阳为热，阴为寒也。</p><p style=text-align:start><br></p><p style=text-align:start><strong>谓伤足而不伤手则可，以寒为足之所司；</strong></p><p style=text-align:start>手之六经，主于春夏，足太阳、少阳，正司冬令，触冒之者，则二经受病。其次则少阳、厥阴继冬而司春令，至春分后，方行温令，故风寒亦能伤之。足阳明与冬本无与，然寄旺四季，寒热温凉之气皆能伤之。况表邪传里，必归脾胃，而为燥粪，用汤药下之，而胃和矣。</p><p style=text-align:start><br></p><p style=text-align:start><strong>谓传足而不传手不可，盖热为手之所冤。</strong></p><p style=text-align:start>人身之气，每日周行三百六十五骨节，以应周天三百六十五度。血亦随气营运腠理，以为一身动静云为之主。所以一脉愆和，百脉皆病。况风寒中人，先入荣卫，昼夜循环，无所不至，岂间断于手经哉！七日不愈而再传者，乃足经移热传于手经，如冤家之相摭也，虽然手冤亦推本言耳。上古止分三阴三阳，而不分手足，其意甚深。况手足三阳，同手走头至足，手足三阴，同足走胸腹与手，岂有经络同，而受病又有不同者哉！即如喘咳发热，分明手太阴、太阳病也；狂言谵语，分明手少阴病也；胸满干呕耳聋，分明手厥阴、少阳病也，认真五脏六腑，俱有表里二证。</p><p style=text-align:start>盖人之情欲，天之淫邪，自然不齐，故病多标本兼见。假令脉弦、面青，目痛、筋急、善怒、心下满者，兼肝有风也；脉洪、面赤、口干、善笑、身热者，兼心有热也；脉缓、面黄，身重、肢疼、嗜卧者，兼脾有湿也；脉涩、面白带忧、喘嗽、下衄者，兼肺有燥也；脉微、面黑、善恐、耳闭、气逆而泄，兼肾有寒也。凡邪出于外则为腑、为表，入于内则为脏、为里。不拘何脏何腑，表证必同归于太阳，里证必同归于阳明。噫！法无定用，病有定体，知此则百病机关，一悟可了，又何疑于手经之不受病耶！</p></div><div class="post-meta meta-tags"><ul class=clearfix><li><a>'伤寒入','门六经','正病'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>