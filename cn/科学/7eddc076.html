<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中医经典——伤寒论108条背诵条文 | 极客快訊</title><meta property="og:title" content="中医经典——伤寒论108条背诵条文 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/15315049588158db3ad7bf0"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/7eddc076.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/7eddc076.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/7eddc076.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/7eddc076.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/7eddc076.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/7eddc076.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/7eddc076.html><link rel=canonical href=https://geekbank.cf/tw/%e7%a7%91%e5%ad%a6/7eddc076.html><meta property="article:published_time" content="2020-11-14T20:56:44+08:00"><meta property="article:modified_time" content="2020-11-14T20:56:44+08:00"><meta name=Keywords content><meta name=description content="中医经典——伤寒论108条背诵条文"><meta name=author content="极客快訊"><meta property="og:url" content="/cn/%E7%A7%91%E5%AD%A6/7eddc076.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中医经典——伤寒论108条背诵条文</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><div class=pgc-img><img alt=中医经典——伤寒论108条背诵条文 onerror=errorimg.call(this); src=https://p1.pstatp.com/large/pgc-image/15315049588158db3ad7bf0><p class=pgc-img-caption></p></div><p>1．【太阳病提纲】太阳之为病，脉浮，头项强痛而恶寒。（1）</p><p>2．【中风】太阳病，发热，汗出，恶风，脉缓者，名为中风。（2）</p><p>3．【伤寒】太阳病，或已发热，或未发热，必恶寒，体痛，呕逆，脉阴阳俱紧者，名为伤寒。（3）</p><p>4．太阳中风，阳浮而阴弱。阳浮者，热自发；阴弱者，汗自出。啬啬恶寒，淅淅恶风，翕翕发热，鼻鸣干呕者，桂枝汤主之。（12）</p><p>5．【桂枝汤】太阳病，头痛发热，汗出恶风者，桂枝汤主之。（13）</p><p>6．【桂枝加葛根汤】太阳病，项背强几几者，反汗出恶风者，桂枝加葛根汤主之。（14）</p><p>7．【太阳坏病】太阳病三日，已发汗，若吐，若下，若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。常须识此，勿令误也。（16）</p><p>8．【桂枝加附子汤】太阳病发汗，遂漏不止，其人恶风，小便难，四支微急，难以屈伸者，桂枝加附子汤主之。（20）</p><p>9．【桂枝麻黄各半汤】太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗、更下、更吐也。面色反有热色者，未欲解也，以其不能得小汗出，身必痒，宜桂枝麻黄各半汤。（23）</p><p>10．【桂枝二麻黄一汤】服桂枝汤，大汗出，脉洪大者，与桂枝汤如前法；其形如疟，日再发者，汗出必解，宜桂枝二麻黄一汤。（25）</p><p>11．【白虎加人参汤】服桂枝汤，大汗出后，大烦渴不解，脉洪大者，白虎加人参汤主之。（26）</p><p>12．【桂枝二越碑一汤】太阳病，发热恶寒，，热多寒少，脉微弱者，此无阳也，不可更发汗，宜桂枝二越婢一汤方。（27）</p><p>13．【葛根汤】太阳病，项背强几几，无汗恶风，葛根汤主之。（31）</p><p>14．太阳与阳明合病者，必自下利，葛根汤主之。（32）</p><p>15．【葛根加半夏汤】太阳与阳明合病，不下利，但呕者，葛根加半夏汤主之。（33）</p><p>16．【葛芩连汤】太阳病，桂枝证，医反下之，利遂不止，脉促者，表未解也。喘而汗出者，葛根黄连黄芩汤主之。（34）</p><p>17．【麻黄汤】太阳病，头痛发热，身疼腰痛，骨节疼痛，恶风无汗而喘者，麻黄汤主之。（35）</p><p>18．【大青龙汤】太阳中风，脉浮紧，发热恶寒，身疼痛，不汗出而烦躁者，大青龙汤主之。</p><p>若脉微弱，汗出恶风者，不可服。服之则厥逆，筋惕肉目闰，此为逆也。（38）</p><p>19．伤寒脉浮缓，身不疼，但重，乍有轻时，无少阴证者，大青龙汤发之。（39）</p><p>20．【小青龙汤】伤寒表不解，心下有水气，干呕发热而咳，或渴，或利，或噎，或小便不利，少腹满，或喘者，小青龙汤主之。（40）</p><p>21．伤寒，心下有水气，咳而微喘，发热不渴。服汤已渴者，此寒去欲解也。小青龙汤主之。（41）</p><p>22．【无病自汗】病常自汗出者，此为荣气和。荣气和者外不谐，以卫气不共荣气和谐故尔。以荣行脉中，卫行脉外，复发其汗，荣卫和则愈，宜桂枝汤。（53）</p><p>23．病人藏无他病，时发热，自汗出而不愈者，此卫气不和也。先其时发汗则愈，宜桂枝汤主之。（54）</p><p>24．【干姜附子汤】下之后，复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。（61）</p><p>25．【麻杏甘石汤】发汗后，不可更行桂枝汤。汗出而喘，无大热者，可与麻黄杏仁甘草石膏汤主之。（63）</p><p>26．【桂枝甘草汤】发汗过多，其人叉手自冒心，心下悸欲得按者，桂枝甘草汤主之。（64）</p><p>27．【苓桂术甘汤】伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。（67）</p><p>28．【五苓散】太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，五苓散主之。（71）</p><p>29．【栀子汤类方】发汗吐下后，虚烦不得眠；若剧者，必反复颠倒，心中懊𢙐，栀子豉汤主之。若少气者，栀子甘草豉汤主之。若呕者，栀子生姜豉汤主之。（76）</p><p>30．【真武汤】太阳病发汗，汗出不解，其人仍发热，心下悸，头眩，身目闰动，振振欲擗地者，真武汤主之（82）</p><div class=pgc-img><img alt=中医经典——伤寒论108条背诵条文 onerror=errorimg.call(this); src=https://p1.pstatp.com/large/pgc-image/15315049907887d6f04ab40><p class=pgc-img-caption></p></div><p>31．【救里救表】伤寒医下之，续得下利清谷不止，身疼痛者，急当救里；后身疼痛，清便自调者，急当救表。救里宜四逆汤；救表宜桂枝汤。（91）</p><p>32．太阳病，发热汗出者，此为荣弱卫强，故使汗出，欲救邪风者，宜桂枝汤。（95）</p><p>33．【小柴胡汤】伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡汤主之。（96）</p><p>34．血弱气尽，腠理开，邪气因入，与正气相搏，结于胁下，正邪分争，往来寒热，休作有时，默默不欲饮食。藏府相连，其痛必下，邪高痛下，故使呕也。小柴胡汤主之。服柴胡汤已，渴者，属阳明也，以法治之。（97）</p><p>35．【柴胡症】伤寒中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。（101）</p><p>36．【大柴胡汤】太阳病，过经十余日，反二三下之，后四五日，柴胡证仍在者，先与小柴胡汤。呕不止，心下急，郁郁微烦者，为未解也，与大柴胡汤下之，则愈。（103）</p><p>37．【桃核承气汤】太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤。（106）</p><p>38．【抵挡汤】太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈，所以然者，以太阳随经，瘀热在里故也。抵当汤主之。（124）</p><p>39．【大陷胸汤】伤寒六七日，结胸热实，脉沉而紧，心下痛，按之石硬者，大陷胸汤主之。（135）</p><p>40．【小陷胸汤】小结胸病，正在心下，按之则痛，脉浮滑者，小陷胸汤主之。（138）</p><p>41．【柴胡加桂枝汤】伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之。（146）</p><p>42．【柴胡桂枝干姜汤】伤寒五六日，已发汗而复下之，胸胁满，微结，小便不利，渴而不呕，但头汗出，往来寒热心烦者，此为未解也，柴胡桂枝干姜汤主之。（147）</p><p>43．【半夏泻心汤】伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡不中与之，宜半夏泻心汤。（149）</p><p>44．【大黄黄连泻心汤】心下痞，按之濡，其脉关上浮者，大黄黄连泻心汤主之。（154）</p><p>45．【附子泻心汤】心下痞，而复恶寒汗出者，附子泻心汤主之。（155）</p><p>46．【生姜泻心汤】伤寒汗出，解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。（157）</p><p>47．【甘草泻心汤】伤寒中风，医反下之，其人下利，日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚，此非结热，但以胃中虚，客气上逆，故使硬也，甘草泻心汤主之。（158）</p><p>48．【旋复代赭石汤】伤寒发汗，若吐若下，解后，心下痞硬，噫气不除者，旋复代赭石汤主之。（161）</p><p>49．【桂枝人参汤】太阳病，外证未除而数下之，遂协热而利。利下不止，心下痞硬，表里不解者，桂枝人参汤主之（163）---外症加协热利</p><p>50．【白虎加人参汤】伤寒病，若吐、若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。（168）</p><p>51．【黄芩汤、黄芩加半夏生姜汤】太阳与少阳合病，自下利者，与黄芩汤；若呕者，黄芩加半夏生姜汤主之。（172）</p><p>52．【黄连汤】伤寒胸中有热，胃中有邪气，腹中痛，欲呕吐者，黄连汤主之。（173）</p><p>53．【炙甘草汤】伤寒脉结代，心动悸，炙甘草汤主之。（177）</p><p>54．【阳明病提纲】阳明之为病，胃家实是也。（180）</p><p>55．问曰：阳明病，外证云何？答曰：身热，汗自出，不恶寒，反恶热也。（182）</p><p>56．【调胃承气汤】阳明病，不吐不下，心烦者，可与调胃承气汤。（207）</p><p>57．【大小承气汤】阳明病脉迟，虽汗出，不恶寒者，其身必重，短气腹满而喘，有潮热者，此外欲解，可攻里也，手足濈然而汗出者，此大便已硬也，大承气汤主之；若汗多微发热恶寒者，外未解也，其热不潮，未可与承气汤；若腹大满不通者，可与小承气汤，微和胃气，勿令大泄下。（208）</p><p>58．【白虎汤】三阳合病，腹满身重，难以转侧，口不仁而面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。（219）</p><p>59．【猪苓汤】若脉浮发热，渴欲饮水，小便不利者，猪苓汤主之。（223）</p><p>60．【阳明病兼少阳证】阳明病，发潮热，大便溏，小便自可，胸胁满不去者，小柴胡汤主之。（229）</p><div class=pgc-img><img alt=中医经典——伤寒论108条背诵条文 onerror=errorimg.call(this); src=https://p9.pstatp.com/large/pgc-image/1531505010792033c4be3bb><p class=pgc-img-caption></p></div><p>61．阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然而汗出解也。（230）</p><p>62．病人小便不利，大便乍难乍易，时有微热，喘冒不能卧者，有燥屎也，宜大承气汤。（242）</p><p>63．【吴茱萸汤】食谷欲呕者，属阳明也，吴茱萸汤主之。得汤反剧者，属上焦也。（243）</p><p>64．【麻仁丸】趺阳脉浮而涩，浮则胃气强，涩则小便数，浮涩相搏，大便则难，其脾为约，麻仁丸主之。（247）</p><p>65．太阳病三日，发汗不解，蒸蒸发热者，属胃也，调胃承气汤主之。（248）</p><p>66．伤寒吐后，腹胀满者，与调胃承气汤。（249）</p><p>67．伤寒六七日，目中不了了，睛不和，无表里证，大便难，身微热者，此为实也。急下之，宜大承气汤（252）</p><p>68．发热，阳明汗多者，急下之，宜大承气汤。（253）</p><p>69．发汗不解，腹满痛者，急下之，宜大承气汤。（254）</p><p>70．腹满不减，减不足言，当下之，宜大承气汤。（255）</p><p>71．伤寒，发汗已，身目为黄，所以然者，以寒湿在里不解故也。以为不可下也，于寒湿中求之（259）</p><p>72．【茵陈篙汤】伤寒七八日，身黄如橘子色，小便不利，腹微满者，茵陈蒿汤主之。（260）</p><p>73．【栀子柏皮汤】伤寒身黄发热者，栀子蘖皮汤主之。（261）</p><p>74．【麻黄连翘赤小豆汤】伤寒瘀热在里，身必发黄，麻黄连轺赤小豆汤主之。（262）</p><p>75．【少阳病提纲】少阳之为病，口苦、咽干、目眩也。（263）</p><p>76．伤寒，脉弦细，头痛发热者，属少阳。少阳不可发汗，发汗则谵语，此属胃，胃和则愈，胃不和，则烦而悸。（265）</p><p>77．【太阴病提纲】太阴之为病，腹满而吐，食不下，自利益甚，时腹自痛。若下之，必胸下结硬。（273）</p><p>78．【自利不渴】自利不渴者，属太阴，以其藏有寒故也。当温之，宜服四逆辈。（277）</p><p>79．【少阴病提纲】少阴之为病，脉微细，但欲寐也。（281）</p><p>80．【麻黄附子细辛汤】少阴病，始得之，反发热，脉沉者，麻黄附子细辛汤主之。（301）</p><p>81．【麻黄附子甘草汤】少阴病，得之二三日，麻黄附子甘草汤微发汗。以二三日无里证，故微发汗也。（302）</p><p>82．【黄连阿胶汤】少阴病，得之二三日以上，心中烦，不得卧，黄连阿胶汤主之。（303）</p><p>83．少阴病，得之一二日，口中和，其背恶寒者，当灸之，附子汤主之。（304）</p><p>84．【附子汤】少阴病，身体痛，手足寒，骨节痛，脉沉者，附子汤主之。（305）</p><p>85．【桃花汤】少阴病，下利便脓血者，桃花汤主之。（306）</p><p>86．少阴病，二三日至四五日，腹痛，小便不利，下利不止便脓血者，桃花汤主之。（307）</p><p>87．【吴茱萸汤】少阴病，吐利，手足厥冷，烦躁欲死者，吴茱萸汤主之。（309）</p><p>88．【白通汤】少阴病，下利，白通汤主之。（314）</p><p>89．【白通加猪胆汁汤】少阴病，下利脉微者，与白通汤；利不止，厥逆无脉，干呕烦者，白通汤加猪胆汁汤主之。服汤，脉暴出者死，微续者生。（315）</p><p>90．【真武汤】少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或咳，或小便利，或下利，或呕者，真武汤主之。（316）</p><div class=pgc-img><img alt=中医经典——伤寒论108条背诵条文 onerror=errorimg.call(this); src=https://p3.pstatp.com/large/pgc-image/1531505032542d82171fe15><p class=pgc-img-caption></p></div><p>91．【通脉四逆汤】少阴病，下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止，脉不出者，通脉四逆汤主之。（317）</p><p>92．【四逆散】少阴病，四逆，其人或咳，或悸，或小便不利，或腹中痛，或泄利下重者，四逆散主之。（318）</p><p>93．少阴病，得之二三日，口燥咽干者，急下之，宜大承气汤。（320）</p><p>94．少阴病，自利清水，色纯青，心下必痛，口干燥者，急下之，宜大承气汤。（321）</p><p>95．少阴病，六七日，腹胀不大便者，急下之，宜大承气汤。（322）</p><p>96．少阴病，脉沉者，急温之，宜四逆汤。（323）</p><p>97．【厥阴病提纲】厥阴之为病，消渴，气上撞心，心中疼热，饥而不欲食，食则吐蛔，下之利不止。（326）</p><p>98．【厥症】凡厥者，阴阳气不相顺接，便为厥。厥者，手足逆冷是也。（337）</p><p>99．【乌梅丸】伤寒，脉微而厥，至七八日，肤冷，其人躁，无暂安时者，此为藏厥，非为蛔厥也。蛔厥者其人当吐蛔。令病者静，而复时烦，此为藏寒。蛔上入膈，故烦，须臾复止，得食而呕，又烦者，蛔闻食臭出，其人当自吐蛔。蛔厥者，乌梅丸主之。又主久利。（338）</p><p>100．伤寒脉滑而厥者，里有热也，白虎汤主之。（350）</p><p>101．【当归四逆汤】手足厥寒，脉细欲绝者，当归四逆汤主之。（351）</p><p>102．大汗出，热不去，内拘急，四肢疼，又下利，厥逆而恶寒者，四逆汤主之。（353）</p><p>103．大汗，若大下利而厥冷者，四逆汤主之。（354）</p><p>104．【白头翁汤】热利下重者，白头翁汤主之。（371）</p><p>105．【吴茱萸汤】干呕，吐涎沫，头痛者，吴茱萸汤主之。（378）</p><p>106．【四逆加人参汤】恶寒脉微，而复利，利止，亡血也，四逆加人参汤主之。（385）</p><p>107．【霍乱寒热】霍乱，头痛，发热，身疼痛，热多，欲饮水者，五苓散主之；寒多，不欲饮水者，理中丸主之。（386）</p><p>108．【竹叶石膏汤】伤寒解后，虚羸少气，气逆欲吐者，竹叶石膏汤主之。（397）</p><div class=pgc-img><img alt=中医经典——伤寒论108条背诵条文 onerror=errorimg.call(this); src=https://p3.pstatp.com/large/pgc-image/153150507013624a16a8ec9><p class=pgc-img-caption></p></div><p>1、<a class=pgc-link href=https://www.toutiao.com/i6573637711465284104/ target=_blank>黄帝内经经典段落及名句</a></p><p>2、<a class=pgc-link href=https://www.toutiao.com/i6571058478792573443/ target=_blank>中医病因病机病症名句集锦</a></p><p>3、<a class=pgc-link href=https://www.toutiao.com/i6569949139415597576/ target=_blank>中医经典名句整理</a></p><p>注意：中药处方需在执业医师下使用。</p><p>本头条发布的版权属相关权利人所有，如有存在不当，请随时与我们联系协商。</p><p>了解更多中医经典健康资讯，</p><p>敬请关注本人的头条号——老中医周攻谋（广东省工伤康复医院）</p><p>与医生成朋友，多个健康顾问，健康一生。</p></div></div><div class="post-meta meta-tags"><ul class=clearfix><li><a>'中医','经典','伤寒论'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/829d1b51.html alt=中医经典——伤寒论原文整理（必背条文） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15309456062684ded30b9b3 style=border-radius:25px></a>
<a href=../../cn/%E7%A7%91%E5%AD%A6/829d1b51.html title=中医经典——伤寒论原文整理（必背条文）>中医经典——伤寒论原文整理（必背条文）</a></li><hr><li><a href=../../cn/%E7%A7%91%E5%AD%A6/5c455e4d.html alt=中医四大经典之《伤寒论》学习资料大结局：厥阴病篇精炼总结 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/5ab406f4-2ea0-4555-9f14-ebedf780e52a style=border-radius:25px></a>
<a href=../../cn/%E7%A7%91%E5%AD%A6/5c455e4d.html title=中医四大经典之《伤寒论》学习资料大结局：厥阴病篇精炼总结>中医四大经典之《伤寒论》学习资料大结局：厥阴病篇精炼总结</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>