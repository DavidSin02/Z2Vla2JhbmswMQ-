<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>丘处机丹道气功四季养生法 | 极客快訊</title><meta property="og:title" content="丘处机丹道气功四季养生法 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/dfic-imagehandler/064f2935-68d3-401c-9645-30a7fa19d11f"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/86580908.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/86580908.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/86580908.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/86580908.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/86580908.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/86580908.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/86580908.html><link rel=canonical href=https://geekbank.cf/tw/%e7%a7%91%e5%ad%a6/86580908.html><meta property="article:published_time" content="2020-11-14T20:52:34+08:00"><meta property="article:modified_time" content="2020-11-14T20:52:34+08:00"><meta name=Keywords content><meta name=description content="丘处机丹道气功四季养生法"><meta name=author content="极客快訊"><meta property="og:url" content="/cn/%E7%A7%91%E5%AD%A6/86580908.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>丘处机丹道气功四季养生法</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>《摄生消息论》是元代丘处机撰写的养生学著作。本书既有道家观点，又有儒家论述。书中据《皇帝内经》养生意旨，结合个人心得，针对春、夏、秋、冬四时的防病调摄原则与方法等分别作了简要的论述，尤偏重于老年养生。现有《丛书集成》、《学海类编选录养生类九种》、《道藏精华录百种》本等。</p><div class=pgc-img><img alt=丘处机丹道气功四季养生法 onerror=errorimg.call(this); src=https://p1.pstatp.com/large/dfic-imagehandler/064f2935-68d3-401c-9645-30a7fa19d11f><p class=pgc-img-caption>静坐养神</p></div><h1><strong>春季摄生消息</strong></h1><p>春三月，此谓发陈，天地俱生，万物以荣。夜卧早起，广步于庭，被发缓行，以使志生。生而勿杀，与而勿夺，赏而勿罚，此养气之应，养生之道也。逆之则伤肝。肝木味酸，木能胜土，土属脾主甘。当春之时，食味宜减酸益甘以养脾气，春阳初升，万物发萌，正二月间，乍寒乍热。高年之人，多有宿疾，春气所攻，则精神昏倦，宿病发动。又兼冬时，拥炉薰衣，啗炙炊煿成积，至春发泄。体热头昏，壅隔疫嗽，四肢倦怠，腰脚无力，皆冬所蓄之疾，常当体候。若稍觉发动，不可便行疏利之药，恐伤脏腑，别生余疾。惟用消风、和气、凉膈、化痰之剂，或选食治方中，性稍凉，利饮食，调停以治，自然通畅。若无疾状，不必服药。春日融和，当眺园林亭阁，虚敞之处，用摅滞怀，以畅生气。不可兀坐，以生抑郁。饭酒不可过多，米面团饼，不可多食，致伤脾胃，难以消化。老人切不可以饥腹多食，以快一时之口，致生不测。天气寒暄不一，不可顿去锦衣。老人气弱骨疏体怯，风冷易伤腠里，时备夹衣，遇暖易之一重，渐减一重，不可暴去。</p><div class=pgc-img><img alt=丘处机丹道气功四季养生法 onerror=errorimg.call(this); src=https://p1.pstatp.com/large/dfic-imagehandler/f34d5980-ed6e-42d4-8d72-24d315bec745><p class=pgc-img-caption>春天万物复苏</p></div><p>刘处士云：春来之病，多自冬至后夜半一阳生。阳无吐，阴无纳，心膈宿热与阳气相冲，两虎相逢，狭道必斗矣。至于春夏之交，遂致伤寒虚热时行之患，良由冬月焙火食炙，心膈宿痰流入四肢之故也。当服祛痰之药以导之，使不为疾。不可令背寒，寒即伤肺，令鼻寒咳嗽。身觉热甚，少去上衣；稍冷莫强忍，即便加服。肺俞五脏之表，胃俞经络之长，二处不可失寒热之节。谚云；避风如避箭，避色如避乱，加减逐时衣，少餐申后饭是也。</p><p><strong>肝脏春旺</strong></p><p>肝属木，为青帝，卦属震，神形如青龙，象如悬匏。肝者干也，状如枝干，居在下，少近心。左三叶，右四叶，色如缟映绀。肝为心母，为肾子。肝中有三神，名曰爽灵、胎光、幽精也。夜卧及平旦，扣齿三十六通，呼肝神名，使神清气爽。目为之宫，左目为甲，右目为乙，男子至六十，肝气衰，肝叶薄，胆渐减，目即昏昏然，在形为筋，肝脉合于木，魂之藏也，于液为泪，肾邪入旰，故多泪。六腑，胆为肝之府，胆与肝合也，故肝气通则分五色，肝实则目黄赤。肝合于脉，其荣爪也。肝之合也，筋缓弱脉不自持者，肝先死也。日为甲乙，辰为寅卯，音属角，味酸，其嗅臊膻，心邪入肝则恶膻。肝之外应东岳，上通岁星之精，春三月，常存岁星青气入于肝。故肝虚者，筋急也，皮枯者，肝热也；肌肉斑点者，肝风也，人之色青者，肝盛也；人好食酸味者，肝不足也，人之发枯者，肝伤也。人之手足多汗者，肝方无病。肺邪入肝则多哭。治肝病当用嘘为泻，吸为补。其气仁，好行仁惠伤悯之情，故闻悲则泪出也。春三月，水旺天地气生，欲安其神者，当泽及群刍，恩沾庶类，无竭川泽，毋洒陂塘，毋伤萌芽，好生勿杀，以合太清，以合天地生育之气，夜卧早起，以合乎道。若逆之则毛骨不荣，金木相克而诸病生矣。</p><p><strong>相肝脏病法</strong></p><p>肝热者，左颊赤，肝病者，目夺而胁下痛引小腹，令人喜怒。肝虚则恐，如人将捕之；实则怒，虚则寒，寒则阴气壮，梦见山林。肝气逆，则头痛、耳聋、颊肿。肝病欲散，急食辛以散，用酸以补之；当避风，肝恶风也。肝病脐左有动气，按之牢；若痛支满、淋溲、大小便难、好转筋。肝有病则昏昏好睡，眼生膜，视物不明，飞蝇上下，努肉攀睛，或生晕映冷泪，两角赤痒，当服升麻疏散之剂。</p><h1>夏季摄生消息</h1><p>夏三月，属火，生于长，养心气，火旺，味属苦。火能克金，金属肺，肺主辛，当夏饮食之味，宜减苦增辛以养肺。心气当呵以疏之，嘘以顺之。三伏内腹中常冷时，忌下利，恐泄阴气，故不宜针灸，惟宜发汗。夏至后夜半一阴生，宜服热物兼服补肾汤药。夏季心旺肾衰，虽大热，不宜吃冷淘冰雪、密冰、凉粉、冷粥，饱腹受寒，必起霍乱。少食瓜茄生菜，原腹中亨受阴气，食此凝滞之物，多结症块。若患冷气痰火之人，切宜忌之，老人尤当慎护。平居檐下、过廊、街堂、破窗，皆不可纳凉，此等所在虽凉，贼风中人最暴，惟宜虚堂、净室、水亭、木阴洁净空敞之处，自然清凉。更宜调息净心，常如冰雪在心，炎热亦于吾心少减；不可以热为热，更生热矣。每日宜进温补平顺丸散，饮食温暖，不令大饱，时时进之，宜桂汤豆蔻热水，其于肥腻当戒。不得于星月下露卧，兼使睡着，使人扇风取凉，一时虽快，风入腠里，其患最深。贪凉兼汗身当风而卧多风痹。手足不仁，语言蹇涩，四肢瘫痪。虽不人人如此，亦有当时中者，亦有不便中者，其说何也?逢年岁方壮，遇月之满，得时之和，即幸而免，至后还发，若或年力衰迈，值月之空，失时之和，无不中者。头为诸阳之总，尤不可风卧处，宜密防小隙微孔以伤其脑户。夏三月，每日梳头一、二百下，不得梳着头皮，当在无风处梳之，自然去风明目矣。</p><div class=pgc-img><img alt=丘处机丹道气功四季养生法 onerror=errorimg.call(this); src=https://p3.pstatp.com/large/dfic-imagehandler/da744462-304d-4f10-ae56-1c3df27fb7df><p class=pgc-img-caption>夏季天气炎热</p></div><p>《养生论》曰：夏谓蕃秀，天地气交，万物华实。夜卧早起，无厌于日，使志无怒，使华成实，使气得泄，此夏气之应，长养之道也。逆之则伤心，秋发痃疟，收敛者少，冬至病重。又曰：夏气热，宜食菽以寒之，不可一于热也。禁饮食汤，禁食过饱，禁湿地卧并穿湿衣。</p><p><strong>心脏夏旺</strong></p><p>心属南方火，为赤帝，神形如朱雀，象如倒悬莲蕊。心者纤也，所纳纤微，无不贯注，变水为血也。重十二两，居肺下肝上，对尾鸠下一寸，注曰；胞中心口掩下尾鸠也 色如缟映绛，中有七孔三毛。上智之人，心孔通明；中智之人五孔，心穴通气，下智无孔，气明不通，无智狡诈。心为肝子，为脾母。舌为之宫。阙窍通耳，左耳为丙，右耳为丁。液为汗，肾邪入心则汗溢。其味苦。小肠为心之腑，与心合。《黄庭经》曰；心部之宅莲含花，下有童子丹元家，主适寒热荣卫和，丹锦绯囊披玉罗。其声征，其嗅焦，故人有不畅事，心即焦燥。心气通则知五味，心病则舌焦卷而短，不知五味也。其性礼，其情乐。人年六十，心气衰弱，言多错忘。心脉出于中冲，生之本，神之处也。主明运用。心合于脉，其色荣也，血脉虚少不能荣脏腑者，心先死也。心合辰之巳午，外应南岳，上通荧惑之精。故心风者，舌缩不能言也，血壅者，心惊也；舌无味者，心虚也；善忘者，心神离也，重语者，心乱也，多悲者，心伤也，好食苦者，心不足也，面青黑者，心气冷也；容色鲜好红活有光，心无病也。肺邪入心则多言，心通微，心有疾当用呵呵者，出心之邪气也。故夏三月，欲安其神者，则含忠履孝，辅义安仁，安息火炽，澄和心神，外绝声色，内薄滋味，可以居高，朗还眺望，早卧早起，无厌于日，顺于正阳，以消暑气；逆之则肾心相争，火水相克，火病由此而作矣。</p><p>相心脏病法</p><p>心热者，色赤而脉溢，口中生疮，腐炼作臭，胸膈肩背两胁两臂皆痛。心虚则心腹相引而痛，或梦刀杖、火焰、赤衣红色之物，炉冶之事，以恍怖人。心病欲濡，急食咸以濡之，用苦以补之，甘以泻之；禁湿衣热食，心恶热及水。心病当脐上有动脉，按之牢；若痛更苦烦煎，手足心热，口干舌强，咽喉痛咽不下，忘前失后。</p><h1>秋季摄生消息</h1><p>秋三月，主肃杀，肺气旺，味属辛。金能克木，木属肝，肝主酸。当秋之时，饮食之味，宜减辛增酸以养旰气。肺盛则用咽以泄之。立秋以后，稍宜和平将摄。但春秋之际，故疾发动之时，切须安养，量其自性将养，秋间不宜吐并发汗，令人消烁，以致脏腑不安；惟宜针灸，下利进汤散以助阳气。又若患积劳、五痔、消渴等病，不宜吃干饭炙煿，并自死牛肉，生绘鸡猪，浊酒陈臭，咸醋粘滑难消之物，及生菜、瓜果、蚱酱之类，若风气、冷病、痃癖之人，亦不宜食。若夏月好食冷物过多，至秋患赤白痢疾兼疟疾者，宜以童子小便二升，并大腹槟榔五个细判，同便煎取八合，下生姜汁一合，和收起腊雪水一钟，早朝空心，分为二服，泻出三两行夏月所食冷物，或胸膈有宿水冷脓，悉为此药祛逐，不能为患。此汤名承气，虽老人亦可服之，不损元气，况秋痢，又当其时，此药又理脚气，悉可取效，丈夫泻后两三日，以薤白煮粥加羊肾同煮，空心服之，殊胜补药。又当清晨，睡觉闭目叩齿二十一下，咽津，以两手槎热熨眼数次，多于秋三月行此，极能明目。又曰：季秋谓之容平，天气以急，地气以明，早卧早起，与鸡俱兴，使志安宁，以缓秋形，收敛神形，使秋气平，无外其志，使肺气清。此秋气之应，养收之道也。逆之则伤肺，冬为渗泄，奉藏者少。秋气燥，宜食麻以润其燥，禁寒饮并穿寒湿内衣。《千金方》曰：三秋服黄芪等丸一、二剂，则百病不生。</p><div class=pgc-img><img alt=丘处机丹道气功四季养生法 onerror=errorimg.call(this); src=https://p1.pstatp.com/large/dfic-imagehandler/61885d2a-c2e9-4e32-9da6-607c626feffa><p class=pgc-img-caption>秋季天气干燥</p></div><p><strong>肺脏秋旺</strong></p><p>肺属西方金，为白帝，神形如白虎，象如悬磬。肺者勃也，言其气勃郁也。重三斤三两，六叶两耳，总计八叶，色如缟映红，居五脏之上，对胸，若覆盖然，故为华盖。肺为脾子，为肾母。下有七魄如婴儿名，尸狗、伏尸、雀阴、吞贼、非毒、除秽、辟臭，乃七名也。夜卧及平旦时、叩齿三十六通，呼肺神及七魄名，以安五脏。鼻为之宫。左为庚，右为辛，在气为咳，在液为涕，在形为皮毛也。上通气至脑户，下通气至脾中，是以诸气属肺，故肺为呼吸之根源，为传送之宫殿也。肺之脉出于少商，又为魄门，久卧伤气。肾邪入肺则多涕，肺生于右为喘咳。大肠为肺之府，大肠与肺合，为传泻行导之府。鼻为肺之宫，肺气通则鼻知香臭，肺合于皮，其荣毛也，皮枯而毛落者，肺先死也。肺纳金，金受于寅，生于巳，旺于酉，病于亥，死于午，墓于丑。为秋，日为庚辛，辰为申酉。其声商，其色白，其味辛，其臭腥，心邪入肺则恶腥也；其性义，其情虑。肺之外应五岳，上通太白之精，于秋之王日，存太白之气入于肺，以助肺神。肺风者，鼻即塞也，容色枯者，肺干也，鼻痒者，肺有虫也；多恐惧者，魄离于肺也。身体黧黑者，肺气微也，多怒气者，肺盛也，不耐寒者，肺劳也，肺劳则多睡。好食辛辣者，肺不足也，肠鸣者，肺气壅也，肺邪自入者，则好笑，故人之颜色莹白者，则肺无病也。肺有疾，用咽以抽之。无故而咽，不祥也。秋三月，金旺主杀，万物枯损，欲安其魄而存其形者，当含仁育物，施恩敛容。阴阳分形，万物收杀，雀卧鸡起，斩伐草木，以顺秋气。长肺之刚，则邪气不侵；逆之则五脏乖，而诸病作矣。</p><p><strong>相肺脏病法</strong></p><p>肺病热，右颊赤，肺病色白而毛槁，喘咳气逆，胸背四肢烦痛，或梦美人交合，或见花旖衣甲日月云鹤贵人相临。肺虚，则气短，不能调息，肺燥，则喉干；肺风，则多汗畏风，咳如气喘，旦善暮甚。气病上逆，急食苦以泄之，又曰：宜酸以收之，用辛以补之，苦以泻之。禁食寒，肺恶寒也．肺有病，不闻香臭，鼻生瘜肉，或生疮疥，皮肤燥痒，气盛咳逆，唾吐脓血，宜服排风散。</p><h1>冬季摄生消息</h1><p>冬三月，天地闭藏，水冰地坼，无扰乎阳，早卧晚起，以待日光，去寒就温，毋泄皮肤，逆之肾伤。春为痿厥，奉生者少。斯时伏阳在内，有疾宜吐，心膈多热，所忌发汗，恐泄阳气故也。宜服酒浸药，或山药酒一、二杯以迎阳气。寝卧之时，稍宜虚歇，寒极方加绵衣，以渐加厚，不得一顿便多。惟无寒即已，不得频用大火烘炙，尤甚损人，手足应心，不可以火炙手，引火入心，使人烦躁，不可就火烘炙食物，冷药不治热极，热药不治冷极，水就湿，火就燥耳。饮食之味，宜减酸增苦以养心气。冬月肾水味咸，恐水克火，心受病耳，故宜养心。宜居处密室，温暖衣衾，调其饮食，适其寒温，不可冒触寒风。老人尤甚，恐寒邪感冒，为嗽逆麻痹昏眩等疾；冬月阳气在内，阴气在外，老人多有上热下冷之患；不宜沐浴，阳气内蕴之时，若加汤火所逼，必出大汗高年骨肉疏薄，易于感动，多生外疾，不可早出，以犯霜威；早起，服醇酒一杯以御寒，晚服消痰凉膈之药以平和心气，不令热气上涌，切忌房事，不可多食炙赙肉面馄饨之类。</p><div class=pgc-img><img alt=丘处机丹道气功四季养生法 onerror=errorimg.call(this); src=https://p1.pstatp.com/large/dfic-imagehandler/6a72114a-a0ec-4a54-8e7a-4b5658c47ebb><p class=pgc-img-caption>冬季寒冷</p></div><p><strong>肾脏冬旺</strong></p><p>《内景经》曰：肾属北方水，为黑帝，生对脐，附腰脊，重一斤一两，色如缟映紫，主分水气，灌注一身，如树之有根。左曰肾，右名命门，生气之府，死气之庐，守之则存，用之则竭。为肝母，为肺子，耳为之宫。天之生我，流气而变谓之精，精气往来为之神，神者，肾藏其情智，左属壬，右属癸，在辰为子亥，在气为吹，在液为唾，在形为骨，久立伤骨，为损肾也。应在齿，齿痛者，肾伤也。经于上焦，荣于中焦，卫于下焦。肾邪自入则多唾，膀胱为津液之府，荣其发也。《黄庭经》曰：肾部之宫元阙圆，中有童子名上元，主诸脏腑九液源，外应两耳百液津。其声羽，其味咸，其臭腐，心邪入肾则恶腐。凡丈夫，六十肾气衰，发变齿动，七十形体皆困，九十肾气焦枯，骨痿而不能起床者，肾先死也。肾病则耳聋骨痿，肾合于骨，其荣在髭。肾之外应北岳，上通辰星之精，冬三月，存辰星之黑气，入肾中存之。人之骨痛者，肾虚也；人之齿多龃者，肾衰也，人之齿堕者，肾风也，人之耳痛者，肾气壅也；人之多欠者，肾邪也，人之腰不伸者，肾乏也，人之色黑者，肾衰也；人之容色，紫面有光者，肾无病也，人之骨节鸣者，肾赢也。肺邪入肾则多呻，肾有疾，当吹以泻之，吸以补之。其气智，肾气沉滞，宜重吹则渐通也。肾虚则梦入暗处，见妇人、僧尼、龟鳖、驼马、旗枪，自身兵甲，或山行，或溪舟。故冬三月，乾坤气闭，万物伏藏，君子斋戒，谨节嗜欲，止声色以待阴阳之定，无兢阴阳以全其生，合乎太清。</p><p><strong>相肾脏病法</strong></p><p>肾热者，颐赤，肾有病，色黑而齿槁，腹大体重，喘咳汗出恶风，肾虚则腰中痛。肾风之状，颈多汗恶风，食欲下，膈寒不通，腹满胀，食寒则泄，在形黑瘦。肾燥，急食辛以润之，肾病坚，急食咸以补之，用苦以泻之，无犯热食，无着暖衣。肾病脐下有动气，按之牢。若痛苦，食不消化，体重骨疼，腰胯膀胱冷痛，脚痛，或脾小便余沥，疝瘕所缠，宜服肾气丸。</p></div></div><div class="post-meta meta-tags"><ul class=clearfix><li><a>'丘处','机丹道','气功'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>