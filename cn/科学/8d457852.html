<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：诸肿胀病和诸积病证 | 极客快訊</title><meta property="og:title" content="《灵素节注类编》：诸肿胀病和诸积病证 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/8d457852.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/8d457852.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/8d457852.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/8d457852.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/8d457852.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/8d457852.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/8d457852.html><link rel=canonical href=https://geekbank.cf/tw/%e7%a7%91%e5%ad%a6/8d457852.html><meta property="article:published_time" content="2020-11-14T20:53:26+08:00"><meta property="article:modified_time" content="2020-11-14T20:53:26+08:00"><meta name=Keywords content><meta name=description content="《灵素节注类编》：诸肿胀病和诸积病证"><meta name=author content="极客快訊"><meta property="og:url" content="/cn/%E7%A7%91%E5%AD%A6/8d457852.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：诸肿胀病和诸积病证</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>诸肿胀病</h1><p>水胀</p><p><strong>《灵枢·水胀篇》帝曰∶水与肤胀、鼓胀、肠覃、石瘕、石水，何以别之？岐伯曰∶水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。</strong></p><p>目窠，眼胞也，凡人睡卧初起，眼胞微肿，水病始起亦如之；颈脉，喉旁人迎胃脉也，水蓄于胃，肺气逆，故颈脉动而时咳也；水溢三焦，阳气不周，故阴股间寒，而足胫肿，腹乃大，其水已成矣。按其腹，随手而起，如囊裹水之状，此为水胀之证候也。</p><p>肤胀</p><p><strong>肤胀者，寒气客于皮肤之间， 然不坚，腹大，身尽肿，皮浓。按其腹， 而不起，腹色不变，此其候也。</strong></p><p>肤胀因阳虚寒气客于皮肤，内无水邪，但是虚肿，故 然不坚，其皮浓。按其腹， 而不起，以气虚不鼓也，腹色不变，则与水胀之皮薄色亮，按之随手而起者不同矣。 音杳，坎陷之义。</p><p>鼓胀</p><p><strong>鼓胀者，腹胀，身皆大，大与肤胀等也。色苍黄，腹筋起，此其候也。</strong></p><p>此由内伤肝脾，故色青黄并现，腹胀而有筋绽。与水胀、肤胀因各不同，其证亦异。如后条旦食不能暮食，用鸡矢醴者相类。</p><p>肠覃</p><p><strong>肠覃者，寒气客于肠外，与卫气相搏，气不得营，因有所系，癖而内着，恶气乃起，息肉乃生。其始生也，大如鸡卵，稍以益大，至其成，如怀子之状，久者离岁，按之则坚，推之则移，月事以时下，此其候也。</strong></p><p>肠覃始由寒气客于肠外，是在躯壳之内，正卫气出入之区，寒邪与气相搏，因而结成癖积，恶气乃起，息肉乃生。岁久大如怀子，按之坚而推之移，其结在气分，故血脉流通，月事仍应时而下，盖与卫气所结，卫行脉外故也。</p><p>石瘕</p><p><strong>石瘕生于胞中，寒气客于子门，子门闭塞，气不得通，恶血当泻不泻， 以留止，日以益大，状如怀子，月事不以时下。皆生于女子，可导而下。</strong></p><p>石瘕由寒气客于子门，假血成形，结如石坚，故名石瘕，而在胞脉之中，故状如怀子，俗所谓鬼胎也。</p><p>此以恶血当泻不泻，瘀结而月事不通，与上之肠覃有气血之分，而皆生于女子，当通利导之而下也。帝所问尚有石水一证，岐伯无答，义详前卷诸风证中。</p><p>诸胀脉证</p><p><strong>《素问·腹中论》帝曰∶有病心腹满，旦食则不能暮食，此为何病？岐伯曰∶名为鼓胀，治之以鸡矢醴，一剂知，二剂已。帝曰∶其时有复发者，何也？岐伯曰∶此饮食不节，故时有病也。虽然其病且已时，故当病，气聚于腹也。</strong></p><p>鼓胀者，外胀中空，其形如鼓，此因肝旺脾虚，壅滞经隧，腑气尚通，旦时阳旺，故能食，暮则阳衰，不能食也。鸡矢白善消宿积，鸡为肝之畜，故又能疏肝，用沸酒渥之，澄清而饮，名鸡矢醴，取其酒气行表助阳，其腑无实积，故不用攻夺之药。病由脾弱，故饮食不节，病必复发，虽然病已时，当其复病，浊气仍聚于腹故也。</p><p><strong>《灵枢·胀论》帝曰∶脉之应于寸口，如何而胀？岐伯曰∶其脉大坚以涩者，胀也。帝曰∶何以知脏腑之胀也？岐伯曰∶阴为脏，阳为腑。帝曰∶气之令人胀也，在于血脉之中耶？脏腑之内乎？岐伯曰∶三者皆存焉，然非胀之舍也。帝曰∶愿闻胀之舍。岐伯曰∶夫胀者，皆在于脏腑之外，排脏腑而廓胸胁，胀皮肤，故命曰胀。帝曰∶脏腑之在胸胁腹里之内也，若匣匮之藏禁器也，各有次舍，异名而同处，一域之中，其气各异，愿闻其故。岐伯曰∶夫胸腹，脏腑之廓也；膻中者，心主之宫城也；胃者，太仓也；咽喉、小肠者，传送也；胃之五窍者，闾里门户也；廉泉、玉英者，津液之道也。故五脏六腑者，各有畔界，其病各有形状。营气循脉，卫气逆为脉胀，卫气并脉，循分为肤胀。三里而泻，近者一下，远者三下，无问虚实，工在疾泻。</strong></p><p>此明内胀之脉也。脉大坚以涩，是邪气壅结，气血不和，故知其为胀也。脉应于阳部，其胀在腑；脉应于阴部，其胀在脏也。而其为胀，必皆关乎气与血脉、脏腑三者之病，然非胀之定舍也。胃之五窍∶唇、齿、咽，胃之上口名贲门，下口名幽门，共五窍也。廉泉、玉英，俱任脉经穴，在舌下，津液由之而升也。营行脉中，卫行脉外，卫气逆，则营闭不得与卫通，故为脉胀，卫气者，并脉循分而行脉外者也。若脉气通而但卫不和者，则为肤胀，止胀于皮肤之内，其脉必流通而不涩也。此两证当用针泻胃经之三里穴，无问虚实，在疾泻之，以胃为脏腑之海，统领营卫故也。此明气与血脉之胀属于营卫，下明脏腑之胀也。</p><p>五脏证</p><p><strong>帝曰∶愿闻胀形。岐伯曰∶夫心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善哕，四肢烦 ，体重不能胜衣，卧不安；肾胀者，腹满引背央央然，腰髀痛。</strong></p><p>此分五脏之形证也。阳经内通于腑，阴经内通于脏，其由经脉之胀，甚则内遏脏气，故有各脏之病形。或先由脏病而致外胀者，则必先现脏证也。下节六腑之胀亦然。若肤胀，仅在卫分，不涉于经，必无脏腑现证也。</p><p>六腑证</p><p><strong>六腑胀∶胃胀者，腹满，胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀者，少腹 胀，引腰而痛；膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息。</strong></p><p>此分六腑，证状各有不同。或由各经气逆侵内者，或因内伤食积所致者。其脏胀，或由脾虚、肝郁、肺逆使然，或腑不通畅，遏其脏气者，皆当详审其因而治之。三焦胀与肤胀相类，以其同属于气也。</p><p>诸胀由起</p><p><strong>帝曰∶胀者焉生？何因而有？岐伯曰∶卫气之在身也，常然并脉循分肉，行有逆顺，阴阳相随，乃得天和，五脏更始，四时有序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。</strong></p><p>营卫外护，脏腑内居，经络气血，通贯流行，其起止皆有次序，阴阳相随，如环无端，合乎五行四时之气化，义详营卫经络门中。卫气之行，并脉循分肉，虽行脉外，而必随顺经脉流行之序。若其逆而失度，升降不调，然后厥逆之气在下，于是营卫气血留止不行，内寒之气上逆，真气与邪互相攻击，阴阳两气不得通和，而搏结壅塞，乃合为胀病也。</p><p><strong>《素问·大奇论》曰∶肝满、肾满、肺满皆实，即为肿。</strong></p><p>气盛于阳为肿，盛于阴为满。此言内满实而肿于外，其病自内而之外者，当先治其内也。</p><p><strong>肺之雍，喘而两 满∶肝雍，两 满，卧则惊，不得小便；肾雍，脚下至少腹满，胫有大小，髀 大，跛，易偏枯。</strong></p><p>此申明上条之现证以辨之也，雍同壅，言邪气壅而致满也。肺肝之壅，皆两 满，而肺则有喘，肝则有惊而不得小便之异也；肾壅则少腹至脚下气血瘀闭，故胫有大小，髀 大，跛不能行，或左或右，相易不定而偏枯也。其壅者，或因内伤，或受外感，皆不可定。此明脏病而不及心脾者，心藏神明，为一身之主宰，若其气壅，则必昏愦多狂；脾司转运，若其气壅，则一身内外皆不通和，不止如三脏之现证者。即参上文五脏之胀，其义理可知矣。</p><h1>诸积病证</h1><p>诸积</p><p><strong>《灵枢·百病始生篇》帝曰∶百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下。三部之气，所伤异类，愿闻其会。岐伯曰∶三部之气各不同，或起于阴，或起于阳，请言其方。喜怒不节则伤脏，脏伤则病起于阴也；清湿袭虚则病起于下；风雨袭虚则病起于上，是谓三部。至于其淫，不可胜数。</strong></p><p>此总举外感、内伤之病，而分三部以辨之也。喜怒该七情而言，七情伤脏，脏为阴，则病起于阴也∶风雨之邪上受，上为阳部，则病起于阳也；清湿即寒湿，其邪下受，下属足经，有阴有阳，则病或起于阴，或起于阳，当随证辨之也。至于病之淫 ，犹水之泛滥，故其变化不可胜数也。</p><p>浅深部位现证</p><p><strong>帝曰∶愿卒闻其道。岐伯曰∶风雨寒热，不得虚邪，不能独伤人。卒然逢疾风豪雨而不病者，盖无虚，故邪不能独伤人，此必因虚邪之风，与其身形，两虚相得，乃客其形，两实相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名，上下中外，分为三员。是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则洒然，故皮肤痛；留而不去，则传舍于络脉，在络之时，痛于肌肉，其痛之时息，大经乃代；留而不去，传舍于经，在经之时，洒淅喜惊；留而不去，传舍于伏冲之脉，在伏冲之时，体重身痛；留而不去，传舍于肠胃，在肠胃之时，贲响腹胀，多寒则肠鸣飧泄，食不化，多热则溏出糜；留而不去，传舍于肠胃之外，募原之间，留著于脉，稽留而不去，息而成积。或着孙络，或着络脉，或着经脉，或着输脉，或著于伏冲之脉，或著于膂筋，或著于肠胃之募原，上连于缓筋，邪气淫 ，不可胜论。</strong></p><p>寻常风雨寒热，不能伤人，必因虚邪之风，与身形之虚，两虚相遇，邪乃客之。盖太乙所居之宫，风从后来者为虚邪，从前来者为实邪，义详前卷《灵枢·九宫八风篇》。若身形实而邪实，两实相逢，则肉坚不能伤也。若天时身形，虚实相参，而中其邪，大病乃成。邪客于身而有定舍，因其邪在之所而立病名，分上下中外三部，以其直则有上中下三焦，横则有表里中三层。虚邪中人，初在皮肤，留而不去，则渐入渐深，各有现证可验，而不随证治之，则病根深痼难去。当邪之初入，其流传亦无定所，或浅或深，留着为病，以至久着不去，则息而成积，乃不复流传，以其与气血胶结而成瘀积也。故邪气之淫 蔓延，何可胜论哉！</p><p><strong>帝曰∶愿尽闻其所由然。岐伯曰∶其着孙络之脉而成积者，其积往来上下，臂手孙络之居也，浮而缓，不能拘积而止之，故往来移行肠胃之间，水凑渗注灌，濯濯有音，有寒则 满雷引，故时切痛；其著于阳明之经，则挟脐而居，饱食则益大，饥则益小；其著于缓筋也，似阳明之积，饱食则痛，饥则安；其著于肠胃之募原也，痛而外连于缓筋，饱食则安，饥则痛；其著于伏冲之脉者，揣之应手而动，发手则热气下于两股，如汤沃之状；其著于膂筋在肠后者，饥则积见，饱则积不见，按之不得；其著于输之脉者，闭塞不通，津液不下，孔窍干塞。此邪气之从外入内，从上下也。</strong></p><p>浮在皮里之细络，名孙络，稍深而粗者，名大络，大络内通于经，阳经则通腑，阴经则通脏，故阴经又深于阳经，经有阴阳，故络亦有阴阳也。气血周内联外，无处不到，其邪客之，则气血瘀滞，久乃结而成积矣。积在孙络，往来上下者，以臂手乃孙络所居之处，其气浮浅而缓，不能拘止其积，故积往来移行，以至肠胃之间，肠胃为水饮灌注旁渗之地，而邪从旁凑之，故濯濯有音，如系寒积，则 满雷鸣相引，时时切痛，因其络阻，气不流通也；其或著于阳明胃经，则挟脐而居，以经气聚于此也，饱食则胃气充溢于经，故积形益大，饥则气消，而仍小矣，经居于肉而不贴胃，无形质触碍，故积不痛；其著于缓筋者，缓筋贴胃，故似阳明之积，以其贴胃，饱则胃胀触动，故痛，饥则安矣；其著于肠胃之膜原，膜原，遮蔽胃中浊气者，饥则虚火冲动，故痛，饱则火息，故安，其痛连缓筋者，缓筋乃募原之枝也；其著于伏冲之脉者，脉在脊背肉内，是营气所流行者，被积壅阻，故揣之应手而动，发手则气流散，故觉热气下于两股，如汤沃之状也∶积著于膂筋，其在肠胃之后，饥则肠胃空虚，故积现，饱则气漫，故积不现，以其在肠胃之后，躯体之里，故按之不可得也；积著于输之脉者，脉闭不通，则津液不能下输，故便窍干窒。此皆言其邪气之从外入内，从上而下之成积也。</p><p>生成之由</p><p><strong>帝曰∶积之始生，至其已成，奈何？岐伯曰∶积之始生，得寒乃生，厥乃成积也。</strong></p><p>寒性凝敛气血，故积因寒生，至气血与邪胶结，而厥逆不行，其积乃成也。</p><p><strong>帝曰∶其成积奈何？岐伯曰∶厥气生足， 生胫寒，胫寒则血脉凝涩，血脉凝涩则寒气上入于肠胃，入于肠胃则 胀， 胀则肠外之汁沫迫聚不得散，日以成积。卒然多饮食，则肠满，起居不节，用力过度，则络脉伤，阳络伤则血外溢，血外溢则衄血，阴络伤则血内溢，血内溢则后血，肠胃之络伤，则血溢于肠外，肠外有寒汁沫与血相搏，则并合凝聚不得散而积成矣。卒然外中于寒，若内伤于忧怒，则气上逆，气上逆则六输不通，温气不行，凝血蕴裹而不散，津液涩渗，着而不去，其积皆成矣。</strong></p><p>此举外感、内伤皆能成积者也。厥气生于足， 生胫寒者，外邪受于足经也， ，犹闷闷也，因足三阴经脉上行入腹者，由是而血脉凝涩，内传肠胃而成积。盖邪从外入内，从上而下者，前文已明，此又申说邪从下受，及由内伤七情饮食者。若卒然多饮食，及起居不节，用力过度，以致络伤，血溢肠外，占寒汁沫凝聚而成积。又有外中寒邪，内伤忧怒，则气上逆而六输不通，六输者，六腑转输之经脉也，腑为阳，输不通，故温气不行，血凝不散，津液涩而不流，旁渗留着而皆成积，此由外感兼内伤者也。盖阳络浮浅而阳气上升，故络伤则血外溢而吐衄，阴络深沉而阴气下降，故络伤则血内溢而便血，血既离经，则必与肠外汁沫相搏，及其成积，或著于阴，或著于阳，或腑，或脏，皆有外证可验，如前后文之所明者，已详尽矣。</p><p>论治法</p><p><strong>帝曰∶其生于阴者，奈何？岐伯曰∶忧思伤心；重寒伤肺；忿怒伤肝；醉以入房，汗出当风，伤脾；用力过度，若入房汗出，则伤肾。此内外三部之所生病者也。帝曰∶治之奈何？岐伯曰∶察其所痛，以知其应，有余不足，当补则补，当泻则泻，毋逆天时，是谓至治。</strong></p><p>此总结上文之义也。上言多饮食，及起居不节、内伤忧怒等，皆病之生于阴者，此又详所伤之由，以分五脏也。重寒者，外感寒邪，内伤寒饮食也。外感则有风雨寒暑之异，内伤则有饮食七情之分，五脏六腑，经络浅深，皆当辨别，以要言之，不出内外三部之所生病者也。治之必先审其所因所痛之状，如上文所云，以知其内外之应，而积之所在，再辨其虚实寒热，以施补泻之法，顺天时寒热温凉，阴阳升降之序，而调其气血，通其经脉，和其脏腑，是谓至善之治也。</p><p>肠胃积聚</p><p><strong>《灵枢·五变篇》帝曰∶人之善病肠中积聚者，何以候之？少俞曰∶皮肤薄而不泽，肉不坚而淖泽，如此则肠胃恶，恶则邪气留止，积聚乃伤。脾胃之间，寒温不次，邪气稍至，蓄积留止，大聚乃起。</strong></p><p>皮肤薄弱而乏色泽，其肺虚可知；肉不坚实而淖泽，淖泽者，柔软如污泥，其脾虚可知。肠胃者，肺脾之腑也，其脏虚，腑必恶劣，而浊邪之气留止积聚，乃伤之也。脾胃之间又寒温不调，由是稍感其邪，即与所蓄之积留止不行，遂大聚而成患也。</p><p>息积</p><p><strong>《素问·奇病论》帝曰∶病胁下满，气逆，二三岁不已，是为何病？岐伯曰∶病名息积，此不妨于食，不可灸刺，积为导引服药，药不能独治也。</strong></p><p>一呼一吸名一息，息根于脐中，与胁下相近，其有涎沫郁而成痰，随息积于络脉经膜之间，以致胁满气逆，病名息积也。其腑气通利转动，故不妨于食。以积僻处肉内膜间，故久不愈而不可针灸。针灸止能通经气，不能去积，须叠为按摩导引之法，而兼服药，药亦不能独治也。</p><p>伏梁</p><p><strong>帝曰∶人有身体髀股 皆肿，环脐而痛，是为何病？岐伯曰∶病名伏梁，此风根也。其气溢于大肠，而著于肓，肓之原在脐下，故环脐而痛也。不可动之，动之为水溺涩之病也。</strong></p><p>有形之邪，内伏横亘如梁，故名伏梁。盖一身皆肿为风，风邪与气血胶结成形而内伏，为风肿之根也。因其邪气溢于大肠，滞著于肓，肓之原在脐下，故环脐而痛也。动之者，谓用针以动经气，不能抉其根，反使邪气溢于膀胱，以成蓄水溺涩之病，则当用药内治可知。然所谓病入膏肓，其危重亦可想见矣。</p><p><strong>《素问·腹中论》帝曰∶病有少腹盛，上下左右皆有根，此为何病？岐伯曰∶病名伏梁。帝曰∶何以得之？岐伯曰∶裹大脓血，居肠胃之外，不可治，治之每切按之致死。帝曰∶何以然？岐伯曰∶此下则因阴，必下脓血；上则迫胃脘生膈，挟胃脘内痈。此久病也，难治。居齐上为逆，居齐下为从，勿动亟夺。论在《刺法》中。</strong></p><p>此亦名伏梁者，以其同前证之形状，而病邪有异，但少腹盛而身不肿也。然其邪积裹大脓血，成肠胃痈，病已危害，故不可切按治之，每切按致死也。此在下因近二阴，必有脓血下出，若居脐上，迫胃脘而生于膈，则近心肺，而脓血不得下出，故为逆，居脐下为从也。治之勿可妄动而亟攻夺，亦可设法导其脓血下行而已。考《刺法论》并无伏梁证，未知其故。《灵枢·经筋篇》曰∶手少阴之筋，其病内急，心承伏梁。其成伏梁，吐脓血者，死不治。其义大同。</p><p>胃脘痈</p><p><strong>《素问·病能论》帝曰∶人病胃脘痈者，诊当何如？岐伯曰∶诊此者，当候胃脉。其脉当沉细，沉细者气逆，逆者人迎甚盛，甚盛则热，人迎者，胃脉也，逆而盛，则热聚于胃口而不行，故胃脘为痈也。</strong></p><p>此言胃脉沉细者，右关之脉也。两手之脉名寸口而主阴，以其气出于脏也；人迎者，结喉两旁胃经之动脉也，主阳，以其气出于腑也。右关沉细者，胃中阴血瘀结，遏其脏气也，阴血瘀结，与阳相格，而阳气逆甚，故人迎脉盛而热聚胃口，血结成痈。成痈必有胀痛之证，热聚必有燥渴之证，而右关之脉反沉细似虚，故必诊人迎，方知其阳逆热聚而成痈也。</p><p>肥气伏梁息贲奔豚</p><p><strong>《灵枢·邪气脏腑病形篇》曰∶心脉微缓为伏梁，在心下，上下行，时唾血；肺脉滑甚为息贲，上气；肝脉微急为肥气，在胁下，若复杯；肾脉微急为沉厥奔豚，足不收，不得前后。</strong></p><p>此明脏积而缺脾脏，或有脱简也。脉象模糊无力名微，言微缓、微急等者，以营血瘀积，气不得达也；滑甚者，以肺主气，血结而气逆动也，故曰上气，名息贲，即喘息也；胁下肝经所行之部也；沉厥者，其气沉伏而厥逆，故突然自下上冲，乃名奔豚；足不收者，足少阴经脉强急，足不能曲也；二便为肾之门户，肾积气闭，故不得前后便也。《难经》言五脏之积∶肝曰肥气，心曰伏梁，脾曰痞气，肺曰息贲，肾曰奔豚。谓在脏名积，止而不移；在腑名聚，消长不常。其所论皆发明《灵》、《素》未发之义，当体究之。后贤因而制五积丸诸法，亦甚善也。</p></div></div><div class="post-meta meta-tags"><ul class=clearfix><li><a>'灵素','节注','类编'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/84cdb2dc.html alt=《灵素节注类编》格阳关阴脉和脉应四时阴阳 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/84cdb2dc.html title=《灵素节注类编》格阳关阴脉和脉应四时阴阳>《灵素节注类编》格阳关阴脉和脉应四时阴阳</a></li><hr><li><a href=../../cn/%E7%A7%91%E5%AD%A6/e2e78f29.html alt=《灵素节注类编》：脉候部位和脉象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/e2e78f29.html title=《灵素节注类编》：脉候部位和脉象辨病>《灵素节注类编》：脉候部位和脉象辨病</a></li><hr><li><a href=../../cn/%E7%A7%91%E5%AD%A6/ee19fb5f.html alt=《灵素节注类编》：外感内伤总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/ee19fb5f.html title=《灵素节注类编》：外感内伤总论>《灵素节注类编》：外感内伤总论</a></li><hr><li><a href=../../cn/%E7%A7%91%E5%AD%A6/36c3fdf3.html alt=《灵素节注类编》：阴阳脏腑总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/36c3fdf3.html title=《灵素节注类编》：阴阳脏腑总论>《灵素节注类编》：阴阳脏腑总论</a></li><hr><li><a href=../../cn/%E7%A7%91%E5%AD%A6/913876f.html alt=《灵素节注类编》：运气要略缘起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/913876f.html title=《灵素节注类编》：运气要略缘起>《灵素节注类编》：运气要略缘起</a></li><hr><li><a href=../../cn/%E7%A7%91%E5%AD%A6/fba441d.html alt=《灵素节注类编》：诸风病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/fba441d.html title=《灵素节注类编》：诸风病证>《灵素节注类编》：诸风病证</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>