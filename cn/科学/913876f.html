<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：运气要略缘起 | 极客快訊</title><meta property="og:title" content="《灵素节注类编》：运气要略缘起 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/913876f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/913876f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/913876f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/913876f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/913876f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/913876f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/913876f.html><link rel=canonical href=https://geekbank.cf/tw/%e7%a7%91%e5%ad%a6/913876f.html><meta property="article:published_time" content="2020-10-29T21:01:53+08:00"><meta property="article:modified_time" content="2020-10-29T21:01:53+08:00"><meta name=Keywords content><meta name=description content="《灵素节注类编》：运气要略缘起"><meta name=author content="极客快訊"><meta property="og:url" content="/cn/%E7%A7%91%E5%AD%A6/913876f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：运气要略缘起</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>运气要略缘起</h1><p>余本浅学，而于医道略窥阴阳五行之端，至于主客运气，流行变化，微妙无穷，所谓白首纷如者也。明时有新安汪石山、汪心谷，集《要览》，颇简明易读，辑于徐东皋《古今医统》中。曩承前辈湖南楚竹园先生又授余是篇，云系乾隆年间高隐张姓者所编，余读之，与汪本大同，而加客气升降图说，按年分列主病、脉候等，尤为精简，使后学易于记诵，余故不揣愚昧，略加修节，校录以殿斯集。惜乎张公之名不传，未能表彰，然其书存则人存，亦可以无憾矣。</p><p><strong>会稽后学章 楠谨识</strong></p><p>运气提纲</p><p>尝读《内经》至《天元纪》论七篇，推申运气，元蕴难窥，未尝不废书三叹也。斯天地之纪纲，变化之渊源，非通于《大易》、《洪范》、历元、律法之说者，其敢横心以解，矢口而谈哉！无惑乎当今之人，置而弗讲久矣。先哲有言曰∶不明五运六气，检遍方书何济。故弗医则可，业已志医，反掌生杀，能不猛畏。博学多闻，沉思力索，神将通我，幸勿惮焉。然知天知地，必先知人。丹溪曰∶先识病机变化处治。纯攻运气，恐流于马宗素之徒，妄谓某年生人，于某日病于某经，用某药，某日当瘥，某日当危，悖乱经旨，涉于怪僻。兹特撮其大纲，提其切要，令学人忻其简便，为行远登高之自。至于穷神达变，则《内经》而下，代有发明，其可以是为画耶！</p><p>五运者，金木水火土也；六气者，风寒暑湿燥火也。合十干为五运，如甲己合为土运，乙庚合为金运，丙辛合为水运，丁壬合为木运，戊癸合为火运是也。对十二支为六气，如子与午对，俱为君火；丑与未对，俱为湿土；寅与申对，俱为相火；卯与酉对，俱为燥金；辰与戌对，俱为寒水；巳与亥对，俱为风木是也。运乃五年一周，气则六期环会。五运有太过，有不及，有平运，有大运，有主运，有客运。太过者，甲丙戊庚壬五阳干也；不及者，乙丁己辛癸五阴干也。太过之年，大寒前十三日交，名曰先天；不及之年，大寒后十三日交，名曰后天。平运者，司天与运同气也。或太过，而司天克气；或不及，而年支相合，谓之岁会。或月干与之相符，或交初气，日干时干，与之相合，谓之干德符。值之者，物生脉应，无相后先，皆平运也。正大寒日交，名曰齐天。大运者，本年年干也。主运者，每年皆以木运，从大寒日始，以次相生，至水而终，每运各主七十二日另五刻，岁岁皆然者也。客运者，假如甲己年，即以土起运，亦从大寒日始，以次相生，至火而终，每运亦主七十二日另五刻，此逐岁变迁者也。六气有司天，有在泉，有正化，有对化，有主气，有客气。正化者，午未寅酉辰亥之年也。对化者，子丑申卯戌巳之年也。正司化令之实，对司化令之虚。又以子午卯酉为一律，子午君火司天，则必卯酉燥金在泉，寅申巳亥为一律，辰戌丑未为一律，例皆同也。主气者，每年皆以木气从大寒日始，以次相生，至水气而终，每气各主六十日奇八十七刻半，岁岁皆然也。客气者，以本年年支后第三支起运，即如子年，子后第三支是戌，戌属水，就以水气从大寒日始为初之气，即在泉左间也；木为二之气，即司天右间也；火为三之气，即司天火气也；土为四之气，即司天左间也；热为五之气，即在泉右间也；金为终之气，即在泉燥金也。每气各主六十日奇八十七刻半，每年一易者也。以客加主，客胜主，则从；主胜客，则逆。凡司天主岁半以前，在泉主岁半以后，此客气之大者，加于主气之上也。司天居上，在泉居下，运气居中。或司天克运、生运，以上临下为顺，顺分生克之殊；或运克司天、生司天，以下临上为逆，逆有大小之异。其中有司天与运同者，名曰天木符。年支与运合者，名曰岁会。在泉与运同者，名曰同天金符。运与在泉合者，名曰同岁水会。司天与运与气三合者，名曰太乙天符。天符为执法，中执法者，其病速而危；岁会为行令，中行令者，其病徐而持；太乙天符为贵人，中贵人者，其病暴而死。嗟乎！风寒暑湿燥火者，天之阴阳，三阴三阳上奉之；木火土金水者，地之阴阳，生长化收藏下应之。戊己，土也，然化气必以五，故甲己化土，而居其首；土生金，故乙庚次之；金生水，故丙辛次之；水生木，故丁壬次之；木生火，故戊癸次之。</p><p>此化气之序也。五行各一，而火独君相二者，上应乎天之六气也。盖木旺于东，火旺于南，金旺于西，水旺于北，而土旺于四维，戊附于戌而在干，己附于辰而在巽，未之对冲在丑，而丑未属坤艮之乡，故辰戌丑未，寄旺之位也。假如太角之化，为启拆，而变为摧拉；太征之化，为暄燠，而变为炎烈，正化之气也；少角木气不足，清胜而热复；少征火气不足，寒胜而雨复，邪化之复也。寒甚而阳焰，为火郁，热甚而凄清，为金郁，抑而不足也。</p><p>水郁而发，则为冰雹；土郁而发，则为飘骤，郁而怒起也。风淫所胜，则克太阴；热淫所胜，则克阳明，侮其所胜也。相火之下，水气承之；湿土之下，风气承之，亢则制也。摧拉之变不应，普天悉皆大风；炎烈之变不应，薄海悉皆燔灼；清气之胜不应，宇宙无不明洁；雨气之复不应，山泽无不蒸溽。圣人反复谆谆，盖欲人法于阴阳，和于术数，勿为运气所中也。即使偶中，亦知其受病之因，不令妄投药饵，而有夭伤之叹耳。凡主客之气，皆能致疾，下为主气，上为客气。经曰∶木位之主，其泻以酸，其补以辛；厥阴之客，以辛补之，以酸泻之，以甘缓之。火位之主，其泻以甘，其补以咸；少阴之客，以甘泻之，以酸软之；少阳之客，以咸补之，以甘泻之，以咸软之。土位之主，其泻以苦，其补以甘；太阴之客，以甘补之，以苦泻之，以甘缓之。金位之主，其泻以辛，其补以酸；阳明之客，以酸补之，以辛泻之，以苦泄之。水位之主，其泻以咸，其补以苦；太阳之客，以苦补之，以咸泻之，以苦坚之，以辛润之。凡客胜，泻客补主；主胜，泻主补客。而本经更有六气司天、在泉淫胜之治法，有司天、在泉反胜之治法，有岁运上下所宜药食之治法。而五运之中，又必折其郁气，先取化源。</p><p>故化子以为太阳司天，取九月为水之源；阳明司天，取六月为金之源；少阴、少阳司天，取三月为火之源；太阴司天，取六月为土之源；厥阴司天，取年前十二月为木之源。经曰∶无失天信，无逆气宜，无翼其胜，无赞其复，是为至治者此也。夫人禀五行之气而生，亦从五行之数而尽。故王冰曰∶苍天布气，尚不越乎五行，人在气中，岂不应乎天道。随气运阴阳之盛衰，理之自然也。经曰∶不知年之所加，气之盛衰，虚实之所起，不可以为工矣。虽然，气运之理，亦有不可泥者，如肝木素虚，脾土太盛，运值太角，肝气稍实，脾气方平，五脏显然；又内外两因，随时感触，虽当太过之运，亦有不足之理；不及之运，亦多有余之患，倘专泥运气，能无实实虚虚，损不足而益有余乎？况岁气之在大地，亦有反常之时，故冬有非时之温，夏有非时之寒，春有非时之燥，秋有非时之暖，犯之者病。又如春气西行，秋气东行，夏气北行，冬气南行。卑下之地，春气常存；高阜之境，冬气常在。天不足西北而多风，地不满东南而多湿。又况百里之内，晴雨不同，千里之外，寒暄各别，方土不齐，而病亦因之，此皆法外之遗也。善言运气者，随机观变，方得古人未发之旨，幸毋胶执，而为程、马之续也。</p><p>五天五运图解</p><p>此太古占天之始，察五气，纪五天，而所立五运也。五天五气者，谓望气之时，见丹天之火气，经于牛女璧奎四宿之上，下临戊癸之方，此戊癸之所以为火运也。 天之土气，经于心尾角轸四宿之上，下临甲己之方，此甲己之所以为土运也。苍天之木气，经于危室柳鬼四宿之上，下临丁壬之方，此丁壬之所以为木运也。素天之金气，经于亢氐昴毕四宿之上，下临乙庚之方，此乙庚之所以为金运也。元天之水气，经于张翼娄胃四宿之上，下临丙辛之方，此丙辛之所以为水运也。是知五运之化，莫不有所由从，盖已肇于开辟之初矣。详《太史天元册文》，及《天元纪大论》中。</p><p>五运图解</p><p>自太始初分，阴阳析位，虽五运之象，昭于五天，然尚有月建之法，及十二肖之说，则立运之法，因是又一理。</p><p>月建者，单举正月为法。如甲己之岁，正月首建丙寅，丙者火之阳，火生土，故甲己为土运；乙庚之岁，正月首建戊寅，戊者土之阳，土生金，故乙庚为金运；丙辛之岁，正月首建庚寅，庚者金之阳，金生水，故丙辛为水运，丁壬之岁，正月首建壬寅，壬者水之阳，水生木，故丁壬为木运；戊癸之岁，正月首建甲寅，甲者木之阳，木生火，故戊癸为火运。此五运生于正月之建者也。</p><p>十二肖者，谓十二宫中，惟龙善变，而属辰位，凡十干起甲，但至辰宫，即随其所遇之干，而与之俱变矣。</p><p>如甲己干头，起于甲子，至辰属戊，戊为土，此甲己之所以化土也；乙庚干头，起于丙子，至辰属庚，庚为金，此乙庚之所以化金也；丙辛干头，起于戊子，至辰属壬，壬为水，此丙辛之所以化水也；丁壬干头，起于庚子，至辰属甲，甲为木，此丁壬之所以化木也；戊癸干头，起于壬子，至辰属丙，丙为火，此戊癸之所以化火也。</p><p>此又五运之遇龙而变者也。</p><p>又一说谓甲刚木，克己柔土为夫妇，而成土运；乙柔木，嫁庚刚金，而成金运；丁阴火，配壬阳水，而成木运；丙阳火，娶辛柔金，而成水运；戊阳土，娶癸阴水，而成火运。</p><p>此三说者，义各不同，今并存之，以备参校。</p><p>运气总论</p><p>太极肇分，而有阴阳。阴阳者，天地之道也，万物之纲纪，变化之父母，生杀之本始，神明之府藏也。</p><p>纲纪，谓生长化成收敛之纲纪也；父母，谓万物形之先也；本始，谓生杀皆因之而有也。夫有形禀气，而不为五运阴阳所摄者，未之有也。所以造化不极，能为万物先化之元始者，何也？以具是神明之育故也。</p><p>合散不测，生化无穷，非神明无能也。</p><p>故物生谓之化，物极谓之变，阴阳不测谓之神。然天地者，万物之上下也；左右者，阴阳之道路也；水火者，阴阳之征兆也；金木者，生成之始终也。</p><p>阴阳五行，流为十干五化之运，寒暑燥湿风火之气，周流天地间，而为万物之原，人则禀其精，而囿于两间，所以具五脏六腑，以应五运六气之数也。</p><p>五运者，金木水火土也。</p><p>木言阳气触地而生，火言烁然盛而变化万物，金言阴气禁止万物而收敛，水言润养万物，土言含吐万物，将生者出，将死者归。</p><p>六气者，风火暑湿燥寒也。</p><p>六气皆有一化也。木化风，主于春，阳气鼓舞，为天号令；君火化热，主于春末夏初，行暄淑之令，而不行灾暑，君德也；相火化暑，主于夏，炎暑大行；金化清燥，清凉乃行，金为丙妇，带火之气，故燥也；水化寒，严凛乃行；土化湿，与土润溽，暑湿化行也。盖湿则土生，干则土死，泉出于地中，湿化信矣。</p><p>圣人仰观，五天云色。 天之气，经于中央，临甲己之位，立为土运；素天之气，经于西方，临乙庚之位，立为金运；元天之气，经于北方，临丙辛之位，立为水运；苍天之气，经于东方，临丁壬之位，立为木运；丹天之气，经于南方，临戊癸之位，立为火运。此五气之色，上经二十八宿，下应十二分位，所以古人占天望气，则和气与灾疫应在何方，了然预知之矣。</p><p>凡占当于正月初一日，若看太过之纪，寅初看；不及之纪，寅末看；平治之纪，寅正看。法如苍气为风，丹为热， 为湿，素为燥，黑为寒，其气之色有兼见者，又当分其微甚而推之。</p><p>天干取运，地支取气。天干有十，配合则为五运；地支十二，对冲则为六气。所以然者，天有阴阳，地亦有阴阳。</p><p>天有阴，故能降；地有阳，故能升。</p><p>天以阳生阴长，地以阳杀阴藏。</p><p>生长者，天之道；藏杀者，地之道。天阳主生，故以阳生阴长；地阴主杀，故以阳杀阴藏。</p><p>阳中有阴，阴中有阳。</p><p>人在气交之中，身半以上，天之分也，天气主之，身半以下，地之分也，地气主之。其生五，其气三，三而成天，三而成地，三而成人，三而三之则为九，九九制会，故生九窍、九藏而应之也。天有三百六十五日，人有三百六十五骨节。天有五行御五位，以生寒暑燥湿风；人有五藏化五气，以生喜怒忧思恐。在天为元，玄生神；在人为道，道生智；在地为化，化生五味。神在天为风，在地为木，在人为怒；神在天为热，在地为火，在人为喜；神在天为湿，在地为土，在人为思，神在天为燥，在地为金，在人为忧；神在天为寒，在地为水，在人为恐。寒暑五气更立，各有所先，非其位，则邪当其位。</p><p>阴阳之神，不可得而见也，支干之迹，可得而求之也。</p><p>天地阴阳以象，不以数推，惟凭支干，则可测焉。天气始于甲，地气始于子，天地相合，则为甲子，故甲子者，干支之始也；天气终于癸，地气终于亥，天地相合，则为癸亥，故癸亥者，干支之末也。阴阳相间，刚柔相须，是以甲子之后，乙丑继之，壬戌之后，癸亥继之，三十年为一纪，六十年为一周。有主运焉，有客运焉，有主气焉，有客气焉，主运主气，万载而不易，客运客气，每岁而迭迁。</p><p>自干支兄弟次序言之∶甲乙，东方木也。</p><p>甲者，草木始甲而出；乙者，阳尚屈乙。</p><p>丙丁，南方火也。</p><p>丙乃万物炳然，着见而强；丁适阳强，与阴气相丁。</p><p>戊己，中央土也。</p><p>戊，阳土也，万物生而出之，万物伐而入之；己，阴土也，无所为而得己者也。</p><p>庚辛，西方金也。</p><p>庚乃阳更而续，辛乃阳极于此而更辛也。</p><p>壬癸，北方水也。</p><p>壬乃阳气生之，任壬而为胎，与子同意；癸乃万物闭藏，怀孕于其下，揆然萌芽，天之道也。</p><p>故木为初之运，火为第二运，土为第三运，金为第四运，水为第五运，此主运也。</p><p>诗曰∶大寒木运始行初，清明前三火运居，芒种后三土运是，立秋后六金运推，立冬后九水运伏，周而复始万年如。或问木火土金水，天道左旋，自然之序也，然君火生土，土能复生相火，火复生金，其义何在？</p><p>盖相火非土不成，未见虚空能聚火，金在矿非火不能 出，所以河图火七居西，金九居南，互显其成也。须知五行六气，总一气也。故木焚则为火，绞则为水；石击则为火，熔则为水；洲澶之内，江河竞流；大海之中，火光常起；皆情之本有也，又何疑土中火、火中金乎。</p><p>自其夫妇配合言之∶甲与己合而化土，乙与庚合而化金，丙与辛合而化水，丁与壬合而化木，戊与癸合而化火。故甲己之年，土运统之；乙庚之岁，金运统之，丙辛之岁，水运统之，丁壬之年，木运统之；戊癸之岁，火运统之，此客运也。</p><p>假如甲己年，甲为土运，初之运，即土也；土生金，二之运，即金也；金生水，三之运，即水也；水生木，四之运，即木也；木生火，五之运，即火也。每一运，各主七十二日另五刻，此天干在上为阳，所以主乎运也。</p><p>又以地支循环次序言之∶寅卯属春，木也。</p><p>寅者，演也，正月阳上阴下，律管飞灰以候之，可以述事之始也；卯者，茂也，二月阳气盛而孳茂也。</p><p>巳午属夏，火也。</p><p>巳者，起也，四月正阳无阴，物毕尽而起；午者，长也，五月阳尚未尽，阴始生，而为生物皆长大也。</p><p>辰戌丑未属四季，土也。</p><p>辰者，震也，三月，阳已过半，万物尽震而长；戌者，灭也，九月，万物皆衰减矣；丑者，纽也，阴尚执而纽之，十二月，始终之际也；未者，味也，六月，物成而有味也。</p><p>申酉属秋，金也。</p><p>申者，身也，七月，物体皆成也；酉者， 也，八月，万物皆 缩收敛。</p><p>亥子属冬，水也。</p><p>亥者，劾也，十月阴气劾杀万物，此降之道也；子者，北方寒水阴位，一阳肇生之始，故阴极则阳生，壬而为胎，十一月是也。</p><p>故风为初之气，火为二之气，暑为三之气，湿为四之气，燥为五之气，寒为终之气，此主气也。</p><p>诗曰∶大寒厥阴气之初，春分君火二之隅，小满少阳分三气，大暑太阴四相呼，秋分阳明五位立，小雪太阳六之余。</p><p>自其对冲定位言之∶子对午，而为少阴君火；丑对未，而为太阴湿土；寅对申，而为少阳相火；辰对戌，而为太阳寒水；巳对亥，而为厥阴风木。</p><p>故子午之岁，君火主之。</p><p>君火司午火，本热而其气当午位，阴生之初，故标寒，而属少阴也。</p><p>丑未之岁，湿土主之。</p><p>主应长夏未之位，未乃午之次，故曰太阴。</p><p>寅申之岁，相火主之。</p><p>相火司子寅，寅乃丑之次，故曰少阳。</p><p>卯酉之岁，燥金主之。</p><p>金居兑方，在人主于肺，居膈上阳位，金必待阳而后发，故曰属阳明也。</p><p>辰戌之岁，寒水主之。</p><p>水居北方子位，水本寒，而其气当阳生之初，故标热，而属太阳也。</p><p>巳亥之岁，风木主之。</p><p>木居东方震，在人主于肝，处膈下阴位，木必待阴而后生，故属厥阴。</p><p>此客气也。</p><p>诗曰∶子午少阴君火天，阳明燥金应在泉，丑未太阴湿土上，太阳寒水两连绵，寅申少阳相火旺，厥阴风本地中联，卯酉却与子午反，辰戌巳亥倒皆然。如卯酉年司天，即子午年在泉，卯酉年在泉，即子午年司天，辰戌年与丑未年倒，巳亥年与寅申年倒。假令子午年少阴君火司天，阳明燥金司地。上者右行，太阴湿土为天之左间，厥阴风木为天之右间，所以面南而命其位也；下者左行，太阳寒水为地之左间，少阳相火为地之右间，所以面北而命其位也。</p><p>一气在上，一气在下，二气在左，二气在右。地之左间，为初之气。</p><p>要诀∶每年退二，便是客乡，如子司天，后二支戌，太阳寒水，为初之气，亥为二之气，子为三气，丑为四气，寅为五气，卯为六气。又逐年年辰，逐日日辰，皆名司天。</p><p>天之右间，为二之气，司天为三之气，天之左间，为四之气，地之右间，为五之气，司地为终之气，每一气主六十日八十七刻半有奇。</p><p>卯酉年∶阳明司天，少阴在泉，初气太阴，二气少阳，三气阳明，四气太阳，五气厥阴，六气少阴。辰戌年∶太阳司天，太阴在泉，初气少阳，二气阳明，三气太阳，四气厥阴，五气少阴，六气太阴。丑未年∶太阴司天，太阳在泉，初气厥阴，二气少阴，三气太阴，四气少阳，五气阳明，六气太阳。寅申年∶少阳司天，厥阴在泉，初气少阴，二气太阴，三气少阳，四气阳明，五气太阳，六气厥阴。巳亥年∶厥阴司天，少阳在泉，初气阳明，二气太阳，三气厥阴，四气少阴，五气太阴，六气少阳。</p><p>此地支在下为阴，所以主乎气也。然客运之流行也，有太过焉，有不及焉，太过之年，甲丙戊庚壬五阳干也；不及之年，乙丁己辛癸五阴干也。太过，其至先，大寒前十三日交，名曰先天；不及，其至后，大寒后十三日交，名曰后天；平气之年，正大寒日交，不先不后，名曰齐天。</p><p>申子辰年∶大寒日寅初一刻，交初之气；春分日子时末，交二之气；小满日亥时末，交三之气；大暑日戌时末，交四之气；秋分日酉时末，交五之气；小雪日申时末，交终之气，所谓一六天也。巳酉丑年∶大寒日巳初一刻，交初之气∶春分日卯时末，交二之气；小满寅时末，交三之气；大暑日丑时末，交四之气；秋分子时末，交五之气；小雪日亥时末，交终之气，所谓二六天也。寅午戌年∶大寒日申初一刻，交初之气；春分日午时末，交二之气；小满日巳时末，交三之气；大暑日辰时末，交四之气；秋分日卯时末，交五之气；小雪日寅时末，交终之气，所谓三六天也。亥卯未年∶大寒日亥初一刻，交初之气；春分日酉时末，交二之气；小满日申时末，交三之气；大暑日未时末，交四之气；秋分日午时末，交五之气；小雪日巳时末，交终之气，所谓四六天也。</p><p>客气之升降也，有正化焉，有对化焉。正化之岁，谓午未寅酉辰亥三年也；对化之岁，谓子丑申卯戌巳之年也。正化者，令之实，从本，其数生；对化者，令之虚，从标，其数成。</p><p>水一、火二、木三、金四、土五，皆以阴阳而配。若考其深义，则水生于一，天地未分，万物未成之初，莫不先见于水，故草木子实人虫胎卵未就，皆水也，及水聚而形质凝，阴阳备而后成物。故物之小而味苦者，火之兆也；物熟则甘，土之味也；甘极则淡，反本也。人禀阴阳，先生二肾，草木子实，大小虽异，其中皆有两以相合，与人肾同，是以万物非阴阳合体，则不能化生，故火曰次二。既阴阳合体，然后有春生而秋成，故次三曰木，次四曰金，水火木金，莫不因土而成，次五曰土。三阴三阳，正化者，从本生数；对化者，从标成数。</p><p>假如甲子年，甲为土运，统主一年，子为君火，专司一岁，期三百六十五日零二十五刻，正合乎周天三百六十五度四分度之一也。</p><p>周天者，天周地位，非周天之六气也，天体至圆，周遭三百六十五度四分度之一。天行健，一日一夜，周天三百六十五度四分度之一，又进过一度，日行速，健次于天，一日一夜，周三百六十五度之一，天多进一度，则日为退一度，二日天度进二，则日为退二度，积至三百六十五日四分日之一，则天所进过之度，又恰周得本数，而日所退之度，亦恰退尽本数，遂与天会，而成一年，是谓一年一周天。月行迟，一日一夜，行三百六十五度四分度之一，行不尽，比天为退了十三度有奇，至二十九日半强，恰与天相值，在恰好处，是谓一月一周天。五日成一候，三候成一气，即十五日也。三气成一节，节谓立春、春分、立夏、夏至、立秋、秋分、立冬、冬至、此八节也。三八二十四气，而分四时，一岁成矣。春秋言分者，阴阳中分，其气异也；冬夏言至者，阴阳至此而极，其气同也。天亦无候，以雨雪霜露草木之类，应期可验而测之，故曰候，言一候之日，亦五运之气相生，而直之即五日也。《书》曰∶期三百六旬又六日，以闰月定四时，成岁，其义盖即此也。</p><p>一期之中，主运以位，而相次于下；客运以气，而同流于上。客气加于主气之上，主气临于客气之下，天时所以不齐，民病所由生也。</p><p>辰戌年∶初之客气，少阳相火，加主气厥阴风木；二之客气，阳明燥金，加主气少阴君火；三之客气，太阳寒水，加主气少阳相火；四之客气，厥阴风木，加主气太阴湿土；五之客气，少阴君火，加主气阳明燥金；终之客气，太阴湿土，加主气太阳寒水。以上皆客气加于主气之上，举此二年为例。抑论主气，春温、夏暑、秋凉、冬寒。风以动之，火以温之，暑以蒸之，湿以润之，燥以干之，寒以坚之，皆天地正气之营运。惟客加于主，乃有逆从淫胜，然后春有凄风，夏有伏阴，秋有苦雨，冬有愆阳。风胜则地动，火胜则地固，暑胜则地热，湿胜则地泥，燥胜则地干，寒胜则地裂，气候不齐，疠疫时降。</p><p>六甲年，土运太过，则雨湿流行，湿病乃生，肾水受邪，治当除湿以补肾；六己年，土运不及，则木气乘旺，反见风化，风病乃行，治当益脾以平木；六丙年，水运太过，则寒气大行，寒病乃生，心火受邪，治当逐寒以补心；六辛年，水运不及，则土气乘旺，反见湿化，湿病乃行，治当补肾以除湿；六戊年，火运太过，则热气大行，热病乃生，肺金受邪，治当降火以补肺；六癸年，火运不及，则水气乘旺，反见寒化，寒病乃行，治当补心以逐寒；六庚年，金运太过，则燥气流行，燥病乃生，肝木受邪，治当清燥以补肝；六乙年，金运不及，则火气乘旺，反见热化，热病乃行，治当清肺以降火；六壬年，木运太过，则风气大行，风病乃生，脾土受邪，治当平木以补脾；六丁年，木运不及，则金气乘旺，反见燥化，燥病乃行，治当补肝以清燥。此客运之治法也。太阳寒水，治宜辛热；阳明燥金，治宜苦温；少阳相火，治宜咸寒；太阴湿土，治宜苦热；少阴君火，治宜咸寒；厥阴风木，治宜辛凉。此六气之治法也。然运气之所以有变者，气相得则和，不相得则病，又有相得而病者，以下临上，不当位也。五行相生者，谓相得；相克者，为不相得。上临下为顺，下临上为逆。</p><p>假令土临火，火临木，木临水，水临金，金临土，皆以下临上，不当位也。父子之义，子为下，父为上，以子临父，不亦逆乎。</p><p>司天克运则顺，运克司天则逆。气克运则顺，运克气则逆。运气皆相同，曰天符。</p><p>戊子、戊午、戊寅，运气皆火；丙辰、丙戌，运气皆水；己丑、己未，运气皆土；乙卯、乙酉，运气皆金；丁巳、丁亥，运气皆木。六十年中，惟此十二年天符也。又戊子，戊为火运，子为少阴，君火司天，运与司天同火，是为天符，此日得病，速而危困也；更遇当年太岁，亦是天符，或者岁会，其病尤危。</p><p>天气生运，曰顺化。</p><p>甲子、甲午、甲寅、甲申，火下生土也；壬辰、壬戌，水下生木也；乙丑、乙未，土下生金也；辛酉、辛卯，金下生水也；癸巳、癸亥，木下生火也。六十年中，惟此十二年顺化天符也。</p><p>天气克运，曰天刑。</p><p>庚子、庚午、庚寅、庚申，火下克金也；戊辰、戊戌，水下克火也；辛丑、辛未，土下克水也；丁卯、丁酉，金下克木也；己巳、辛亥，木下克土也。六十年中，惟此十二年天刑也。</p><p>运生天气，曰小逆。</p><p>壬子、壬午、壬寅、壬申，木上生火也；庚辰、庚戌，金上生水也；癸丑、癸未，火上生土也；己卯、己酉，土上生金也；辛巳、辛亥，水上生木也。子临父位，于理未当。六十年中，惟此十二年小逆也。</p><p>运克天气，曰不和。</p><p>丙子、丙午、丙寅、丙申，水上克火也；甲辰、甲戌，土上克水也；丁丑、丁未，木上克土也；癸卯、癸酉，火上克金也；乙巳、乙亥，金上克木也。六十年中，惟此十二年不和也。</p><p>运（客）临本气（主）之位，曰岁会。</p><p>子，水位也，丙子年，水运临之；午，火位也，戊午年，火运临之；卯，木位也，丁卯年，木运临之；酉，金位也，乙酉年，金运临之；辰戌丑未，土位也，甲辰、甲戌、己丑、己未，土运临之。六十年中，有此八年岁会也。又丙子日，丙为水运，子为水支，是运与支同水，乃名岁会，年月日时同，如遇此日得病，不死，但执持而徐缓，更会年月时，合天符岁会，其病尤盛。</p><p>天符岁会相合，曰太乙天符。</p><p>戊午、乙酉、己未、己丑，六十年中，惟此四年太乙天符也。又戊午日，戊为火运，午是少阴，君火司天，又是火支，乃名太乙天符，此日得病，主死。</p><p>运（客）与四孟月相同，曰支德符。</p><p>寅属木，孟春月也，壬寅年，木运临之；巳属火，孟夏月也，癸巳年，火运临之；申属金，孟秋月也，庚申年，金运临之；亥属水，孟冬月也，辛亥年，水运临之。六十年中，惟此四年支德符也。</p><p>运与交司日相合，曰干德合。</p><p>甲与己合，乙与庚合，丙与辛合，丁与壬合，戊与癸合，一年遇此，二干天地德合，亦为平气之岁也。</p><p>太过之运，加地气，曰同天符。</p><p>庚子、庚午，运同司地燥金；壬寅、壬申，运同司地风木；甲辰、甲戌，运同司地湿土。六十年中，惟此六年同天符。</p><p>不及之运，加地气，曰同岁会。</p><p>辛丑、辛未，运临司地寒水；癸卯、癸酉，运临司地君火；癸巳、癸亥，运临司地相火。六十年中，惟此六年同岁会也。</p><p>大要阳年先天时化，则己强，而以气胜实，故不胜者受邪；阴年后天时化，则己弱，而以气休衰，故胜者来克，彼克之后，必待时而复也。行复于所胜，则己不可前，故待得时，则子当旺，然后为母复仇也。</p><p>阳年太过，则传所不胜，而乘所胜；阴年不及，则所胜妄行，而所生受病。如肝木有余，则时已气盛，反薄肺金，而弃其脾土；肝木不及，则土无所畏，遂妄行，乃凌其肾水。此五行生克之理，盖胜至则伤，伤已而胜，故无常气而不息，若复而不胜，则是生意已伤，而有穷尽矣。</p><p>经曰∶亢则害，承乃制。制则生化，外列盛衰；害则败乱，生化大病。</p><p>亢者，过极而不退也。当退不退，始则灾害及物，终则灾害及己。承，犹随也，以下奉上，有防之之义焉。</p><p>制，克胜之也。制则生化者，言有所制，则六气不至于亢而为平，平则万物生，而变化无穷矣。生者，自无而有；化者，自有而无。外列盛衰者，六气分布，主位迭为盛衰，害而无所制，则败坏乖乱之政行，为灾为变，生化几乎息，而为万物之大病。大病，即灾变也。万物皆病，天地其能位乎？此亢害承制，皆莫或死，然而自不能不然者也。以天时言之，春时冬令不退，即水亢极，而害所承之木，然火为木之子，由是乘土而制水，则木得化生之令，而敷荣列秀于外；但草木生育，自有各年盛衰不同，苟无制，而木被其害，则冬入于春，生化几乎息，而为天地间之大灾变也，岂非政令败乱之极者乎？以人身言之，心火亢甚，口干发燥身热，则脾土失养，肺金受害，由是水乘而起，以复金母之仇，而制乎心火，汗出发润，口津心凉而平矣；苟肾水愈微，而不能上制，心火愈盛，而不能下退，则神去气孤，而灾害不可解矣。</p><p>又曰∶有余而往，不足随之，不足而往，有余从之，知迎知随，气可与期。</p><p>言六甲有余，己则不足，不若己则有余，若余已复除，少已复少，则天地之道变矣。</p><p>又曰∶出入废，则神机灭息；升降息，则气立孤危。故非出入，则无以生长壮老已；非升降，则无以生长收化藏。是以升降出入，无器不有，四者常守，反之，则灾害至矣。</p><p>出入者，天地之呼吸也；升降者，天地之化气也。毛羽裸鳞介，及飞走 行者，皆生气根于身中，以神为动静之主，故曰神机，金玉土石草木，皆生气根于外，假气以成之，故曰气立。根于中者，生原系天，其所动浮，神气为机发之主，故其所为也，物莫之知，是以神舍出则机息；根于外者，生源系地，故其生长化育收藏，皆造化之气所成立，故其所出也，物亦莫知，是以气止息，则造化之道绝矣。凡窍横者，皆有出入去来之气，窍竖者，皆有阴阳升降之气，往复于中，壁窗户牖，皆承来气冲击于人。阳升则井寒，阴升则井暖。以物投井，及叶坠空中，翻翻不疾，皆阴所凝也。虚管溉满，捻上悬之，水固不出，为无升气，而不能降也；空瓶小口，倾溉不入，为气不出，而不能入也。由是观之，升无所不降，降无所不升，无出则不入，无入则不出，群品之生，升降出入，生气之常也。若有出无入，有入无出，有升无降，有降无升，则反生化之常道，而神去气孤，非灾害而何？</p><p>虽然，顺逆灾眚，尽皆天之气运所为也。地在人之下，大气举之也。天六动而不息，地五静而有守。</p><p>天以六气临地，地以五位承天，然天气不加君火，以六加五，则五岁而余一气，乃君火不立岁气，但以名奉天耳，故曰君火以名，相火以位，言相火代君火而用事，故五岁而右迁。若地以五承六，则当六岁，乃备尽天元之气，故六期而循环，周而复始，五岁一周，则五行之气遍，六期一备，则六气之位周，五六相合，故三十年一纪之，则六十年矣。</p><p>推之历日，根据节交气，常为每岁之主气，又曰地气。若司天、在泉，左右两间，轮行而加主气之上者，曰天气，客气也。客岁乃行，藏中天命，主气只奉客气之天而已。客胜主则从，主胜客则逆，二者有胜而无复矣。</p><p>主胜，则泻主补客；客胜，则泻客补主。</p><p>经曰∶先立其年，以明其气。</p><p>每年先立运气，审其太过、不及，然后以地之主气为本，天之客气加临于上为标，以求六化之变。如气之胜也，微者随之，甚者制之；气之复也，和者平之，暴者夺之。皆随胜气，安其屈伏，以平为期。抑考褚氏有曰∶大挠作甲子，隶首作数，志岁月日时远近，故以当年为甲子岁，冬至为甲子月，朔为甲子日，夜半为甲子时，积一十百千万，亦有条而不紊，皆人所为也。人婴异气，疾难预拟，吾未见其是也。吁，此一偏之见也。</p><p>不知天时，非凡夫可度，人身资大化有生。</p><p>明堂诗曰∶甲胆乙肝丙小肠，丁心戊胃己脾乡，庚属大肠辛属肺，壬属膀胱癸肾藏，三焦亦向壬宫寄，胞络同归入癸方。</p><p>诗言人禀天地壬之气而生膀胱、命门，禀癸之气而生肾，禀甲之气而生胆，禀乙之气而生肝，禀丙之气而生小肠，禀丁之气而生心，禀戊之气而生胃，禀己之气而生脾，禀庚之气而生大肠，禀辛之气而生肺。此天干也，地支亦然。</p><p>又云∶肺寅卯大胃辰经，脾巳心午小未中，申膀酉肾心包戌，亥三子胆丑肝通。</p><p>观此二诗，则天地人身无时不相流通。经曰∶天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之器也。</p><p>故一气不合，不能生化。天有六气，人以三阴三阳而上奉之。</p><p>以六经言之，三阴三阳；以十二支分之，则有六阴六阳。阴从上降，生于午而极于亥，谓之六阴；阳从下起，生于子而极于巳，谓之六阳。</p><p>地有五行，人有五脏而下应之。</p><p>脏为阴而其数奇，以应五运，盖五行质具于地，而气则行于天也；腑为阳而其数偶，以应六气，盖以淫气虽降于天，而势必充于地也。</p><p>子午为天地之中正，君火位焉，手少阴心、足少阴肾居之。辰戌为七政之魁罡，寒水位焉，手太阳小肠、足太阳膀胱居之。然火从水化，水从肾至，故少阴为脏，位与太阳隔，而气相合为腑也。</p><p>太阳寒水，有子位而居于辰戌者，水伏于土田，水出地中行，故戌为六戊天门，辰为六己地户。</p><p>丑未为归藏之标本，湿土位焉，足太阴脾、手太阴肺居之。卯酉为日月之道路，燥金位焉，足阳明胃。手阳明大肠居之。然子随母居，土旺金盛，故太阴为脏，位与阳明隔，而气相合为腑也。巳亥为天地之门户，风木位焉，足厥阴肝、手厥阴心包络居之。</p><p>卯虽木之正分，为阳明燥金所居，然木生在亥，故居于亥，而对化于巳也。</p><p>寅申握生化之始终，相火位焉，足少阳胆、手少阳三焦居之。然相火寄于肝，肾胆者肝之府，心包络者肾之配，故厥阴为脏，位与少阳隔，而气相合为腑也。</p><p>少阳相火佐脾，虽有午位，君火居之，故居寅，火生于寅也。</p><p>三阴三阳，名异而体则一也。阴阳气微则谓之少，阴阳气盛则谓之太。寅为少阳，卯为阳明，辰为太阳，午为少阴，未为太阴，亥为厥阴。</p><p>南政三阴司天，则皆寸不应；三阴在泉，则皆尺不应。北政三阴司天，则皆尺不应；三阴在泉，则皆寸不应。不应者，皆为沉脉也。</p><p>此言六气以君火为尊，五运以湿土为重，故甲己土运为南政。盖土以成数，贯金木水火之运，土居中央，君尊南面而行令，余四运以臣事之，北面而受令，所以有别也。然此论其常也，若天行时病，则有不必拘者。</p><p>经曰∶天地之气，胜复之作，不形于诊也。天地以气不以位，故不当以脉诊，但以形证察之。</p><p>由此观之，经络脏腑，脉病药治，无非运气之所为也。非只一岁也，虽一时一刻之短，而五行之气莫不存；非特一物也，虽一毫一芒之细，而五行之化莫不载。上达乎天，则有五星倍减之应；下推于地，则有草木虫育之验。奈何俗医，不知医之源者，全然不识运气为何物；不知医之变者，又泥时日，执钤方以害人。要之有在天之运气，有在人之运气，天时胜，则舍人之病，而从天之时；人病胜，则舍天之时，而从人之病。张子曰∶病如不是当年气，看与何年运气同，只向某年求活法，方知都在至真中。扁鹊曰∶阴淫寒疾，阳淫热疾，风淫末疾，雨淫腹疾，晦淫惑疾，明淫心疾。经曰∶必先岁气，毋伐天和。又曰∶不知年之所加，气之盛衰，不可以为工。学人合而观之，更精于脉证，乃自得之。噫，儒之道，博约而已矣；医之道，运气而已矣。学人可不由此入门，而求其蕴奥耶！</p><p>按运气之理，在在弗遗，虽有微 ，罔不由斯，至本年时疫，尤为吃紧，即七情不齐，亦皆默范。但奥理微词，卒难解悟，非累功探索，至灵慧者，莫之能解，况鲁钝 綮，宁敢窥其藩篱哉！是篇删其繁芜，为下学楷梯，以免其浩汗之苦。高博者，有完义具于胸中，视兹筌蹄，几同咀雪，知我罪我，其在斯乎。</p><p>六十年运气相临之例</p><p>运气相同，名曰天符。</p><p>天气生运，名曰顺化。</p><p>天气克运，名曰天刑。</p><p>运生天气，名曰小逆。</p><p>运克天气，名曰不和。</p><p>六甲年土运∶甲子、甲午、甲寅、甲申，火下生土，顺化；甲辰、甲戌，土上克水，不和。</p><p>六己年土运∶己丑、己未，运气皆土，天符；己卯、己酉、土上生金，小逆；己巳、己亥，木下克土，天刑。</p><p>六乙年金运∶乙丑、乙未，土下生金，顺化；乙卯、乙酉、运气皆金，天符；乙巳、乙亥，金上克木，不和。</p><p>六庚年金运∶庚子、庚午，庚申，火下克金，天刑；庚辰、庚戌，金上生水，小逆。</p><p>六丙年水运∶丙子、丙午、丙寅、丙申，水上克火，不和；丙辰、丙戌，运气皆水，天符。</p><p>六辛年水运∶辛丑、辛未，土下克水，天刑；辛卯、辛酉，金下生水，顺化；辛巳、辛亥，水上生木，小逆。</p><p>六丁年木运∶丁丑、丁未，木上克土，不和；丁卯、丁酉、金下克木，天刑；丁巳、丁亥，运气皆木，天符。</p><p>六壬年木运∶壬子、壬午、壬寅、壬申、木上生火，小逆；壬辰、壬戌，水下生木，顺化。</p><p>六戊年火运∶戊子、戊午、戊寅、戊申，运气皆火，天符；戊辰、戊戌，水下克火，天刑。</p><p>六癸年火运∶癸丑、癸未，火上生土，小逆；癸卯、癸酉，火上克金，不和；癸巳、癸亥，木下生火，顺化。</p><p>司天在泉左右间</p><p>间气之设，逐年轮行，原为客气言之，若主气，则上下左右，俱一定不移。</p><p>子午君火司天，卯酉燥金在泉，寅申相火在泉右间，辰戌寒水在泉左间，丑未湿土司天左间，巳亥风木司天右间。子午二年∶太阳为初气，厥阴为二气，少阴为三气，太阴为四气，少阳为五气，阳明为终气。</p><p>卯酉燥金司天，子午君火在泉，巳亥风木在泉右间，丑未湿土在泉左间，辰戌寒水司天左间，寅申相火司天右间。</p><p>卯酉二年∶太阴为初气，少阳为二气，阳明为三气，太阳为四气，厥阴为五气，少阴为终气。</p><p>寅申相火司天，巳亥风木在泉，辰戌寒水在泉右间，子午君火在泉左间，卯酉燥金司天左间，丑未湿土司天右间。</p><p>寅申二年∶少阴为初气，太阴为二气，少阳为三气，阳明为四气，太阳为五气，厥阴为终气。</p><p>巳亥风木司天，寅申相火在泉，丑未湿土在泉右间，卯酉燥金在泉左间，子午君火司天左间，辰戌寒水司天右间。</p><p>巳亥二年∶阳明为初气，太阳为二气，厥阴为三气，少阴为四气，太阴为五气，少阳为终气。</p><p>丑未湿土司天，辰戌寒水在泉，卯酉燥金在泉右间，巳亥风木在泉左间，寅申相火司天左间，子午君火司天右间。</p><p>丑未二年∶厥阴为初气，少阴为二气，太阴为三气，少阳为四气，阳明为五气，太阳为终气。</p><p>辰戌寒水司天，丑未湿土在泉，子午君火在泉右间，寅申相火在泉左间，巳亥风木司天左间，卯酉燥金司天右间。</p><p>辰戌二年∶少阳为初气，阳明为二气，太阳为三气，厥阴为四气，少阴为五气，太阴为终气。</p><p>司天为三气，在泉为终气，司天左间为四气，右间为二气，在泉右间为五气，左间为终气。</p><p>五运主病</p><p>木运∶诸风掉眩，皆属肝木。掉摇也，眩昏乱眩晕也。风而头目眩晕，风木旺必是金衰不能制木，木复生火，风属阳，阳主乎动，两动相搏为眩晕。春夏风火相搏，多起旋风，或乘舟、跃马、登车、环舞而眩晕，其动不止，左右纡曲，曲直动摇，风之用也。</p><p>火运∶诸痛痒疮疡，皆属心火。</p><p>土运∶诸湿肿满，皆属脾土。诸湿者，地之体也。土湿极盛者，则痞湿肿满之候生焉，故无湿亦然。</p><p>金运∶诸气 郁病痿，皆属肺金。 郁， 满奔迫也。肺主气，气为阳，主轻清而升，故肺主上部，则 满奔迫，不能上升也。痿者，手足痿弱，无力以运动也，由肺金本燥，燥之为疾，血液衰少，不能荣养百体，故秋金旺，雾气 育，而草木萎落也。</p><p>水运∶诸寒收引，皆属肾水。收敛引急，寒之用也，故冬寒则拘缩。</p><p>六气主病</p><p>厥阴风木∶诸暴强直、肢痛、里急、筋缩、软戾，属风木之气。</p><p>少阴君火∶诸病喘、呕、吐酸、暴注下迫、转筋、小便混浊、腹胀如鼓之有声、痈、疽、痨、疹、瘤、气、结核、吐下霍乱、瞀郁、肿胀、鼻寒鼽衄、血溢、血泄、淋闭、身热、恶寒、战 、惊或悲哭、谵妄、衄 血污，皆属君火之气。</p><p>太阴湿土∶诸痉强直、积饮、痞隔、吐下霍乱、痿、厥、中满、体重、 肿肉如泥，按之不起，属湿土之气。</p><p>少阳相火∶诸热瞀螈、筋惕惕悸动、搐搦、螈 、暴 、冒昧、躁扰狂越、骂詈惊骇、 肿、酸疼、气逆上冲、禁 、如丧神守、嚏、呕、疮疡、喉痹、耳鸣及聋、呕涌、溢食不下、目昧不明、暴注 螈、暴病暴死，皆属相火之气。</p><p>阳明燥金∶诸涩枯涸、干劲皱揭，属燥金之气。</p><p>太阳寒水∶诸病上下水液出，澄彻清冷，不利清白、吐利腥秽、 瘕、坚痞、 疝、腹满急痛、食已不饥、屈伸不便、厥逆禁固，皆属寒水之气也。</p><p>凡有余不足之气，至而不至，与未至而至者，皆因初之气早迟各十三日也。其余五气，皆因之早迟俱同。</p><p>六气分主定期，但以大、分、小三字记。以盖大寒、暑为初、四之气，春、秋分为二、五之气，小满、寒为三、终之气也。是一气管六十日有奇。</p><p>诀云∶病如不是当年气，看与何年运气同。便向某年寻活法，方知都在至真中。</p><p>人犯邪气，发之早迟不同，故当看其病与何年运气相同，斯治之无不得也。</p><p>天干本属（图缺）</p><p>天干化气</p><p>甲、己化土，乙、庚化金，丙、辛化水，丁、壬化木，戊、癸化火。</p><p>地支本属</p><p>亥、子水，寅、卯木，巳、午火，申、酉金，辰、戌、丑、未土。</p><p>五音本属</p><p>宫∶土（申也，土为中，为建极）。</p><p>商∶金（强也，象金性之坚强）。</p><p>角∶木（触也，阳气触动而生）。</p><p>征∶火（止也，物盛则止也）。</p><p>羽∶水（舒也，阳气复，万物舒）。</p><p>阳为太，阴为少。</p><p>黄钟八十一弦，太簇七十六数，姑洗六十四数，林钟五十四数，南吕四十八数。</p><p>春∶角木；夏∶征火；长夏∶宫土；秋∶商金；冬∶羽水。</p><p>五运有三</p><p>一、大运∶以本年天干化气为主。</p><p>一、主运∶春角木，夏征火，长夏宫土，秋商金，冬羽水。甲乙丙壬癸五年从太角起，太生少，少生太，起于角；丁戊己庚辛五年从少角起，少生太，太生少，终于羽。</p><p>一、客运∶从中运起，初运太生少，少生太，每运管七十三日半，与主运俱同自大寒日始。</p><p>主运推太角少角说</p><p>甲年化阳土，属太宫，逆推前生太宫者少征，生少征者太角，故甲年起太角。</p><p>乙年化阴金，属少商，上推前生少商者太宫，生太宫者少征，生少征者太角，故乙年起太角。</p><p>丙年化阳水，为太羽，推前生太羽者是少商，生少商者是太宫，生太宫者少征，生少征者太角，故丙年初运太角。</p><p>丁年化阴木，属少角，即从少角起初运，其年客运尽同。</p><p>戊年化阳火，属太征，推前生太征者是少角，故戊年起少角。</p><p>己年化阴土，为少宫，推前生少宫者是太征，生太征者少角，故己年起少角。</p><p>庚年化阳金，属太商，推前生太商者是少宫，生少宫者太征，生太征者少角，故庚年起少角为初运。</p><p>辛年化阴水，为少羽，上推前生少羽者太商，生太商者少宫，生少宫者太征，生太征者少角，故辛年起少角。</p><p>壬年化阳木，属太角，即起太角为初运，其年客运尽同。</p><p>癸年化阴火，属少征，生少征者是太角，故癸年起太角。</p><p>主运甲乙丙壬癸五年同</p><p>每运各管七十三日另五刻，与客运同，俱自大寒日起。</p><p>初运∶太角（木），大寒起，立春、雨水、惊蛰、春分后十二日止。</p><p>二运∶少征（火），清明前三日起，谷雨、立夏、小满、芒种后九日止。</p><p>三运∶太宫（土），夏至前五日起，小暑、大暑、立秋、处暑后六日止。</p><p>四运∶少商（金），白露前九日起，秋分、寒露、霜降、立冬后三日止。</p><p>五运∶太羽（水），立冬后四日起，小雪、大雪、冬至、小寒至大寒日止。</p><p>主运丁戊己庚辛五年同</p><p>初运∶少角（木），大寒日起，至后七十三日另五刻止。</p><p>二运∶太征（火），春分后第三日起。</p><p>三运∶少宫（土），芒种后十日起。</p><p>四运∶太商（金），处暑后第七日起。</p><p>五运∶少羽（水），立冬后第四日起。</p><p>客运定局</p><p>横推每运管七十三日另五刻，与主运同，俱自大寒日起。</p><p>（图缺）</p><p>十干化气说</p><p>例云∶甲己还加甲，乙庚丙作初，丙辛从戊起，丁壬庚子居，戊癸起壬子，遁甲定不虚。</p><p>甲己二干于子上起，甲子至戊辰，是戊在辰宫，属土，故化土。</p><p>乙庚二干于子上起，丙子至庚辰，是庚在辰宫，属金，故化金。</p><p>丙辛二干于子上起，戊子至壬辰，是壬在辰宫，属水，故化水。</p><p>丁壬二干于子上起，庚子至甲辰，是申在辰宫，属木，故化木。</p><p>戊癸二干于子上起，壬子至丙辰，是丙在辰宫，属火，故化火。</p><p>主气</p><p>即三阴三阳。又内六步，每步统四小气，得六十日另八十七刻半。主气，地气也，静而守位，故四时有常。太阴居少阳后，以岁时为法也。</p><p>初之气∶厥阴风木，大寒、立春、雨水、惊蛰。</p><p>二之气∶少阴君火，春分、清明、谷雨、立夏。</p><p>三之气∶少阳相火，小满、芒种、夏至、小暑。</p><p>四之气∶太阴湿土，大暑、立秋、处暑、白露。</p><p>五之气∶阳明燥金，秋分、寒露、霜降、立冬。</p><p>终之气∶太阳寒水，小雪、大雪、冬至、小寒。</p><p>主气逐年皆同，惟以客气临于其际，遂有生克制化之当。</p><p>客气</p><p>客气，天气也，动而不息，故逐年各异。太阴居少阳前，以阴阳为类从也。每气与主气同，各得六十日另八十七刻半。</p><p>（图缺）</p><p>逐年客气横看加临主气之上，即有生克制化之处，而人身感之，经络受疾之源可知已。</p><p>大抵客气最盛，当视以为凭，而主气只以奉天之本令，如春木夏火四令而已，似不必拘，盖以有胜而无复也。</p><p>其起只以司天前二位为初气，在泉为终气，最易明晰。</p><p>六气本宫</p><p>六气本宫图（图缺）</p><p>子午∶少阴君火司天，阳明燥金在泉。</p><p>丑未∶太阴湿土司天，太阳寒水在泉。</p><p>寅申∶少阳相火司天，厥阴风木在泉。</p><p>卯酉∶阳明燥金司天，少阴君火在泉。</p><p>辰戌∶太阳寒水司天，太阴湿土在泉。</p><p>巳亥∶厥阴风木司天，少阳相火在泉。</p><p>以在上司天言，则面北而命其位，所谓左者西而右者东也。</p><p>六气司天</p><p>六气司天图（图缺）</p><p>司天通主上半年，在泉通主下半年。</p><p>以在下在泉言，是面南而命其位，所谓左者东而右者西也。</p><p>（图缺）</p><p>南北政说</p><p>甲己二干，统六十花甲为终始，又以土居中宫，而驭四方，故十干内，惟甲己为君，南面以行令而为南政；其余乙丙丁戊庚辛壬癸八干，皆为臣象，北面以受令而为北政。南政、北政所在当少阴之位，脉即不应，不应者，谓其沉细不应本脉也。当应不应与不当应而应，谓之阴阳交，尺寸反，斯为害也。</p><p>南政之年，南面行令，其气在南，所以南为上而北为下，司天应上，在泉应下。人气亦应之，故寸为上而尺为下，左右俱同，天之左为西，右为东，间为右寸。</p><p>北政之岁，北面受令，其气在北，所以北为上而南为下，在泉应上，司天应下。人气亦应之，故尺应上而寸应下，司天应两尺，在泉应两寸。地之东为左，左间西为右，右间为左寸，天之左间为左尺，右间为右尺。</p><p>南政∶少阴司天，两寸不应；厥阴司天，右寸不应；太阴司天，左寸不应；少阴在泉，两尺不应；厥阴在泉，左尺；太阴在泉，右尺。</p><p>北政∶少阴司天，两尺；厥阴司天，左尺；太阴司天，右尺；少阴在泉，两寸；厥阴在泉，右寸；太阴在泉，左寸。</p><p>阴阳交尺寸反</p><p>如少阴在左，当左不应而反见于右，阳脉本在右，而移于左，是少阴所易之位，非少阳则太阳脉也，故曰交，交者死。反者，如其年少阴在尺，当尺不应而反见于寸，阳本在寸而移于尺，故曰尺寸反，反者死。然必阴阳俱交，始为交也，尺寸俱反，始为反也，若但本位当应不应，乃阴阳之不应也，疾而已，不在交反之例。</p><p>掌图</p><p>（图缺）</p><p>其法以南政子年起中指端，北政子年起中指根，俱逆行轮之。凡年辰所值之处，即其不应之位。如南政子年起中指端，即两寸不应，丑年左寸，寅年左尺，右数到底，皆南政不应之位。北政子年起中指根，如前从右数到底，皆北政不应之位也。</p><p>天符岁会</p><p>天符为执法，犹相辅。岁会为行令，为方伯。太一天符为贵人，犹君主。</p><p>天符者，司天与中运同气也，中其邪者，其疾速而危，以其权重也。岁会者，中运与岁支同气也，惟寅申巳亥年不在例，中邪者，其病徐而持。同天符、同岁会者，中运与在泉同气也，但阳年为同天符，阴年为同岁会，天会、岁会、运会谓之三合也。太乙天符者，中运与司天、岁支三者皆同气也，谓之贵人，中其邪，则病暴死。戊午、己丑、己未、乙酉四年，太乙常以冬至之日居坎宫四十六日，立春居艮，春分居震，各宫挨节四十六日，惟巽干二宫止四十五日，至干而复反于坎，如是不已，终而复始。</p><p>九宫九星</p><p>天蓬 太乙坎水白 天辅 招摇巽木绿 天柱 咸池兑金赤天芮 摄提坤土黑 天禽 天符中土黄 天任 太阴艮土白天冲 轩辕震木碧 天心 青龙干金白 天英 太乙离火紫</p><p>五星</p><p>在天者曰天，在地者地，分主东西南北，而土则寄位西南也。天星抑之，则不能升，地星窒之，则不能降。</p><p>岁会 木 荧惑 火 镇星 土 太白 金 辰星 水天冲 木 天英 火 天芮 土 天柱 金 天蓬 水地苍 木 地彤 火 地阜 土 地晶 金 地元 水</p><p>阴阳升降窒抑说</p><p>司天主天之气，在泉主地之气，逐年升降，皆自右旋，东降西升，各得其候，是谓和平。若本年司天之气不及，未得迁令，则地之右间不得升天，旧年司天之气有余，不肯退位，则天之右间不即入地，是升降以司天为主，又或遇天星抑之，当升天者不得前遇地，星窒之，当降地者不得入，本年中运太过，皆未得正化也。假如子午年，太阴当升为天左间，遇天冲木星抑之，太阳当降为地左间，而地阜土星窒之，本岁少阴未得迁正，则太阴不得升天，旧岁厥阴未得退位，则太阳不得降地。壬子、壬午，木运太过，则中运胜土，太阴亦不得升。甲子、甲午，土运太过，则中运胜水，太阳亦不得降也。余皆仿此，可以类推。</p><p>五运三气之纪（图缺）</p><p>齐化兼化得政总说</p><p>五阳年太过，则不为克制，反齐克我者之化，如宫土、征火运而齐木、火化是也。</p><p>五阴年不及，则为克我者所制而来兼其化，如少宫、征遇木、水司天，是木、水兼土、火化是也。</p><p>五阴年不及，既为克我者来兼其化，则为我所克者无畏，得专其政，如己土、丁木不及，木、金来兼化，则水、土无畏，而得专其政也。此胜复之常，亦子救母之义。</p><p>六十年运气主岁纪</p><p>太过有制，不及得助，皆为和平。惟得司天当令，则为上宫与正宫同，非司天当令，则其制助之气，皆出于左右间，而非司天正气也，则为少宫中运与少宫间气同也。</p><p>六气迁正升降说</p><p>凡司天、在泉，俱三阴三阳，东降西升，一年一位，周而复始。若其阳上即阴下，阴上即阳下，左右间亦然，配偶对，阴阳合，乃得各行其化也。然亦有迁正未得，升降不及者，何哉？盖六阳年气有余，即先年司天、在泉未退位，而已迁正矣，是未至而至者，失之太过；六阴年气不足，即先年司天、在泉已退位，而犹未迁正，是至而不至者，失之不及，皆不得其平也。又如旧年地之右间，当升为新年之天左间，或遇天星窒抑，如水星窒火、金星窒木，及中运太过，皆能克制，如壬木制太阴、戊火克阳明类，而不得升，即司天亦不得迁正也；旧年天之右间，当降为今年之地左间，或遇地星窒抑，及本年司天未迁正，皆不得降而入地，故当迁正即迁正，当升降即升降，乃各司其位而相和也。否则在上者阳，而在下者非阴；在下者阴，而在上者非阳矣，安得不有驳杂之弊乎？气既抑郁，即积为疾病，直待旺时，乃自抒发，变又有不可测者焉。是知阴阳之营运，各有迁次，刚柔之配偶，难为预意。作八卦图于下而不动，次加五星图于二层，左旋而顺行，又加六气图于上，作第三层，右旋而逆旋（中钉线纽），用分节候，随气步运而回旋，以视其所值，庶可明其营运之不爽矣，否则奚能逐日逐气而为之赘赘于其际哉！图附在后，亦未敢为管之窥也。</p><p>运气图</p><p>下层大图不动壬子、壬午，中运木胜而太阴不得升；甲子、甲午，中运土胜而寒水不得降，皆不得立正也，后仿此。</p><p>此夏至四十六日天蓬制司天，天冲制天左间，又地阜克地左间，地彤制在在泉。</p><p>运气图（下层大图）（图缺）</p><p>立秋四十六日，天柱克天右间，秋分后地玄克地右间。以上子午年。</p><p>辛丑、辛未，水运而少阳不得升，乙丑、乙未，金胜而厥阴不得降。</p><p>凡春分后四十六日，天冲制司天，地彤制地右间。</p><p>立夏天蓬制天右，地阜制在泉，地晶克地左木。</p><p>秋分四十六日，天蓬制天左。以上丑未年。</p><p>中层次图顺行</p><p>运气图（中层次图）（图缺）</p><p>戊寅、戊申，火运胜金而阳明不得升天∶丙寅、丙申，水运胜火而少阴不得入地。</p><p>凡立春四十六日，天冲制天右，天英制天左，地玄制地左，地阜制地右。</p><p>春分四十六日，天英制天左，地晶制在泉。</p><p>夏至四十六日，天蓬制司天。以上寅申年。</p><p>己卯、己酉，土运胜寒而水不得升；丁卯、丁酉，木运胜而湿土不得降。火抑司天不迁正，水窒在泉不相守皆同。</p><p>又天芮制天右不升，地晶制地右，又地苍窒太阴不降。</p><p>立夏四十五日，天蓬制天右。</p><p>立冬四十五日，地苍制地左太阴。以上卯酉年。</p><p>上层小图逆行</p><p>运气图（上层小图）（图缺）</p><p>庚辰、庚戌，金运胜木，厥阴不得升天，又天柱抑，木不升；丙辰、丙戌，水运胜火，少阳不得入地。</p><p>立春四十六日，地玄制地。</p><p>秋分地右间为地玄，在泉为地苍制，亦四十六日止。</p><p>立冬四十六日，天芮制司天，又天左右为天柱、天柱、英制，又地左亦受制，以上辰戌年。</p><p>辛巳、辛亥，水运胜火而少阴不得升；癸巳、癸亥，火运胜金而阳明不得降。</p><p>先年冬至起，有四十六日，天蓬水星在坎宫之年，大寒十五日。四时少阳不得在泉，至立春后一日在泉，曰得其位。</p><p>夏至四十六日，地苍制地左间，地彤克地右间。</p><p>秋分四十六日，天柱制司天，天蓬、天芮制天左、右俱四十六日止。以上己亥年。</p><p>天蓬每以冬至日起住坎宫，循艮、震、巽、离、坤、兑，而周于干，以成一岁。每宫各四十六日，惟干、巽为天门户，止四十五日而止。</p><p>司天在泉南北政不应</p><p>少阴君火司天，阳明燥金在泉，南、北政两尺寸不应。</p><p>甲子、甲午∶土湿为患，中满身重。</p><p>丙子（岁会）、丙午∶水运太过，其病寒下，中寒下利，疫气清冷，心肾有伤。</p><p>戊子（天符）、戊午∶太乙天符，太阳盛，上热血溢。</p><p>庚子、庚午∶俱同天符，金齐火化，司天为制，金得其平，坚成之纪，上征与正商同。其病下清，二便清泄，及下体清冷，金气之病也。</p><p>壬子、壬午∶肝木过燥，其病支满。</p><p>金火合德，上应荧惑、太白，寒热持于气交而为病治也。热病生于上，清病生于下，寒热凌犯而争于中，其病咳，喘，溢血、泄，鼽嚏，目赤，背疡，寒厥入胃，心痛，腰痛，腹大，嗌干，肿上。</p><p>初之气∶主风木，客寒水。寒气抑扬，关节禁固，腰椎痛，中外疮疡。司天之气。</p><p>二之气∶主君火，客风木。水气乃行，风木荣动，热郁于上，头目有病，且多淋。君火为病。</p><p>三之气∶主相火，客君火。热极寒生，气厥心痛，寒热并作，咳、喘、目赤，火炽为祸之害。</p><p>四之气∶主、客湿土。溽暑炎蒸，寒热立至，以有雨也，嗌干，黄瘅，鼽衄，饮发，湿热病也。</p><p>五之气∶主燥金，客相火。畏火临金，阳气布化，时寒气热，甚病温厉。阳和胜也，须以苦散。</p><p>终之气∶主寒水，客燥金。燥令行，余火内格，肿于上，咳，喘，甚则血溢皮腠，病舍胁下，连少腹而作寒中，金乘木也。</p><p>岁宜咸而软之，而调其上；甚则以苦泄火发之，以酸补金收之，而安其下。</p><p>太阴湿土司天，太阳寒水在泉，己、余年南、北政左尺、右寸不应。</p><p>甲寅、甲申∶土湿太过，体重， 肿，痞饮。</p><p>丙寅、丙申∶中金生水，相火之病胜复，交病寒肿。</p><p>戊寅、戊申∶俱天符，病热郁血溢，血泄，心痛，火气盛也，内必应心。甲年少异，甲金佐于肺而受火刑，其气积实，为病得半。</p><p>庚寅、庚申∶司天为制，金得其平，所谓坚成之纪，上征与正商同也。金齐火化，邪在于肺，其病肩、背、胸中。</p><p>壬寅、壬申∶俱同天符。木火为病，掉眩，支胁，惊骇。</p><p>火木同德，上应荧惑岁星，风热参布，胜复寒中，外发疮疡，内为泄满，外热内寒，疟，痢，聋，瞑，呕吐上拂，肿色变，热盛寒复，水火交争也。</p><p>初之气∶主风木，客君火。木火交炽，温病乃行，血溢，目赤，咳逆，头痛，血崩，胁满，肤腠中疮。</p><p>二之气∶主君火，客湿土。火为土郁，风不胜湿，热郁于上，咳逆，呕吐，胸溢，头痛，昏愦，脓疮。</p><p>三之气∶主相火，客相火。畏火交集，热中，聋，瞑，血溢，咳，呕，鼻衄，渴，嚏，喉痹，目赤，善暴死。</p><p>四之气∶主湿土，客燥金。凉气至而寒暑间化，燥湿以参，胸满，身重，肺脾自病也。</p><p>五之气∶主燥金，客寒水。金肃水寒，气邪当避。</p><p>终之气∶主寒水，客风木。风木得水，万物反生，关闭不禁，心痛，阳气不藏而咳。</p><p>风多暴举，炎气流行，令扰废，寒热往复，宜咸、宜辛、宜酸，渗之，泄之，渍之，发之。盖咸以胜火，辛以治木，酸以胜木火之性，渗泄去二便之实，渍发去腠理之邪。</p><p>阳明燥金司天，少阴君火在泉，己、余年南、北政两尺、寸不应。</p><p>乙卯（天符）、乙酉（岁会太乙天符）∶司天为助，从辛之化，上商与正商同也。金运不及，灾及兑七宫，正西方也。</p><p>丁卯（岁会）、丁酉∶司天胜运，金兼木化，反得其所谓委和之纪，上商与正商同也。木运不及，灾及东方震三宫。司天制木，不同少角之例。</p><p>己卯、己酉∶土运不及，灾及中五宫。</p><p>辛卯、辛酉∶水运不及，而土乘之，所谓涸流之纪，少阴与少宫同也，土兼水化。</p><p>癸卯、癸酉∶俱同岁会。火不及而司天得政，所谓伏明之纪，上商与正商同。</p><p>金火合德，上应太白、荧惑，政切全，金不足，木火乘之，木亦无畏，故零木之气，得次并行暴，多阳少阴，风湿流于气交之际，咳，呕，嗌塞，寒热发，暴振 ，癃闭，清先而劲，毛虫乃殃，热后而暴介虫殃。</p><p>初之气∶主风木，客湿土。风湿为患，病中热胀，面目浮肿，善眠，呕，衄，小便黄赤，甚则淋，脾肾伤。</p><p>二之气∶主君火，客相火。二火交炽，臣位于君，疫疠大行，火暴死。</p><p>三之气∶主相火，客燥金。燥热交合，燥极而泽，不无寒热之患，以近四气，水土故泽。</p><p>四之气∶主湿土，客寒水。</p><p>五之气∶主燥金，客风木。</p><p>终之气∶主寒水，客君火。阳气布，候反温，蛰虫见，水不冰，火化之盛，其病为湿。</p><p>阳专其令，炎暑大行，风燥横于岁运，其极而泽，寒热互兴，宜咸从水化以治，火宜清，名在泉之火，苦从火化以治，金宜散，司天之金，辛从金化，以同司天之气而求其平也。</p><p>太阳寒水司天，太阴湿土在泉，甲、余年南、北政右尺、左寸不应。</p><p>甲辰、甲戌∶岁会又同天符。柔润重泽，病湿下重。</p><p>丙辰、丙戌∶俱天符。水运太过，大寒留于溪谷。</p><p>戊辰、戊戌∶司天为制，水得其平，所谓赫曦之纪，上羽与正征同也，火齐水化，炎裂拂腾，其病热郁灾，太过而水必。</p><p>庚辰、庚戌∶金气太过，其病燥， 瞀，胸满，肺金受病也，肝亦有损。</p><p>壬辰、壬戌∶木气太过，振拉摧拔，其病眩掉，目瞑，皆风木病也，肝筋脾土亦病。</p><p>水土合德，上应辰星、镇星，寒政大举，泽无阳焰，寒湿之气，持于气交，寒热发，肌肉痿不收，濡泻，血溢，皆火郁寒湿之病，膀胱不能无邪，神明绝，死不治。穴在掌后锐骨之端，真心气也。</p><p>初之气∶主风木，客相火。臣随君火，冬也，草乃早荣，风火相搏，温厉乃作，身热，头痛，呕吐，疮疡，斑疥之类。</p><p>二之气∶主君火，客燥金。大凉反至，火气遂抑，气郁中满，时多有之，诸寒滞于中，阳气不行也。</p><p>三之气∶主相火，客寒水。寒水侮阳，火无不应，病寒反热，痈疽，注下，心热瞀闷，若不治之，阳绝而死。</p><p>四之气∶主湿土，客风木。风湿交争，大热少气，肌肉足痿，注下赤白，以客胜主阳，脾且生火为热。</p><p>五之气∶主燥金，客君火。太阴在泉，而得君火之化，万物能长能成，而人亦舒而无病。</p><p>终之气∶主寒水，客湿土。湿气大行，阴凝惨凄，而寒风以至，是厥木来相加也，脾土伤而孕不育。</p><p>寒凝太虚，阳气不令，则火郁待时而发，少阳主治，而又水胜之，时雨以注，寒敷于上，雷动于下，宜苦以燥之，温以散之，盖苦从火化，治寒以热也，湿宜燥，寒宜温。</p><p>厥阴风木司天，少阳相火在泉，己、余年南、北政右寸、左尺不应。</p><p>乙巳、乙亥∶金不及而木得政，所谓从革之纪，上角与正角同也。灾兑七宫。</p><p>丁巳、丁亥∶俱天符。司天为助，委和之纪，与正角同也。灾震三宫。</p><p>己巳、己亥∶司天胜运，则木兼土化，卑监之纪，上角与正角同。灾五中宫。</p><p>辛巳、辛亥∶司天为制，其土不同少宫，故不得来兼化也。灾坎一宫。</p><p>癸巳、癸亥∶俱同岁会。在泉为助，水不兼化，不同少羽，火气不及。灾离九宫。</p><p>风火同德，上应岁星、荧惑，政扰令速，热病行于下，风病行于上，风燥胜复形于中，头目昏瞑，血溢，呕逆，筋痿，肉消，心痛，疮疡，二便淋赤，心肝自损，肺脾有亏。</p><p>初之气∶主厥木，客燥金。金气伤肝，寒于右胁之下，胎孕不育。</p><p>二之气∶主君火，客寒水。寒水犯君，阳气复，化气必应也，不无热中病。</p><p>三之气∶主相火，客风木。司天布政，风乃时举，其病泣出，耳鸣，掉眩。</p><p>四之气∶主湿土，客君火。溽暑湿热相搏，争于左上，天左间也，黄瘅， 肿，呕吐，疮疡。</p><p>五之气∶主燥金，客湿土。燥湿更胜，沉阴乃布，寒气及体，风雨乃行。</p><p>终之气∶主寒水，客相火。时寒气热，流水不冰，蛰虫出见，草乃生，人乃舒，其病温，厉，疟。</p><p>风生高远，炎气从之，上风下火也，土气温而云雨作，湿化行，宜辛从金化，以调上之风木，咸从水化，以调下之相火，相火虚实，最为难辩，无妄犯之。冲阳绝，死不治，穴在足跗上，胃之气也。</p></div></div><div class="post-meta meta-tags"><ul class=clearfix><li><a>'灵素','节注','类编'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/84cdb2dc.html alt=《灵素节注类编》格阳关阴脉和脉应四时阴阳 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/84cdb2dc.html title=《灵素节注类编》格阳关阴脉和脉应四时阴阳>《灵素节注类编》格阳关阴脉和脉应四时阴阳</a></li><hr><li><a href=../../cn/%E7%A7%91%E5%AD%A6/e2e78f29.html alt=《灵素节注类编》：脉候部位和脉象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/e2e78f29.html title=《灵素节注类编》：脉候部位和脉象辨病>《灵素节注类编》：脉候部位和脉象辨病</a></li><hr><li><a href=../../cn/%E7%A7%91%E5%AD%A6/ee19fb5f.html alt=《灵素节注类编》：外感内伤总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/ee19fb5f.html title=《灵素节注类编》：外感内伤总论>《灵素节注类编》：外感内伤总论</a></li><hr><li><a href=../../cn/%E7%A7%91%E5%AD%A6/8d457852.html alt=《灵素节注类编》：诸肿胀病和诸积病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8d457852.html title=《灵素节注类编》：诸肿胀病和诸积病证>《灵素节注类编》：诸肿胀病和诸积病证</a></li><hr><li><a href=../../cn/%E7%A7%91%E5%AD%A6/36c3fdf3.html alt=《灵素节注类编》：阴阳脏腑总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/36c3fdf3.html title=《灵素节注类编》：阴阳脏腑总论>《灵素节注类编》：阴阳脏腑总论</a></li><hr><li><a href=../../cn/%E7%A7%91%E5%AD%A6/fba441d.html alt=《灵素节注类编》：诸风病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/fba441d.html title=《灵素节注类编》：诸风病证>《灵素节注类编》：诸风病证</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>