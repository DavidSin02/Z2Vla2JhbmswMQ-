<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《诸病源候论》：积聚病诸候（凡六论） | 极客快訊</title><meta property="og:title" content="《诸病源候论》：积聚病诸候（凡六论） - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/9c2e373f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/9c2e373f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/9c2e373f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/9c2e373f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/9c2e373f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/9c2e373f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/9c2e373f.html><link rel=canonical href=https://geekbank.cf/tw/%e7%a7%91%e5%ad%a6/9c2e373f.html><meta property="article:published_time" content="2020-11-14T20:52:34+08:00"><meta property="article:modified_time" content="2020-11-14T20:52:34+08:00"><meta name=Keywords content><meta name=description content="《诸病源候论》：积聚病诸候（凡六论）"><meta name=author content="极客快訊"><meta property="og:url" content="/cn/%E7%A7%91%E5%AD%A6/9c2e373f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《诸病源候论》：积聚病诸候（凡六论）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>一、积聚候</p><p>积聚者，由阴阳不和，腑脏虚弱，受于风邪，搏于腑脏之气所为也。腑者，阳也。脏者，阴也。阳浮而动，阴沉而伏。积者阴气，五脏所生，始发不离其部，故上下有所穷已；聚者阳气，六腑所成，故无根本，上下无所留止，其痛无有常处。诸脏受邪，初未能为积聚，留滞不去，乃成积聚。</p><p>肝之积，名曰肥气。在左胁下，如复杯，有头足，久不愈，令人发 疟，连岁月不已。以季夏戊己得之，何以言之？肺病当传肝，肝当传脾，脾季夏适王，王者不受邪，肝复欲还肺，肺不肯受，故留结为积，故知之肥气季夏得之也。</p><p>心之积，名曰伏梁。起脐上，大如臂，上至心下，久不愈，令人病烦心。以秋庚辛得之，何以言之？肾病当传心，心当传肺，肺秋适旺，肾冬适旺，旺者不受邪，心欲复还肾，肾不肯受，故留结为积，故知伏梁以秋得之也。</p><p>脾之积，名曰痞气。在胃脘，覆大如盘，久不愈，令人四肢不收，发黄胆，饮食不为肌肤。以冬壬癸得之，何以言之？肝病当传脾，脾当传肾，肾冬适王，旺者不受邪，脾欲复远肝，肝不肯受，故留结为积，故知痞气以冬得之也。</p><p>肺之积，名曰息贲。在右肋下，覆大如杯，久不愈，令人洒淅寒热，喘嗽发肺痈。以春甲乙得之，何以言之？心病当传肺，肺当传肝，肝以春适旺，旺者不受邪，肺欲复还心，心不肯受，故留结为积，故知息贲以春得之。</p><p>肾之积，名曰贲 。发于少腹，上至心下，若 贲走之状，上下无时。久不愈，令人喘逆，骨萎少气。以夏丙丁得之，何以言之？脾病当传肾，肾当传心，心夏适旺，旺者不受邪，肾欲复还脾，脾不肯受，故留结为积，故知贲 以夏得之。此为五积也。</p><p>诊其脉，快而紧，积聚。脉浮而牢，积聚。脉横者，胁下有积聚。脉来小沉实者，胃中有积聚，不下食，食即吐出。脉来细沉附骨者，积也。脉出在左，积在左；脉出在右，积在右；脉两出，积在中央，以部处之。</p><p>诊得肺积脉，浮而毛，按之辟易。胁下气逆，背相引痛，少气，善忘，目瞑，皮肤寒，秋愈夏剧。主皮中时痛，如虱缘状，其甚如针刺之状，时痒，色白也。</p><p>诊得心积脉，沉而芤，时上下无常处。病悸，腹中热，面赤，咽干，心烦，掌中热，甚即唾血。主身螈 ，主血厥，夏瘥冬剧。色赤也。</p><p>诊得脾积脉，浮大而长。饥则减，饱则见， 起与谷争，累累如桃李，起见于外。</p><p>腹满，呕，泄，肠鸣，四肢重，足胫肿，厥不能卧。主肌肉损，季夏瘥春剧，色黄也。</p><p>诊得肝积脉，弦而细。两胁下痛，邪走心下，足胫寒，胁痛引小腹，男子积疝也，女子病淋也。身无膏泽，喜转筋，爪甲枯黑，春瘥秋剧，色青也。</p><p>诊得肾积脉，沉而急。苦脊与腰相引痛，饥则见，饱则减。病腰痛，小腹里急，口干，咽肿伤烂，目茫茫，骨中寒，主髓厥，喜忘，冬瘥夏剧，色黑也。</p><p>诊得心腹积聚，其脉牢强急者生，脉虚弱急者死。</p><p>又积聚之脉，实强者生，沉者死。其汤熨针石，别有正方，补养宣导，今附于后。</p><p>《养生方·导引法》云∶以左足践右足上。除心下积。</p><p>又云∶病心下积聚，端坐伸腰，向日仰头，徐以口纳气，因而咽之，三十过而止，开目作。</p><p>又云∶左胁侧卧，申臂直脚，以口纳气，鼻吐之，周而复始。除积聚、心下不便。</p><p>又云∶以左手按右胁，举右手极形。除积及老血。</p><p>又云∶闭口微息，正坐向王气，张鼻取气，逼置脐下，小口微出气，十二通。以除结聚。低头不息十二通，以消饮食，令身轻强。行之冬月，令人不寒。</p><p>又云∶端坐伸腰，直上，展两臂，仰两手掌，以鼻纳气闭之，自极七息，名曰蜀上乔。</p><p>除胁下积聚。</p><p>又云∶向晨，去枕，正偃卧，伸臂胫，瞑目闭口不息，极张腹、两足，再息，顷间吸腹仰两足，倍拳，欲自微息定，复为之春三、夏五、秋七、冬九。荡涤五脏，津润六腑，所病皆愈。腹有疾积聚者，张吸其腹，热乃止， 瘕散破，即愈矣。</p><p>二、积聚痼结候</p><p>积聚痼结者，是五脏六腑之气已积聚于内，重因饮食不节，寒温不调，邪气重沓，牢痼盘结者也。若久即成症。</p><p>三、积聚心腹痛候</p><p>积者阴气，五脏所生，其痛不离其部，故上下有所穷已。聚者阳气，六腑所成，故无根本，上下无所留止，其痛无有常处。此皆由寒气搏于脏腑，与阴阳相击下上，故心腹痛也。</p><p>诊其寸口之脉沉而横，胁下有积，腹中有横积聚痛。又，寸口脉细沉滑者，有积聚在胁下，左右皆满，与背相引痛。</p><p>又云∶寸口脉紧而牢者，胁下腹中有横积结，痛而泄利。脉微细者生，浮者死。</p><p>四、积聚心腹胀满候</p><p>积者阴气，五脏所生，其痛不离其部，故上下有所穷已。聚者阳气，六腑所成，故无根本，上下无所留止，其痛无有常处也。积聚成病，蕴结在内，则气行不宣通，气搏于腑脏，故心腹胀满.心腹胀满则烦而闷，尤短气也。</p><p>五、积聚宿食候</p><p>积者阴气，五脏所生，其痛不离其部，故上下有所穷已。聚者阳气，六腑所成，故无根本，上下无所留止，其痛无有常处也。积聚而宿食不消者，由脏腑为寒气所乘，脾胃虚冷，故不消化，留为宿食也。</p><p>诊其脉来实，心腹积聚，饮食不消，胃中冷也。</p><p>六、伏梁候</p><p>伏梁者，此由五脏之积一名也。心之积，名曰伏梁，起于脐上，大如臂。</p><p>诊得心积脉，沉而芤，时上下无常处。病悸，腹中热，面赤而咽干，心烦，掌中热，甚即唾血，身螈 。夏瘥冬剧，唾脓血者死。又其脉牢强急者生，虚弱急者死。</p></div></div><div class="post-meta meta-tags"><ul class=clearfix><li><a>'候论','积聚病','诸候'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>