<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>广东省雷州府（湛江）海康县古代公署府衙考证 | 极客快訊</title><meta property="og:title" content="广东省雷州府（湛江）海康县古代公署府衙考证 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/525c0aceb7a546c5b9f061ab72351434"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/9d48f94.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/9d48f94.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/9d48f94.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/9d48f94.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/9d48f94.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/9d48f94.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/9d48f94.html><link rel=canonical href=https://geekbank.cf/tw/%e7%a7%91%e5%ad%a6/9d48f94.html><meta property="article:published_time" content="2020-10-29T20:56:14+08:00"><meta property="article:modified_time" content="2020-10-29T20:56:14+08:00"><meta name=Keywords content><meta name=description content="广东省雷州府（湛江）海康县古代公署府衙考证"><meta name=author content="极客快訊"><meta property="og:url" content="/cn/%E7%A7%91%E5%AD%A6/9d48f94.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>广东省雷州府（湛江）海康县古代公署府衙考证</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>清代《雷州府志》之海康县古代公署考：</strong></p><p>雷州府治：　旧在今卫治地。南汉干宁时，为古合州。宋因之。元至元十八年，改州为路，始迁今治地。二十八年，又以路为海北海南道肃政廉访司，今治即司址。明洪武戊申，罢廉访司。立雷州府。府治东南，俱至街西府学。北至路，接海康县。己酉年，同知余麒孙创立诸廨宇，时府初立，麒孙创正堂五间，左为阁库，右永宁库，堂东翼以照磨所，西翼以经历司，后为燕堂，为郡守宅，左为同知宅，右为推官宅。正堂前东为捕盗通判宅，西为管粮通判宅，东西夹以六房吏舍。正中为路台，为甬道，为戒石亭，为仪门。门外左经历宅，右照磨宅，右上为土地祠，前大门。门外街东为申明亭，西为旌善亭。乙丑，同知邓章等修葺。永乐戊申，重建。成化丙申又建。壬寅，知府魏瀚建岁寒亭于府治后。岁寒亭，原系元廉访使乌古孙泽创，后圮。是年重建。甲辰，建府大门为层楼。府门原室三间，卑狭敝坏，今筑为重楼。又建三坊于府门外，左善政，右善教。前为宣化弘治。戊午，拓治基改建正堂，其后堂仪门以次改建。正德丙子，王秉良改建经历司、照磨所、仪仗库、军器库、吏宅诸廨。旧制，左照磨，右经历，东西失序。且时已颓坏，王秉良乃改经历司堂东，照磨所堂西，次建仪仗库，军器库于经历司东，次建吏廨二十八间。嘉靖乙未，同知赵伸迁廨舍于府堂之西。原同知廨舍在正堂东，伸以为匪利。乃西割学傍地，建置。岁久圮坏。万历七年，同知严淮重建。丙申，通判杨伯谦改筑通判廨宇，重建屋二座。万历癸巳，通判刘华祚改通判仪门为门者三，中门扁曰裕国安民。万历三十年壬寅，修整府治衙宇复旧。是岁九月，飓风大作，府中官衙吏宅俱坏。故修之。万历三十九年辛亥，推官欧阳保改建理刑厅衙宇。旧刑厅衙宇厅事浅隘，保拓而建之正堂三间，川堂一间，门二座，屏坊一座，客厅一间，书房二间，保自有记。是年，推官欧阳保又移照磨所于仪门迎宾之东。皇清康熙五年丙午，知府陈允忠重建府治正堂及燕堂、仪门、大门楼、阁库、左右两廊。时雷自丁亥岁兵燹之后，堂宇圮坏，砖瓦飘落。二十余年始得修葺。按府治旧制，正堂五间，左为阁库，右为永宁，库后为燕堂，为郡守宅。仪门右为经历司，仪门外为大门楼，俱修葺如式。堂左为同知署、通判署，仪门左为推官署，今俱圮废，止存旧址。顺治丁亥年，权于海北名邦坊之西，以民房胡继中宅改同知署，以西门内冯指挥宅改为推官署。</p><div class=pgc-img><img alt=广东省雷州府（湛江）海康县古代公署府衙考证 onerror=errorimg.call(this); src=https://p3.pstatp.com/large/pgc-image/525c0aceb7a546c5b9f061ab72351434><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>海防同知署：　原胡继中民房。顺治丁亥改建，房止三进。康熙八年，建头门仪门大堂五间，两廊四间，川堂房五间，两廊四间，堂东又三间。头门扁其额曰海防公署。</p><p>推官公署：　原冯指挥宅。顺治丁亥改。康熙五年，推官奉裁，因县署倾圮，权改为海康县署。府治大堂东有隙地，康熙十一年春，郡守吴盛藻建东厅三间，后堂一间，额曰清晏堂。</p><p>理刑外馆：　在府治南。推官郑国宾建。明万历四十年，推官欧阳保改为龙亭库。</p><p>察院：　在城西南隅，即珠池公馆。明嘉靖初，革守池内监，乃改馆为察院。知府叶尚文增建厅舍厨库等房，久圮。皇清顺治十三年，知府陆彪捐银六十两买故冯御史旧宅三座于府学之西，为之。</p><p>分守道：　在万古英灵坊之南，分巡道之东。康熙十年，修葺如故。</p><p>分巡道：　旧址在分守道之西，今圮。</p><p>海南道：　在北门内。系雷阳驿旧址，今圮。司狱司　在府直街。今裁。</p><p>广积仓：　元初在郡治东安仁坊。明洪武五年，迁于贵德坊，岁久坏。署府事戴嘉猷重修，久裁仓废。</p><p>武郎场盐课司：　在城西一百三十里武郎村。元至元三十一年创设，属广海盐课提举司。明洪武间，以本场为盐课司隶海北盐课提举司，今裁。</p><p>东海场盐课司：　在遂溪县东南九十里马旗村。元至元间设，属广海都提举。明洪武二十五年，改隶海北盐课提举司，今废。</p><p>阴阳学：　在府治西明善坊。明洪武十八年开，今废。</p><p>医学：　在府治东北安仁坊。元大德二年创，明洪武十八年重建，今废。</p><p>僧纲司：　在府治西城外天宁寺中。明洪武十五年创，今废。</p><p>道纪司：　在府治东元妙观中。明洪武十五年创，今废。</p><p>海康县治：　在府治后。隋始置。梁干宁间设今卫治，续迁今府治。元泰定元年，迁郡城西南隅。明洪武己酉，知县陈本迁今治。官全设建，厅署二座，东西耳房、库幕厅、吏宅、监房，门屋俱备。洪武丙寅县丞王文通、正统间县丞王铨、天顺间知县王麒，相继修葺。成化癸卯县丞张政鼎建。弘治戊申，知县林彦修重建。嘉靖丁酉，知县唐侃建大门、仪门、土地祠。嘉靖壬寅，知县杨澄因风雨大作，本县官厅各衙俱坏，兴工修葺。万历三年，知县郭钺重建。七年，知县沈汝梁复建后堂并衙宇，后屡遭火毁，无存。皇清顺治间，尚存县丞分署数楹，因县丞裁缺，知县蹴居焉。康熙五年，因推官奉裁，知县移居西门内署，今县丞署亦竟成蔓草丛矣。</p><div class=pgc-img><img alt=广东省雷州府（湛江）海康县古代公署府衙考证 onerror=errorimg.call(this); src=https://p1.pstatp.com/large/pgc-image/f842359dcc5141059208ef34a4fbef92><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>捕官公署：　系新建。在雨花南大街。因旧署圮毁，康熙十年捐置民房改造。</p><p>预备仓：　在县治西。今废。</p><p>广积仓：　今仓废官裁。</p><p>四门义仓：　明万历二十四年设，因是年饥疫，御史刘会按郡，檄府县立义仓。东西南北关内，各置其一。预备仓谷储赈，每仓储谷六百石，着关内乡老收支，德意良厚，奉行不善，出陈易新，吏胥为奸，失建仓之初意矣，今废。</p><p>雷阳驿：　在城隍庙西，裁废。</p><p>清道巡检司：　在县西南一百二十里。署已久废，今僦居郡城西民房。</p><p>黑石巡检司：　在县东南九十里。久裁署废。</p><p>养济院：　旧在西城外旷坡上。后因痳疯污人，改孤老院于白沙坡。徙痳疯院于蔡黎村。俱废。</p></div><div class="post-meta meta-tags"><ul class=clearfix><li><a>'广东省','衙考证','海康'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>