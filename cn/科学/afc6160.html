<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>真传内功四经（下） | 极客快訊</title><meta property="og:title" content="真传内功四经（下） - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/afc6160.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/afc6160.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/afc6160.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/afc6160.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/afc6160.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/afc6160.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/afc6160.html><link rel=canonical href=https://geekbank.cf/tw/%e7%a7%91%e5%ad%a6/afc6160.html><meta property="article:published_time" content="2020-10-29T20:56:23+08:00"><meta property="article:modified_time" content="2020-10-29T20:56:23+08:00"><meta name=Keywords content><meta name=description content="真传内功四经（下）"><meta name=author content="极客快訊"><meta property="og:url" content="/cn/%E7%A7%91%E5%AD%A6/afc6160.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>真传内功四经（下）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>　　三、神运经</p><p>　　总诀四章</p><p>　　经曰：静生光芒，动则飞腾，气腾形随，意动神固，以神帅气，以气帅形，形随气腾。</p><p>　　解：此言功夫真气足于内，气现于外，虽隐然不动，满面神光，精华遂射，令人不能正视，此静之妙也。气腾形随乃神气之所为，而形莫能为之累，如龙之腾云，如鸟之飞空，忽然而来，倏然而住，此动之妙也。</p><p>　　经曰：炼形而能坚，炼精而能实，炼气而能壮，炼神而能飞，固形气以为纵横之本，萃精神以为飞腾之基，故形气盛而能纵横，精气足而飞腾。</p><p>　　第一章神运之体</p><p>　　先明进退之势，复究动静之根，进因伏而后起，退方合而即离。动以静为本，故身虽急而心自暇，静以动为用，故气虽结而神自扬。既知往来内炼之妙，当明内外呼吸之归。纵横者，劲之纵横；飞腾者，气之深微。</p><p>　　第二章神运之式</p><p>　　击敌者，有用形、用气、用神之迟速。被攻者有伏也、怯也、索也，深浅不同。以形击形，身到而乃胜；以气击气，手方动而可畏；以神击神，身未动而先得入。形受形攻，形伤而伏于地；气受气攻，气伤而怯于心，神受神攻，神伤而索于胆。</p><p>　　第三章神动之用</p><p>　　纵横者，肋中开合之式；飞腾者，丹田呼吸之用；进退者，随手之出入往来任气自起，气欲露而神欲敛；身宜稳而步宜坚，既不失于重，复不失之于轻。探如鹰隼之疾飞，若虎豹之訰悍。</p><p>　　第四章神运之意</p><p>　　山有撼则崩，树无根则倒，水无源则涸，功夫亦然。学者欲明神运，必先用内功经，纳卦经，十二大力全局，精习微妙，方可学此，否则既无益而有损。凡用此功切记不可交步，更不可用单步，须立（骑）马势稳住；周身全局，足底更要着意，将丹田之气逼住，一呼则纵，一吸则回（敛）。纵时两足齐起，回（敛）时两足齐落，此法永不可易。然用时当视敌之阵法，应有高低远近虚实之变化。亦不可固执，刚柔动静之间，成败得失之际，纯在于此。凡欲用劲，须动身不动心，动心不动气，夫然后心静而步坚，气静而身稳，由静而精，精神得以飞腾变化矣。是知静之为静，动亦静也；知动之为动，静亦动也。盖以静用动，非以动用静也，善于神运者，神缓而眠疾，心静而手疾，盖因外疾而内缓，内柔而外刚，知体运之妙，明以柔用刚方是真刚，以缓用疾方是真疾。法中之妙，皆得于象外，而非可以形迹求也。学者久研神运之法，自然悟妙理也。</p><p>　　神运既明，再言十二大力全局。</p><p>　　内功十二大力注解</p><p>　　第一大力，曰底练</p><p>　　诀云：底练稳步如山。</p><p>　　底者，足也。练者，练之于地也。凡遇敌之时百般用劲，稳然不动皆练地之也。用法俱在经内，外用有二：钩敌之足须由吾足尖向内弯起，以外劲腾之；挂敌之足须将裆劲全坠于地，以内劲腾之。</p><p>　　第二大力，曰坚膝</p><p>　　诀云:坚膝曲腿如柱。</p><p>　　坚者，用内功以后，自然坚也。外用有二，凡敌近身，上则用按膝，下攻则用跪膝，但视其势之平，则随变换不可预定。</p><p>　　第三大力，曰裆胯</p><p>　　诀云:裆胯内外凑集。</p><p>　　裆者，内裆也。胯者，外胯也。若两敌逼近，将周身大力一落内裆外胯，俱可胜人。但须凑集合式，方可用之，若勉强做作，则失之远矣。其详细俱见内经。</p><p>　　第四大力，曰胸背</p><p>　　诀云:胸背刚柔相济。</p><p>　　内功已成，前胸后背俱有大力，可以制人，无有甚巧，但用前胸顶挂住敌人之手，防其攻吾也。</p><p>　　第五大力，曰头颅</p><p>　　诀云:头颅正直撞敌。</p><p>　　内功已成，头颅亦可取胜。其用有二，曰侧撞正撞。侧撞者，敌在吾前，吾侧身撞去；正撞者，敌在吾上，吾正身撞去，亦必防敌人之手。</p><p>　　第六大力，曰三门</p><p>　　诀云:三门坚肩贴背。</p><p>　　三门者，肩也。用肩之法，须尽乎吾双手贴住两股，以小身法用之，或侧用，或平用，或用之于上，或用之于下，俱在合战散门内，难以尽述，大抵有内功以后方可用。</p><p>　　第七大力，曰二门</p><p>　　诀云:二门横肘用肘。</p><p>　　二门者，肘也。肘在十二大力之内成之最速，其用有二，曰横肘竖肘。竖肘者，竖我手头，在吾以肘攻敌；横肘者，横吾手头于我怀中，以肘攻人也。用法虽多必本手法。</p><p>　　第八大力，曰穿骨</p><p>　　诀云:穿骨破彼之劲。</p><p>　　敌自上路来，吾将全局极力一伸，向前穿去，彼之劲自破，吾自获全胜矣。但须斗骨侧起，后步坠住，前步亦极力向前穿去，不然与通锤无别。</p><p>　　第九大力，曰坚骨</p><p>　　诀云:坚骨挂彼之下。</p><p>　　敌自下路来，吾以一手挂其一手，将全局极力下落，自能全胜矣。但须斗骨侧起，方能得法，其坚之轻重，全在内功之深浅。</p><p>　　第十大力，曰内掠</p><p>　　诀云:内掠敌彼之里。</p><p>　　敌自里门来，须以掠劲胜之。其用有三，上掠破敌上路之劲，中掠破敌中路之劲，下掠破敌下路之劲，俱挂其手以用之。</p><p>　　第十一大力，曰外格</p><p>　　诀云:外格敌彼之外。</p><p>　　敌自外来，须以格劲胜之。亦有上格中格下格之分，但内功已成，亦不必尽拘，敌远则格敌人之手，近则格敌之身，无不可格之处，学者神而明之可也。</p><p>　　第十二大力，曰撩攻</p><p>　　诀云:撩攻全局如一。</p><p>　　将手头以内功练得坚实，如撩物之势，以攻人也。此力若学成，微一着手，即可攻人于十数步外。手头不可太远，敌仅隔寸许，然后撩之方妙；若与敌相距甚远，须以步赶之。其用有五，一曰内撩，攻敌之在门内者；二曰外撩，攻敌之在门外者；三曰上撩，攻敌人之高势者；四曰下撩，攻敌之下势者；五曰正撩，攻敌人正逢者，其倒身如得发劲者，如何身法步法，俱在经内。</p><p>　　四、地龙经</p><p>　　第一局</p><p>　　诀曰:地龙真经，利在攻底。</p><p>　　解：无论敌人高矮远近，功力大小，皆可以底攻劲胜之。盖人在上部多实，下部多虚。虽平人相同，攻下胜于上，况合内功大力者乎！然须行此法，必须先将内功、纳卦、神运之经，摹练娴熟，然后可用地龙经，不然空有式样，凡经内所藏诀窍，皆不能知其妙。地龙经虽自成一局，然其中道理，贯通气脉连络处，皆与内功、纳卦、神运三经相为里表，学者不可不知。地龙一局，底攻两字尽矣。其中虽有无限议论，无限道理，无限变化，全于此二字发出。</p><p>　　第二局</p><p>　　经曰：全身炼地，固强精神。</p><p>　　解：遇敌非足底炼地也，全身倒地，犹能炼气，炼血，炼筋，炼神，能用周身大力全局，然后可以制敌。炼气则固，炼血则精，炼筋则强，炼神则明，其功夫全在平时，皆经内所详言者，勿用再通。</p><p>　　第三局</p><p>　　经曰：伸可成曲，住亦能行，曲如伏虎，伸比腾龙，行住无迹，曲伸潜踪。</p><p>　　解：此言敌来，吾即倒身于地，先用双手按于地上，后用双足稍着地，将周身腾起，悬地，然后随敌所在，任意行法，此正格也。若用曲，则合周身大力全局，以双手向后力拖，全身能自曲而起立伸；则前足向前力挂，亦能伸而击敌，行住无定之格。目敌施法，彼住吾行，全在使敌不能窥视吾之踪迹，偶将身一缩，手足俱皆不见，以全身覆蔽之，但以头伏于手上，如伏虎状，窥敌虚实，手足应能击敌如攻，立起如常胜则全身伸直，勿论反侧，皆能制敌。起立任意，蜿蜒如腾龙状，故欲伏先腾，欲腾先伏，二者没有分别，腾者伏之机也。伏者腾之机也，一腾一伏，一伸一缩，变化而已。</p><p>　　第四局</p><p>　　经曰：身坚似铁，法密如笼，翻猛虎豹，转疾隼鹰。</p><p>　　解：此局专重坚密疾猛四字，然不悟四经全局，必不能知其妙，须将四经体会明白而用之，方能任意。盖不密则失，不坚则乱，身一着地，即使敌人入吾套中不能出，更须翻腾，有虎豹之猛，宛转有隼鹰之疾，方无遗漏，不然敌虽中法，亦不能如吾意也。反侧伏仰为翻，坚劲也。左右轮转为转换劲也。转则是伸直，翻则略曲，一足横坚劲也，方能分明不乱。</p><p>　　第五局</p><p>　　经曰：倒分前后，左右分明。</p><p>　　解：敌对面来，吾将全身向前扑去，直倒敌人身后，使彼目不及瞬，然后行法，谓之前倒。否则仰跌于地，使敌人制吾则远，吾制敌则近，以次行法，谓之后倒。若夫前后左右更属腾闪之功，敌人直攻来，吾将全身向外一闪，或左或右，务使敌人落空，随即倒身在地，乘时行法，以及敌人收步变局时，已早中吾法矣。一倒则胜敌，不待细分，前后左右，方是此中变化之境。</p><p>　　第六局</p><p>　　经曰：前攻用掌，二三同门。</p><p>　　解：前攻者，敌在吾前吾应顺势，以吾前部攻之须用掌，勿论左右，但以一手封住彼手踵再上一掌，自内向外力拨其膝，否则用双手封其足，上三门劲狠攻其三里穴，倘敌人足过吾胸，下务要顺势，由吾三门自上而下攻其足面，皆能取胜。用二门法，要迅速方妙，以敌逼吾近，防其足攻吾也；以次散门中不能轻用(注：三门谓肩打，二门谓肘打)。</p><p>　　第七局</p><p>　　经曰：后攻用足，踵膝通用。</p><p>　　解：敌在吾下，吾则顺势，以吾下部攻之须用足，勿论左右，但以一足缠敌一足，再进一足，力撞其膝，反侧俯仰，左右上下皆可曲伸住行，皆可翻转腾挪，成功须尽其妙，不可少有阻挡，方为合式。用踵者，敌步稍远，吾足仅能到而不能缠，则亦不必用缠法，但提一足腾空自上而下撞其足面，借彼收回，吾即飞起一足仍力撞之；若敌人用步近吾裆下，可以不必专用前法，但以膝撞其足面，自然获胜。以上之法在内攻散门中也曾言及，然皆本于此经，非另有讲究也。两足后骨处谓之踵。虽云自上而下，却是斜击，不是正击。跪膝谓两膝盖也。用时不可提得过高，太高则虚而无力矣。</p><p>　　第八局</p><p>　　经曰：远则追击，近则接迎。</p><p>　　解：倘敌忽然退去，不可任其自退，须追之。然追时不可用变交身法，须将两手按地，将裆悬起，使足自裆底向前透钻而出，遂以为合式。若双足以合全局，须将全身屈起，用双手向前力扑而出，亦能赶到，仍以遂为合式，此及追至行法，须以上六法任意变化而行。若吾方拉法，敌即忽然而来，切不可向前后左右变化，应顺势以法接之，不待敌稳步，合局迅速迎上，方无不中之法，退击之法，与神运经一理，全凭裆胯二字，通身若无一力，两足难按地，裆必不能悬起，况两手按弹用足远击乎。须内功神运练熟，再用此攻方得其妙。</p><p>　　第九局</p><p>　　经曰：大胯着地，侧身成局。</p><p>　　解：大胯者，外胯骨也。大胯着地者，乃侧身局也。凡用侧局，须单用胯骨尖着地，两手轻轻按地，足膝俱皆腾起，自能蜿蜒曲伸，翻转任行，悉于侧身局化出也。用此局全在乎轻按地。一重，手成僵物，不能轻灵。须将按起周身方能活，亦不可单用二门着地，随势腾出双手法。</p><p>　　第十局</p><p>　　经曰：仰倒若坐，尻骨单凭。</p><p>　　解：夫人仰倒于地，未有不可以全臀坐地者，如以臀坐而用臀，则成溃局。要能行法，惟以臀骨尖着地，手足周身俱皆腾起，合住周身全局，向左则右转，向右则左转，任意行法，无不中窍矣，可用单手按地，惟悬下地行法制，但不如全腾之势。上可用双手，可以用双足，更立而妙也。照得此局，左右盘旋随在中窍，其妙有不能胜言者，然须知其所然者，全在臀骨作枢机，若两臀实坐于地，则相法远矣。</p><p>　　第十一局</p><p>　　经曰：高低任意，远近纵横。</p><p>　　解：高低任意者，身子能在地盘旋，不能起而高攻，熟知遂倒遂起，任意腾伏原是此经本原，稍为牵强不为合式。凡用起法，须暗屈一足在底合练大力全局，加以双手或支手助之，勿论左右反侧俯仰前后，身通遂倒遂起。纵横者，用高身法跳出，用地龙局收回，用地龙局纵式一变则攻敌之上，一低则攻敌之下。总之，以不露形迹，坚密猛疾为要，此局全是神运经道理。人能于神运熟读，方能知其纵横飞腾之势，明其炼气炼神之理，自然一贯豁然，无不通矣。</p><p>　　拳论</p><p>　　拳之一术，古来传者不下数十家，曰探马，曰罗汉，曰太祖，曰伏爷，曰武子，一切可惊可骇之名，难以尽述。庸人陋习，学此则非彼，彼则非此，而要之不得内功真传，均守死法，纵费尽功夫，终属下乘，犹之读书，不能反约，泛览博物，何能明道?盖凡物莫不有其本，得其本而末随之矣。近来习道者忘其本，分门别户，巧控造名，往往自以为誉，曰：吾之术近路也。夫宇宙之正道原来有近路也，不过分本末先后耳。然则所谓本者何也？筋也。筋顺进可以制敌，退可以自守，往来上下，无不如意。筋拙筋背，进不足以挡敌，退不足以自立，动静虚实，无非危机，是故头者筋之纲领也。头之为用，颏向上提起，如欲生旺有神，不宜颓靡无气。肩与胁者，筋之枢机也。肩为臂之本，胁为气之窟，上以壮两部之精神，下以足腰胯之威势，故肩为用，其要有二，曰舒展张开，曰紧净聚敛。足者，筋之远盾也。足为百体之根，上载全身，筋之一收一松，无不从足底涌泉穴而起，筋之一收一紧，无不从足涌泉穴而伏，此术功夫之根底，知其三者，可以得其大概矣。而尤有要者曰气，盖筋之生于气，犹木生于水，一木必得水润而后生，筋必得气养而后出。欲养气，必开关窍，以须其气。盖人身之关窍，皆为后天浊气闭塞，必伸筋拔力以通之，后天气乃行，足气可以养筋，筋可以济气也。故用功之初，气筋有交互相济之用，久之浑然如一法。后之学者，潜心体会，必知余言无谬矣。若夫气之浮沉，筋之松紧，骨之开合，手之横紧，身之平侧，当求之内功经与大力十二局，非一朝一夕所能明矣！</p></div></div><div class="post-meta meta-tags"><ul class=clearfix><li><a>'真传','内功','四经'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>