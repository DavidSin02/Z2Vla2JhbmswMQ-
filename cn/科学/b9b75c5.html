<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>订正仲景全书金匮要略注●正误存疑篇 | 极客快訊</title><meta property="og:title" content="订正仲景全书金匮要略注●正误存疑篇 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/be8d070337694194a628b0b671391a5e"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/b9b75c5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/b9b75c5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/b9b75c5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/b9b75c5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/b9b75c5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/b9b75c5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/b9b75c5.html><link rel=canonical href=https://geekbank.cf/tw/%e7%a7%91%e5%ad%a6/b9b75c5.html><meta property="article:published_time" content="2020-10-29T20:56:23+08:00"><meta property="article:modified_time" content="2020-10-29T20:56:23+08:00"><meta name=Keywords content><meta name=description content="订正仲景全书金匮要略注●正误存疑篇"><meta name=author content="极客快訊"><meta property="og:url" content="/cn/%E7%A7%91%E5%AD%A6/b9b75c5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>订正仲景全书金匮要略注●正误存疑篇</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><div class=pgc-img><img alt=订正仲景全书金匮要略注●正误存疑篇 onerror=errorimg.call(this); src=https://p1.pstatp.com/large/pgc-image/be8d070337694194a628b0b671391a5e><p class=pgc-img-caption></p></div><p><strong><u>正误</u></strong> 师曰∶病患语声寂然，喜惊呼者，骨节间病；语声喑喑然不彻者，心膈间病；语声啾啾然细而长者，头〔腹〕中病。</p><p>【按】“头中病”之“头”字，当是“腹”字。经中从无头中病之文，且文义不属，当改之。</p><p>师曰∶吸而微数，其病在中焦。实也，当下之即愈；虚者不治。在上焦者，其吸促〔远〕；在下焦者，其吸远〔促〕。此皆难治。呼吸动摇振振者，不治。</p><p>【按】“吸促”之“促”字，当是“远”字，“吸远”之“远”字，当是“促”字，方合病义，当移之。</p><p>问曰∶寸脉沉大而滑，沉则为实，滑则为气，实气相抟，血〔厥〕气入脏即死，入腑即愈，此为卒厥。何谓也？师曰∶唇口青，身冷，为入脏，即死；如身和，汗自出，为入腑，即愈。</p><p>【按】“寸脉沉大而滑，沉则为实，滑则为气，实气相抟”之<span>十八字</span>，文理不顺，衍文也，当删之。血气入脏之“血”字，当是“厥”字，始与卒厥相合，当改之。</p><p>问曰∶阳病十八，何谓也？师曰∶头痛，项、腰、脊、臂、脚掣痛。阴病十八，何谓也？师曰∶咳，上气，喘，哕，咽，肠鸣，胀满，心痛，拘急。五脏病各有十八，合为九十病；人又有六微，微有十八病，合为一百八病。五劳、七伤、六极，妇人三十六病，不在其中。清邪居上，浊邪居下。大邪<span>中表</span>，小邪中里。〔〕之邪，从口入者，宿食也。五邪中人，各有法度∶风中于前，寒中于暮，湿伤于下，雾伤于上；风令脉浮，寒令脉急，雾伤皮腠，湿流关节，食伤脾胃。极寒伤经，极热伤络。</p><p>【按】字典无“”字，当是“”字。音倾，侧水也。后之积聚门，气之“”字，亦误。</p><p>问曰∶病有急当救里救表者，何谓也？师曰∶病，医下之，续得下利清谷不止，身体疼痛者，急当救里；后身体疼痛，清便自调者，急当救表也。</p><p>【按】此条注，详见《伤寒论·太阴篇》内，故不复释。</p><p>夫诸病在脏，欲攻之，当随其所得而攻之，如渴者（小便不利），与猪苓汤。余皆仿此。</p><p>【按】“如渴者”之下，当有“小便不利”四字。必是遗失，当补之。</p><p><strong><u>正误</u></strong> 病者，身热足寒，颈项强急，恶寒，时头热，面赤，目赤，独头动摇，卒口噤，背反张者，痉病也。若发其汗者，寒湿相抟，其表益虚，即恶寒甚。发其汗已，其脉如蛇。</p><p>【按】“痉病也”之下诸句，与上文义不属。与后条之“为欲解，脉如故”诸句，文义相属，宜分于彼。</p><p>太阳病，发热无汗，反恶寒者，名曰刚痉。</p><p>【按】“反恶寒”之“反”字，衍文也。玩痉病之条自知，当恶寒也。宜删之。</p><p>（若发其汗者，寒湿相抟，其表益虚，即恶寒甚，发其汗已，其脉如蛇）。暴腹胀大者，为欲解；脉如故，反伏弦者，痉。</p><p>【按】“暴腹胀大者”五字，衍文也，当删之。</p><p><strong><u>正误</u></strong> 师曰∶疟脉自弦，弦数者多热，弦迟者多寒。弦小〔沉〕紧者下之瘥，弦迟者可温之，弦（浮）紧者，可发汗针灸也，弦浮〔滑〕大者，可吐之，弦数者，风发也，以饮食消息止之。</p><p>【按】“弦小紧者”之“小”字，当是“沉”字，则有可下之理。弦紧者，当是“弦浮紧”，则有可发汗之理。弦浮大者，当是“弦滑大”，则有可吐之理。且不遗本文疟脉自弦之意，当改之补之。</p><p>师曰∶阴气孤绝，阳气独发，则热而少气、烦冤，手足热而欲呕，名曰瘅疟；若但热不寒者，邪气内藏于心，外舍分肉之间，令人消铄肌肉。</p><p>【按】此言瘅疟，其文脱简，《内经》已详，不复释。</p><p>温疟者，其脉如平，身无寒，但热，骨节疼烦，时呕，白虎加桂枝汤主之。</p><p>【按】此言温疟，其文脱筒，《内经》已详，不复释。</p><p>疟多寒者，名曰牝疟，蜀漆散主之。</p><p>【按】此言牝疟，其文脱简，《内经》已详，不复释。</p><p><strong><u>正误</u></strong> （寸口脉迟〔浮〕而缓，迟〔浮〕则为寒〔风〕，缓则为虚；荣缓则为亡血，卫缓则为中风；邪气中经，）浮者血虚，络脉空虚，贼邪不泻，或左或右；邪气反缓，正气即急，正气引邪，僻不遂。邪在于络，肌肤不仁；邪在于经，即重不胜；邪入于腑，即不识人；邪入于脏，舌即难言，口吐涎。</p><p>【按】“寸口脉浮而紧，紧则为寒，浮则为虚，寒虚相抟，邪在皮肤”，此五句原文在本条之首，当在后条之首。“寸口脉迟而缓，迟则为寒，缓则为虚；荣缓则为亡血，卫缓则为中风；邪气中经”，此六句原文在后条，当在此条之首，文气始各得相属，必系错简，当移之。其中有“浮者血虚”一句，必是衍文，当删之。寸口脉迟而缓，迟则为寒，二“迟”字当是“浮”字，“寒”字当是“风”字，始得文义了然，且迟缓二脉不能并见，当改之。</p><p>（寸口脉浮而紧，紧则为寒，浮则为虚〔风〕，寒虚〔风〕相抟，邪在皮肤，）则身痒而瘾疹；心气不足，邪气入中，则胸满而短气。</p><p>【按】“浮则为虚，寒虚相抟”二“虚”字，应是“风”字，当改之。</p><p>味酸则伤筋，筋伤则缓，名曰泄；咸则伤骨，骨伤则痿，名曰枯。枯泄相抟，名曰断泄〔绝〕，荣气不通，卫不独行，荣卫俱微，三焦无所御，四属断绝，身体羸瘦。独足肿大，黄汗出，胫冷。假令发热，便为历节也。</p><p>病历节，不可屈伸，疼痛，乌头汤主之。</p><p>【按】“名曰断泄”之“泄”字，当是“绝”字，始与下文相属，当改之。</p><p>诸肢节疼痛，身体羸，脚肿如脱，头眩短气，温温（）欲吐，桂枝芍药知母汤主之。</p><p>【按】温温应是“”，当改之。</p><p><strong><u>正误</u></strong> 人年五六十，其病脉大者，痹侠背行，若肠鸣，马刀，侠瘿〔瘰〕者，皆为劳得之。</p><p>【按】“若肠鸣”三字，与上下文不属，必是错简，当删之。侠瘿之“瘿”字。当是“瘰”字，且先劳后瘰，先瘰后劳者有之，从未见劳瘿先后病也，当改之。</p><p>劳之为病，其脉浮大，手足烦，春夏剧，秋冬瘥，阴寒〔虚〕精自出，酸削不能行。</p><p>【按】“阴寒精自出”之“寒”字，应是“虚”字，当改之。</p><p>男子面色白者，主渴及亡血，卒喘悸。脉浮者，里虚也。</p><p>【按】“脉浮者，里虚也”句，当是衍文。</p><p>夫失精家，少腹弦急，阴头寒，目眩，发洛，脉极虚、芤、迟，为清谷亡血失精。脉得诸芤，动微紧，男子失精，女子梦交，桂枝龙骨牡蛎汤主之。</p><p>【按】此条“脉得诸芤……”五句，与上文义不属，衍文也。另分一条，在本门十二条之次。</p><p>脉弦而大，弦则为减，大则为芤；减则为寒，芤则为虚，虚寒相抟，此名为革。妇人则半产漏下，男子则亡血失精。</p><p>【按】此条注详见《伤寒论·辨脉篇》内，故不复释。</p><p>五劳极虚，羸瘦，腹满，不能饮食，（缓中补虚）。食伤、忧伤、饮伤、房室伤、饥伤、劳伤、经络营卫气伤，内有干血，肌肤甲错，两目黯黑，大黄虫丸主之。</p><p>【按】“两目黯黑”句下“缓中补虚”四字，当在不能饮食之下，必是传写之讹，当移之。</p><p><u>正误</u> 问曰∶病咳逆，脉之，何以知此为（肺痿）肺痈？当有脓血，吐之则死，其脉何类？师曰∶寸口脉微〔浮〕而数，微〔浮〕则为风，数则为热，微〔浮〕则汗出，数则恶寒。</p><p>风中于卫，呼气不入；热过于荣，吸而不出。风伤皮毛，热伤血脉。风舍于肺，其人则咳，口干，喘满，咽燥不渴，时唾浊沫，时时振寒。热之所过，血为之凝滞，蓄结痈脓，吐如米粥。始萌可救，脓成则死。</p><p>【按】“肺痈”之上，当有“肺痿”二字，不然本文论肺痿之义，则无着落，必是脱简，当补之。“脉微”之三“微”字，当是三“浮”字，始与文气相属，当改之。</p><p>大火〔逆〕上气，咽喉不利，止逆下气者，麦门冬汤主之。</p><p>【按】“大逆上气”之“大”字，当是“火”字，文义病药始相属，当改之。</p><p><strong><u>正误</u></strong> 腹满时减，复如故，此为寒，当与温药。（宜浓朴生姜甘草半夏人参汤主之）。</p><p>【按】此篇无治虚寒腹满之方。当与温药之下，当有“宜浓朴生姜甘草半夏人参汤主之”十四字，必是脱简。阅《伤寒论·太阴篇》自知，当补之。</p><p>病者痿黄，躁〔燥〕而不渴，胸〔胃〕中寒实而利不止者，死。</p><p>【按】“躁而不渴”当是“燥而不渴”，文气通顺。“胸中寒实”当是“胃中寒实”，若是胸中寒实，如何曰下利不止者死，当改之。</p><p>其脉数而紧，乃弦，状如弓弦，按之不移，脉数弦者。脉紧大而迟者，必心下坚，（当下其寒）。脉大而紧者，阳中有阴，可下之。</p><p>【按】“其脉数而紧，乃弦，状如弓弦，按之不移，脉数弦者”之十九字，当是衍文，阅《伤寒论·辨脉法》自知，删之。“当下其寒”四字，当在“必心下坚”之下，文义始属，当移之。</p><p>胁下偏〔满〕痛，发热，其脉紧弦，此寒也，以温药下之，宜大黄附子汤。</p><p>【按】“胁下偏痛”之“偏”字，当是“满”字，当改之。</p><p>按之心下满痛、（有潮热）者，此为实也，当下之，宜大柴胡汤。</p><p>【按】“按之心下满痛”之下，当有“有潮热”三字，若无此三字，则不当与大柴胡汤，当补之。</p><p>腹痛，脉弦而紧，弦则卫气不行，即恶寒，紧则不欲食，邪正相抟，即为寒疝。绕脐痛苦，发则白〔自〕汗出，手足厥冷其脉沉紧者，大乌头煎主之。</p><p>【按】此条脉重出，下条有证无脉，“其脉沉紧者”五字，当在下条“里急”之下。然脉弦而紧，是劲急之甚，当属寒疝之重者。其白汗之“白”字，当是“自”字，改之。下条“其脉沉紧者”，是里痛之脉，当属寒疝之轻者，当移之。</p><p>寒疝，腹中痛，及胁痛里急，（其脉沉紧者），当归生姜羊肉汤主之。</p><p>【按】“胁痛里急”之下，当有上条“其脉沉紧者”五字。</p><p>寒疝，腹中痛，逆冷，手足不仁，若身疼痛，灸刺、诸药不能治，抵当乌头桂枝汤主之。</p><p>【按】“抵当”二字，衍文也。</p><p>问曰∶人病有宿食，何以别之？师曰∶寸口脉浮而大，按之反涩，尺中亦微〔大〕而涩，故知有缩食，大承气汤主之。</p><p>【按】“尺中亦微而涩”之“微”字，当按《伤寒论》作“大”是字，当改之。</p><p><strong><u>正误</u></strong> 肺中风者，口燥而喘，身〔头〕运而重，冒〔风〕而肿胀。</p><p>【按】“身运而重”当是“头运而身重”，“冒而肿胀”当是“冒风而肿胀”，乃与文义始为相属，当改之补之。</p><p>肝中寒者，两臂不举，舌本燥，喜太息，胸中痛，不得转侧，食则吐而汗出也。</p><p>【按】“两臂不举，舌本燥”二句，“而汗出”三字，文义不属，必是错简，不可为后世法，不释。</p><p>肝着，其人常欲蹈其胸上，先未苦时，但欲饮热，旋复花汤主之。</p><p>【按】“旋复花汤主之”六字，与肝着之病不合，当是衍文。</p><p>心伤者，其人劳倦，即头面赤而下重，心中痛而自烦，发热，当脐跳，其脉弦〔沉〕，此为心脏伤所致也。</p><p>【按】“其脉弦”之“弦”字，当是“沉”字，沉为肾脉，文义相属，当改之。</p><p>邪哭使魂魄不安者，血气少也，血气少者，属于心。心气虚者，其人则畏，合目欲眠，梦远行而精神离散，魂魄妄行。阴气衰者为癫〔狂〕，阳气衰者为狂〔癫〕。</p><p>【按】“阴气衰者为癫”之“癫”字，当是“狂”字；“阳气衰者为狂”之“狂”字，当是“癫”字。《内经》曰∶重阴者癫，重阳者狂。当改之。</p><p>跗阳脉浮而涩，浮则胃气强，涩则小便数，浮涩相抟，大便则坚，其脾为约，麻子仁丸主之。</p><p>【按】此条注详见《伤寒论·阳明篇》内，故不复释。</p><p>问曰∶病有积，有聚，有〔〕气，何谓也？师曰∶积者，脏病也，终不移；聚者，腑病也，发作有时，展转痛移，为可治。〔〕气者，胁下痛，按之则愈，复发为〔〕气。诸积大法∶脉来细而附骨者，乃积也。寸口，积在胸中；微出寸口，积在喉中。</p><p>关上，积在脐傍；上关上，积在心下；微下关，积在少腹。尺中，积在气冲；脉出左，积在左；脉出右，积在右；脉两出，积在中央，各以其部处之。</p><p>【按】作解，见首篇。</p><p><strong><u>正误</u></strong> 病患面无血色，无寒热，脉沉〔浮〕弦者，衄；脉浮〔沉〕弱，手按之绝者，下血；烦咳者，必吐血。</p><p>【按】脉沉当是“脉浮”，脉浮当是“脉沉”，文义始属，当改之。</p><p>寸口脉弦而大，弦则为减，大则为芤；减则为寒，芤则为虚。寒虚相抟，此名曰革。妇人则半产漏下，男子则亡血。</p><p>【按】此条注详见《伤寒·辨脉篇》内，故不复释。</p><p>心气不足〔有余〕，吐血衄血，泻心汤主之。</p><p>【按】心气“不足”二字，当是“有余”二字，若是不足，如何用此方治之，当改之。</p><p><strong><u>正误</u></strong> 夫病患饮水多，必暴喘满。凡食少饮多，水停心下，甚者则悸，微者短气。（脉双弦者，寒也。皆大下里虚。脉偏弦者，饮也。）【按】“微者短气”句下，古本有“脉双弦者寒也……”诸句，文义不属，另分一条，在本门二十七条之次。</p><p>假令瘦〔病〕人脐下有悸，吐涎沫而癫〔巅〕眩，此水也，五苓散主之。</p><p>【按】瘦人之“瘦”字，当是“病”字。癫眩之“癫”字，当是“巅”字；巅者头也。</p><p>文义始属，当改之。</p><p>夫心下有留饮，其人背寒冷如掌大。留饮者，胁下痛引缺盆，咳嗽则转甚。胸中有留饮，其人短气而渴〔喘〕。四肢历节痛，脉沉者，有留饮。</p><p>【按】此条古本于四肢历节痛之下，有“脉沉者，有留饮”一句，当另为一条，始合论脉之义。短气而渴之“渴”字，当是“喘”字，四肢上，当有缺文。</p><p>病者脉伏，其人欲自利，利反快，此为留饮欲去故也。虽利，心下续坚满，甘遂半夏汤主之。</p><p>【按】“心下续坚满”句下，“此为留饮欲去故也”八字，当在“利反快”之下，此传写之讹，当移之。</p><p>水在心，心下坚筑，短气，恶水不欲饮。水在肺，吐涎沫，欲饮水。水在脾，少气身重。水在肝，胁下支满，嚏而痛。水在肾，心〔脐〕下悸。</p><p>【按】“心下悸”之“心”字，当是“脐”字，当改之。</p><p>支饮胸〔腹〕满者，浓朴大黄汤主之。</p><p>【按】“支饮胸满”之“胸”字，当是“腹”字，若是“胸”字，无用承气汤之理，当改之。</p><p>脉弦数〔迟〕，有寒饮，冬夏难治。</p><p>【按】“脉弦数”之“数”字，当是“迟”字，始与寒饮之理合，当改之。</p><p>咳逆倚息不得卧，小青龙汤主之。青龙汤下〔汗〕已，多唾，口燥，寸脉沉，尺脉微，手足厥逆，气从少腹上冲胸咽，手足痹，其面翕热如醉状，因复下流阴股，小便难，时复冒者，与茯苓桂枝五味甘草汤，治其气冲。</p><p>【按】按“小青龙汤下已”之“下”字，当是“汗”字，盖大、小青龙汤，皆汗剂也，当改之。</p><div class=pgc-img><img alt=订正仲景全书金匮要略注●正误存疑篇 onerror=errorimg.call(this); src=https://p3.pstatp.com/large/pgc-image/0557650084a34253b6c4358d5ba0ec06><p class=pgc-img-caption></p></div><p><strong><u>正误</u></strong> 厥阴之为病，消渴，气上冲心，心中疼热，饥而不欲食，食即吐蛔，下之利不止。</p><p>【按】此条是《伤寒论》厥阴经正病，与杂病消渴之义不同，必是错简。</p><p>寸口脉浮而迟，浮即为虚，迟即为劳，虚则卫气不足，劳则荣气竭。</p><p>【按】此条当在《虚劳篇》中，错简在此。</p><p>跗阳脉浮而数，浮即为气，数即消谷而大〔便〕坚，气盛则溲数，溲数即坚，坚数相抟，即为消渴。</p><p>【按】“而大坚”句不成文，大字下，当有“便”字，当补之。</p><p><strong><u>正误</u></strong> 少阴脉，紧而沉，沉则为水，小便即难，脉得诸沉者，当责有水，身体肿重。</p><p>【按】“脉得诸沉者”一条，乃始论水气病之脉，当列于篇首。但古本“脉得诸沉”之上，有“少阴脉紧而沉……”四句，文义不属，并有脱简，不释，且删之。</p><p>夫水病患，目下有卧蚕，面目鲜泽，脉伏，其人消渴。病水腹大，小便不利，其脉沉绝者，有水，可下之。</p><p>【按】“其人消渴”之下。古本有“病水腹大，小便不利，其脉沉绝者，有水，可下之”四句，与上文义不属，当另分为一条，在本门五条之次，始合里水脉证。</p><p>里水者，一身面目黄肿，其脉沉，小便不利，故令病水，假如小便自利，此亡津液，故令渴也。越婢加术汤主之。</p><p>【按】“越婢加术汤主之”七字，当在后“太阳病脉浮而紧”条内，“发汗即愈”之下，文义始属，必是错简在此，观其里有水之之文，岂有用越婢加术汤发表之药，自可知也。</p><p>心水者，其身重而少气，不得卧，烦而躁，其人阴肿。</p><p>【按】“其人阴肿”四字，当在肾水条内，错简在此，当移之。</p><p>肾水者，其腹大脐肿，腰痛不得尿，阴下湿，如牛鼻上汗，其足逆冷，面反瘦，（其人阴肿）。</p><p>【按】“面反瘦”之下，当补上条“其人阴肿”四字。</p><p>师曰∶寸口脉迟而涩，迟则为寒，涩为血不足；跗阳脉微而迟，微则为气，迟则为寒。寒气不足，则手足逆冷；手足逆冷，则荣卫不利；荣卫不利，则腹满肠鸣相逐，气转膀胱；荣卫俱劳，阳气不通即身冷；阴气不通即骨疼；阳气前通则恶寒，阴气前通则痹不仁；阴阳相得，其气乃行，大气一转，其气乃散、实则失气，虚则遗尿，名曰气分。</p><p>（桂枝去芍药加麻黄附子细辛汤主之）。</p><p>【按】“名曰气分”之下，当补入下条“桂枝去芍药加麻黄附子细辛汤主之”十五字。</p><p>气分，心下坚，大如盘，边如旋杯，水饮所作，桂枝去芍药，加麻黄附子细辛汤主之。</p><p>【按】“气分心下坚，大如盘，边如旋杯，水饮所作”之十六字，当是衍文，观心下坚之本条自知。“桂枝去芍药加麻黄附子细辛汤主之”之十五字，当在上条气分之下，文气始属，正是气分之治法，必是错简在此，当移之。</p><p>脉浮而洪，浮则为风，洪则为气。风气相抟，风强则为隐疹，身体为痒，痒为泄风，久为痂癞；气强则为水，难以俯仰。风气相击，身体洪〔浮〕肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。</p><p>【按】“身体洪肿”之“洪”字，当是“浮”字，改之，“此为黄汗”四字，当是衍文。</p><p>太阳病脉浮而紧，法当骨节疼痛，反不疼，身体反重而酸，其人不渴，汗出即愈，此“为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胸中窒不能食，反聚痛，暮躁不得眠，此为黄汗，痛在骨节。咳而喘，不渴者，此为脾〔肺〕胀，其状如肿，发汗即愈，（越婢加术汤主之）。然诸病此者，渴而下利，小便数者，皆不可发汗。</p><p>【按】“脾胀”之“脾”字，当是“肺”字，改之，发汗即愈之下，当补入前条之“越婢加术汤主之”七字。</p><p>里〔皮〕水越婢加术汤主之，甘草麻黄汤亦主之。</p><p>【按】“里水”，之“里”字，当是“皮”字，岂有里水，而用麻黄之理，当改之。</p><p>〔厥而〕皮水者，蒲灰散主之。</p><p>【按】“厥而”二字，当是衍文。</p><p>水之为病，其脉沉小，属少阴。浮者为风，无水虚胀者为气〔风〕水。发其汗即已。</p><p>脉沉者宜麻黄附子汤，浮者宜杏子汤。</p><p>【按】“为气水”之“气”字，当是“风”字，若是“气”字，则无发汗之理，且通篇并无气水之病，当改之。</p><p><strong><u>正误</u></strong> 腹满，舌〔身〕痿黄，躁不得睡，属黄家。</p><p>【按】“舌痿黄”之“舌”字，当是“身”字，当改之。</p><p>黄胆病，（小便不利者），茵陈五苓散主之。</p><p>【按】“黄胆病”之下，当有“小便不利者”五字，茵陈五苓散方有着落，当补之。</p><p><strong><u>正误</u></strong> 吐后渴欲饮水而贪饮者，兼主微风，脉紧头痛，（文蛤汤主之）。</p><p>【按】“文蛤汤主之”五字，当在头痛之下，文义始属，当移之。兼主之“主”字，衍文也。</p><p>问曰∶病患脉数，数为热，当消谷引食，而反吐者，何也？师曰∶以发其汗，令阳气微，膈气虚，脉乃数，数为客热，不能消谷，胃中虚冷故也。脉弦者虚也，胃气无余，朝食暮吐，变为胃反，寒在于上，医反下之。今脉反弦，故名曰虚。</p><p>【按】“问曰∶病患脉数”，至“胃中虚冷故也”等句，已详《伤寒论·阳明篇》内，错简在此，且与“脉弦者虚也”，文义不属。</p><p>跗阳脉浮而涩，浮则为虚，虚〔涩〕则伤脾，脾伤则不磨，朝食暮吐，暮食朝吐，宿谷不化，名曰胃反，脉紧而涩，其病难治。</p><p>【按】“虚则伤脾”之“虚”字，应是“涩”字，当改之。</p><p>下利，手足厥冷，无脉者，灸之不温，若脉不还，反微喘者，死。少阴负跗阳者，为顺也。</p><p>【按】此条“反微喘者死”之下，有“少阴负跗阳者，为顺也”一句，文义不属，其注已详见《伤寒论·辨脉篇》内，故不复释。</p><p>下利清谷，不可攻其表，汗出必胀满。</p><p>【按】此条注详见《伤寒论·太阴篇》内，故不复释。</p><p>下利脉沉而迟，其人面少赤，身有微热，下利清谷者，必郁冒，汗出而解，病患必微厥，所以然者，其面戴阳，下虚故也。</p><p>【按】此条注详见《伤寒论·厥阴篇》内，故不复释。</p><p>下利腹胀满，身体疼痛者，先温其里，乃攻其表，温里宜四逆汤；攻表宜桂枝汤。</p><p>【按】此条注详见《伤寒论·太阴篇》内，故不复释。</p><p>下利后更烦，按之心下濡者，为虚烦也，栀子豉汤主之。</p><p>【按】此条注详见《伤寒论·太阳中篇》，故不复释。</p><p><strong><u>正误</u></strong> 蛔厥者，当吐蛔，今病者静而复时烦，此〔非〕为脏寒，蛔上入膈，故烦，须臾复止，得食而呕又烦者，蛔闻食臭出，其人当自吐蛔。蛔厥者，乌梅丸主之。</p><p>【按】“此为脏寒”之“此”字，当是“非”字，若是“此”字，何以辨寒厥，当改之。</p><p><strong><u>正误</u></strong> 产后七八日，无太阳证，少腹坚痛，此恶露不尽，（热在里，结在膀胱也）。不大便烦躁发热，切脉微实，再倍发热，日晡时烦躁者不食，食则谵语，至夜即愈，宜大承气汤主之。</p><p>【按】“热在里，结在膀胱也”之八字，当在本条上文“恶露不尽”之下，未有大承气汤下膀胱血之理，当移之。“再倍”二字，当是衍文。</p><p>产后中风，（病痉者），发热面正赤，喘而头痛，竹叶汤主之。</p><p>【按】“产后中风”之下，当有“病痉者”三字，始与方合。若无此三字，则人参。附子施之于中风发热可乎？而又以竹叶命名者何所谓也？且方内有“颈项强用大附子”之文，本篇有证尤方，则可知必有脱简，当补之。</p><p><strong><u>正误</u></strong> 妇人之病，因虚、积冷、结气，为诸经水断绝，至有历年，血寒积结胞门。寒伤经络，凝坚在上，呕吐涎唾，久成肺痈，形体损分。在中盘结，绕脐寒疝；或两胁疼痛，与脏相连；或结热中，痛在关元，脉数无疮，肌若鱼鳞。时着男子，非止女身。在下来〔未〕多，经候不匀，令阴掣痛，少腹恶寒；或引腰脊，下根气街，气冲急痛，膝胫疼痛，奄忽眩冒，状如厥癫；或有忧惨，悲伤多嗔。</p><p>非有鬼神，（此皆带下）。久则羸瘦，脉虚多寒。三十六病，千变万端，审脉阴阳，虚实紧弦，行其针药，治危得安。其虽同病，脉各异源，子当辨记，勿谓不然。</p><p>【按】“在下来多”之“来”字，当是“未”字。本条皆经水断绝之病，若系“来多”，则与上文不合，与下文经候不匀亦不合，当改之。又本条内“此皆带下”四字，当在非有鬼神之下，文义始属，当移之。</p><p>妇人脏躁，喜悲伤欲哭，象如神灵所作，数欠伸，甘草小麦大枣汤主之。</p><p>【按】甘草小麦大枣汤方，义未详，必是讹错。</p><p>问曰∶妇人年五十，所病下利〔血〕数十日不止，暮即发热，少腹里急，腹满，手掌烦热，唇口干燥，何也？师曰∶此病属带下。何以故？曾经半产，瘀血在少腹不去。何以知之？其证唇口干燥，故知之。当以温经汤主之。</p><p>【按】“所病下利”之“利”字，当是“血”字，文义始属，当改之。</p><p>带下经水不利，少腹满痛，经一月再〔不〕见者，土瓜根散主之。</p><p>【按】“再”字当是“不”字，若是“再”字，一月两来，与上文不利不合，当改之。</p><p>寸口脉弦而大，弦则为减，大则为芤；减则为寒，芤则为虚；寒虚相抟，此名曰革。妇人则半产漏下，（旋复花汤主之）。</p><p>【按】此条详在《伤寒论·辨脉法篇》，错简在此。“旋复花汤主之”一句，亦必是错简，半产漏下，则气已下陷，焉有再用旋复花下气之理？妇人中风七八日，续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。</p><p>【按】此条注详见《伤寒论·少阳篇》内，故不复释。</p><p>妇人伤寒发热；经水适来，昼日明了，暮则谵语，如见鬼状者，此为热入血室，治之无犯胃气及上二焦，必自愈。</p><p>【按】此条注详见《伤寒论·少阳篇》内，故不复释。</p><p>妇人中风，发热恶寒，经水适来，得之七八日，热除，脉迟，身凉和，胸胁满，结胸状，谵语者，此为热入血室也，当刺期门，随其实而泻之。</p><p>【按】此条注详见《伤寒论·少阳篇》内，故不复释。</p><p>阳明病，下血，谵语者，此为热入血室，但头汗出，当刺期门，随其实而泻之，然汗出则愈。</p><p>【按】此条注详见《伤寒论·阳明篇》内，故不复释。</p><p>胃气下泄，阴吹而正喧，此谷气之实也，膏发煎导之，（长服诃黎勒丸）。</p><p>【按】“膏发煎导之”五字，当是衍文。此“谷气之实也”之下，当有“长服诃黎勒丸”之六字。后阴下气谓之气利，用诃黎勒散；前阴下气谓之阴吹，用诃黎勒丸，文义始属。盖诃黎勒丸以诃黎勒固下气之虚，以浓朴、陈皮平谷气之实，药病相合，此方错简在《杂疗篇》内。下小儿疳虫蚀齿一方，杀虫解毒，或另有小儿门，或列在杂方内，兹列于妇人杂病之末，亦错简也。</p><p><strong><u>正误</u></strong> 长服诃黎勒丸方。</p><p>【按】此方当移在前篇“谷气之实也”之下。</p><p><strong><u>正误</u></strong> 食躁式〔或〕躁方【按】食躁式躁之“式”字，当是“或”字，应改之。</p><p><strong><u>存疑</u></strong> 问曰∶阳病十八，何谓也？师曰∶头痛，项，腰、脊、臂、脚掣痛。阴病十八，何谓也？师曰∶咳，上气，喘，哕，咽，肠鸣，胀满，心痛，拘急。五脏病各有十八，合为九十病；人又有六微，微有十八病，合为一百八病。五劳，七伤，六极，妇人三十六病，不在其中。清邪居上，浊邪居下。大邪中表，小邪中里，之邪，从口入者，宿食也。五邪中人，各有法度∶风中于前，寒中于暮，湿伤干下，雾伤于上；风令脉浮，寒令脉急，雾伤皮腠，湿流关节，食伤脾胃。极寒伤经，极热伤络。</p><p><strong><u>存疑</u></strong> 论曰∶百合病者，百脉一宗，悉致其病也。意欲食，复不能食，常默默然，欲卧不能卧，欲行不能行，饮食或有美时，或有不用闻食嗅时，如寒无寒，如热无热，口苦，小便赤；诸药不能治，得药则剧吐、利，如有神灵者，身形如和，其脉微数。每尿时头痛者，六十日乃愈；若尿时头不痛，淅然者，四十日愈；若尿快然，但头眩者，二十日愈。其证或未病而预见，或病四五日而出，或病二十日或一月微见者，各随证治之。</p><p><strong><u>存疑</u></strong> 男子平人脉，虚弱细微者，善盗汗也。</p><p><strong><u>存疑</u></strong> 师曰∶病有奔豚，有吐脓，有惊怖，有火邪，此四部病，皆从惊发得之。</p><p><strong><u>存疑</u></strong> 寒气厥逆，赤丸主之。</p><p><strong><u>存疑</u></strong> 心中风者，翕翕发热，不能起，心中饥，食即呕吐。</p><p><strong><u>存疑</u></strong> 火邪者，桂枝去芍药加蜀漆牡蛎龙骨救逆汤主之。</p><p>心下悸者，半夏麻黄丸主之。</p><p><strong><u>存疑</u></strong> 咳逆倚息不得卧，小青龙汤主之。青龙汤下已，多唾，口燥，寸脉沉，尺脉微，手足厥逆，气从少腹上冲胸咽，手足痹，其面翕热如醉状，因复下流阴股，小便难，时复冒者，与茯苓桂枝五味甘草汤，治其气冲。冲气即低，而反更咳、胸满者，用苓桂五味甘草汤，去桂，加干姜、细辛，以治其咳满。咳满即止，而更复渴，冲气复发者，以细辛、干姜为热药也，服之当遂渴。而渴反止者，为支饮也。支饮者，法当冒，冒者必呕，呕者复内半夏以去其水。水去呕止，其人形肿者，加杏仁主之。其证应内麻黄，以其人遂痹，故不内之；若逆而内之者，必厥，所以然者，以其人血虚，麻黄发其阳故也。若面热如醉，此为胃热上冲薰其面，加大黄以利之。</p><div class=pgc-img><img alt=订正仲景全书金匮要略注●正误存疑篇 onerror=errorimg.call(this); src=https://p1.pstatp.com/large/pgc-image/c83eee2272184c36ad71f83fe976a444><p class=pgc-img-caption></p></div><p><strong><u>存疑</u></strong> 寸口脉浮而迟，浮脉则热，迟脉则潜，热潜相抟，名曰沉。跗阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相抟，水走皮肤，即为水矣。</p><p>寸口脉弦而紧，弦则卫气不行，即恶寒，水不沾流，走于肠间。</p><p>问曰∶病者苦水，面目、身体、四肢皆肿，小便不利。脉之，不言水，反言胸中痛，气上冲咽，状如炙肉，当微咳喘。审如师言，其脉何类？师曰∶寸口脉沉而紧，沉则为水，紧则为寒；沉紧相搏，结在关元。始时当微，年盛不觉，阳衰之后，营卫相干，阳损阴盛，结寒微动，肾气上冲，咽喉塞噎，胁下急痛。医以为留饮而大下之，气击不去，其病不除；后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小瘥，食饮过度，肿复如前，胸胁苦痛，象若奔豚，其水扬溢，则浮咳喘逆。</p><p>当先攻击冲气，令止，乃治咳，咳止其喘自瘥，先治新病，病当在后。</p><p>黄汗之病，两胫自冷；假令发热，此属历节。食已汗出，又身常暮卧盗汗出者，此荣气也。若汗出已，反发热者，久久其身必甲错；发热不止者，必生恶疮。若身重，汗出已辄轻者，久久必身，即胸中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄汤主之。</p><p><strong><u>存疑</u></strong> 诸黄，猪膏发煎主之。</p><p><strong><u>存疑</u></strong> 下利，肺痛，紫参丸主之。</p><p><strong><u>存疑</u></strong> 师曰∶病跗蹶，其人但能前，不能却。刺入二寸。此太阳经伤也。</p><p>病患，常以手指臂肿动，此人身体者，黎芦甘草汤主之。</p><p>问曰∶病腹痛有虫，其脉何以别之？师曰∶腹中痛，其脉当沉，若弦，反洪大，故有蛔虫。</p><p><strong><u>存疑</u></strong> 师曰∶妇人得平脉，阴脉小弱，其人渴，不能食，无寒热，名妊娠，桂枝汤主之。于法六十日，当有此证；设有医治逆者，却一月；加吐下者，则绝之。</p><p>妇人怀娠六七月，脉弦，发热，其胎愈胀，腹痛恶寒者，少腹如扇，所以然者，子脏开故也，当以附子汤温其脏。</p><p>妇人怀妊，腹中痛，当归芍药散主之。</p><p>妊娠，小便难，饮食如故，当归贝母苦参丸主之。</p><p>妇人伤胎，怀身腹满，不得小便，从腰以下重，如有水气状，怀身七月，太阴当养不养，此心气实，当刺泻劳宫及关元，小便微利则愈。</p><p><strong><u>存疑</u></strong> 妇人乳中虚，烦乱，呕逆，安中益气，竹皮大丸主之。</p><p>产后下利虚极，白头翁加甘草阿胶汤主之。</p><p><strong><u>存疑</u></strong> 妇人陷经漏下，黑不解，胶姜汤主之。</p><p><strong><u>存疑</u></strong> 退五脏虚热，四时加减柴胡饮子。</p><p>治伤寒令愈不复，紫石寒食散方。</p></div></div><div class="post-meta meta-tags"><ul class=clearfix><li><a>'订正仲景','全书金','匮要'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>