<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《金匮要略》卷下 禽兽鱼虫禁忌并治第二十四 | 极客快訊</title><meta property="og:title" content="《金匮要略》卷下 禽兽鱼虫禁忌并治第二十四 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p9.pstatp.com/large/pgc-image/153394593754220f3bbcb93"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/bbec2bc.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/bbec2bc.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/bbec2bc.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/bbec2bc.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/bbec2bc.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/bbec2bc.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/bbec2bc.html><link rel=canonical href=https://geekbank.cf/tw/%e7%a7%91%e5%ad%a6/bbec2bc.html><meta property="article:published_time" content="2020-10-29T20:55:00+08:00"><meta property="article:modified_time" content="2020-10-29T20:55:00+08:00"><meta name=Keywords content><meta name=description content="《金匮要略》卷下 禽兽鱼虫禁忌并治第二十四"><meta name=author content="极客快訊"><meta property="og:url" content="/cn/%E7%A7%91%E5%AD%A6/bbec2bc.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《金匮要略》卷下 禽兽鱼虫禁忌并治第二十四</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>凡饮食滋味，以养于生，食之有妨，反能为害。自非服药炼液，焉能不饮食乎？切见时人，不闲调摄，疾疢竞起，若不因食而生，苟全其生，须知切忌者矣。所食之味，有与病相宜，有与身相害，若得宜则益体，害则成疾，以此致危，例皆难疗。凡煮药饮汁以解毒者，虽云救急，不可热饮，诸毒病得热更甚，宜冷饮之。</p><p>肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。辨曰：春不食肝者，为肝气王，脾气败，若食肝，则又补肝，脾气败尤甚，不可救。又肝王之时，不可以死气入肝，恐伤魂也。若非王时，即虚，以肝补之佳，余藏准此。</p><p>凡肝藏，自不可轻噉，自死者弥甚。</p><p>凡心皆为神识所舍，勿食之，使人来生复其报对矣。</p><p>凡肉及肝，落地不着尘土者，不可食之。</p><p>猪肉落水浮者，不可食。</p><p>诸肉及鱼，若狗不食，鸟不啄者，不可食。</p><p>诸肉不干，火炙不动，见水自动者，不可食之。</p><p>肉中有米点者，不可食之。</p><p>六畜肉，热血不断者，不可食之。</p><p>父母及身本命肉，食之令人神魂不安。</p><p>食肥肉及热羹，不得饮冷水。</p><p>诸五藏及鱼，投地尘土不污者，不可食之。</p><p>秽饭，馁肉，臭鱼，食之皆伤人。</p><p>自死肉，口闭者，不可食之。</p><p>六畜自死，皆疫死，则有毒，不可食之。</p><p>兽自死，北首及伏地者，食之杀人。</p><p>食生肉，饱饮乳，变成白虫。</p><p>疫死牛肉，食之令病洞下，亦致坚积，宜利药下之。</p><p>脯藏米瓮中，有毒，及经夏食之，发肾病。</p><p>治自死六畜肉中毒方</p><p>黄柏屑，捣服方寸匕。</p><p>治食郁肉漏脯中毒方</p><p>烧犬屎，酒服方寸匕，每服人乳汁亦良。饮生韭汁三升，亦得。</p><p>治黍米中藏干脯食之中毒方</p><p>大豆浓煮汁，饮数升即解。亦治诸肉漏脯等毒。</p><p>治食生肉中毒方</p><p>掘地深三尺，取其下土三升，以水五升，煮数沸，澄清汁，饮一升即愈。</p><p>治六畜鸟兽肝中毒方</p><p>水浸豆豉，绞取汁，服数升愈。</p><p>马脚无夜眼者，不可食之。</p><p>食酸马肉，不饮酒，则杀人。</p><p>马肉不可热食，伤人心。</p><p>马鞍下肉，食之杀人。</p><p>白马黑头者，不可食之。</p><p>白马青蹄者，不可食之。</p><p>马肉A2F1肉共食，饱醉卧，大忌。</p><p>驴马肉合猪肉食之，成霍乱。</p><p>马肝及毛不可妄食，中毒害人。</p><p>治马肝毒中人未死方</p><p>雄鼠屎二七粒，末之，水和服，日再服。</p><p>又方</p><p>人垢取方寸匕，服之佳。</p><p>治食马肉中毒欲死方</p><p>香豉（二两） 杏仁（三两）</p><p>右二味，蒸一食顷，熟，杵之服，日再服。</p><p>又方</p><p>煮芦根汁，饮之良。</p><p>疫死牛，或目赤，或黄，食之大忌。</p><p>牛肉共猪肉食之，必作寸白虫。</p><p>青牛肠，不可合犬肉食之。</p><p>牛肺，从三月至五月，其中有虫如马尾，割去勿食，食则损人。</p><p>牛羊猪肉，皆不得以楮木、桑木蒸炙。食之，令人腹内生虫。</p><p>噉蛇牛肉杀人，何以知之？噉蛇者，毛发向后顺者是也。</p><p>治噉蛇牛肉食之欲死方</p><p>饮人乳汁一升，立愈。</p><p>又方</p><p>以泔洗头，饮一升，愈。</p><p>牛肚细切，以水一斗，煮取一升，暖饮之，大汗出者愈。</p><p>治食牛肉中毒方</p><p>甘草煮汁，饮之即解羊肉其有宿热者，不可食之。</p><p>羊肉不可共生鱼、酪食之，害人。</p><p>羊蹄甲中有珠子白者，名羊悬筋，食之令人癫。</p><p>白羊黑头，食其脑，作肠痈。</p><p>羊肝共生椒食之，破人五藏。</p><p>猪肉共羊肝和食之，令人心闷。</p><p>猪肉以生胡荽同食，烂人脐。</p><p>猪脂不可合梅子食之。</p><p>猪肉和葵食之，少气。</p><p>鹿肉不可和蒲白作羹，食之发恶疮。</p><p>麋脂及梅李子，若妊娠食之，令子青盲，男子伤精。</p><p>麞肉不可合虾及生菜、梅李果食之，皆病人。</p><p>痼疾人不可食熊肉，令终身不愈。</p><p>白犬自死，不出舌者，食之害人。</p><p>食狗鼠余，令人发瘘疮。</p><p>治食犬肉不消心下坚或腹胀，口干大渴，心急发热，妄语如狂，或洞下方：</p><p>杏仁（一升，合皮，熟，研用）</p><p>右一味，以沸汤三升和，取汁，分三服，利下肉片，大验。</p><p>妇人妊娠，不可食兔肉、山羊肉及鳖、鸡、鸭，令子无声音。</p><p>兔肉不可合白鸡肉食之，令人面发黄。</p><p>兔肉着干姜食之，成霍乱。</p><p>凡鸟自死，口不闭，翅不合者，不可食之。</p><p>诸禽肉肝青者，食之杀人。</p><p>鸡有六翮四距者，不可食之。</p><p>乌鸡白首者，不可食之。</p><p>鸡不可共葫蒜食之，滞气。</p><p>山鸡不可合鸟兽肉食之。</p><p>雉肉久食之，令人瘦。</p><p>鸭卵不可合鳖肉食之。</p><p>妇人妊娠，食雀肉，令子淫乱无耻。</p><p>雀肉不可合李子食之。</p><p>燕肉勿食，入水为蛟龙所噉。</p><p>鸟兽有中毒箭死者，其肉有毒，解之方：</p><p>大豆煮汁及蓝汁，服之解。</p><p>鱼头正白，如连珠至脊上，食之杀人。</p><p>鱼头中无鳃者，不可食之，杀人。</p><p>鱼无肠胆者，不可食之，三年阴不起，女子绝生。</p><p>鱼头似有角者，不可食之。</p><p>鱼目合者，不可食之。</p><p>六甲日，勿食鳞甲之物。</p><p>鱼不可合鸡肉食之。</p><p>鱼不得和鸬鹚肉食之。</p><p>鲤鱼鲊不可合小豆藿食之，其子不可合猪肝食之，害人。</p><p>鲤鱼不可合犬肉食之。</p><p>鲫鱼不可合猴雉肉食之。一云不可合猪肝食。</p><p>鳀鱼合鹿肉生食，令人筋甲缩。</p><p>青鱼鲊不可合生葫荽及生葵，并麦酱食之。</p><p>鳅、鳝不可合白犬血食之。</p><p>龟肉不可合酒、果子食之。</p><p>鳖目凹陷者，及厌下有王字形者，不可食之。</p><p>其肉不得合鸡鸭子食之。</p><p>龟鳖肉不可合苋菜食之。</p><p>虾无须及腹下通黑，煮之反白者，不可食之。</p><p>食脍，饮奶酪，令人腹中生虫，为瘕。</p><p>鲙食之，在心胸间不化，吐复不出，速下除之，久成症病，治之方：</p><p>橘皮（一两） 大黄（二两） 朴硝（二两）</p><p>右三味，以水一大升，煮至小升，顿服即消。</p><p>食鲙多不消，结为症病，治之方：</p><p>马鞭草</p><p>右一味，捣汁饮之，或以姜叶汁，饮之一升，亦消。又可服吐药吐之。</p><p>食鱼后中毒，面肿烦乱，治之方：</p><p>橘皮</p><p>浓煎汁，服之即解。</p><p>食鯸鮧鱼中毒方</p><p>芦根</p><p>煮汁，服之即解。</p><p>蠏目相向，足斑目赤者，不可食之。</p><p>食蠏中毒治之方</p><p>紫苏</p><p>煮汁，饮之三升。紫苏子捣汁饮之，亦良。</p><p>又方</p><p>冬瓜汁，饮二升。食冬瓜亦可。</p><p>凡蠏未遇霜，多毒。其熟者，乃可食之。</p><p>蜘蛛落食中，有毒，勿食之。</p><p>凡蜂蝇虫蚁等，多集食上，食之致瘘。</p><p><img alt="《金匮要略》卷下 禽兽鱼虫禁忌并治第二十四" onerror=errorimg.call(this); src=https://p9.pstatp.com/large/pgc-image/153394593754220f3bbcb93></p></div></div><div class="post-meta meta-tags"><ul class=clearfix><li><a>'卷下','禽兽','鱼虫'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>