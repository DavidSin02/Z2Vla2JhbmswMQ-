<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>失传已久的（黄帝外经）经文 | 极客快訊</title><meta property="og:title" content="失传已久的（黄帝外经）经文 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/c3a09670.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/c3a09670.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/c3a09670.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/c3a09670.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/c3a09670.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/c3a09670.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/c3a09670.html><link rel=canonical href=https://geekbank.cf/tw/%e7%a7%91%e5%ad%a6/c3a09670.html><meta property="article:published_time" content="2020-10-29T21:13:02+08:00"><meta property="article:modified_time" content="2020-10-29T21:13:02+08:00"><meta name=Keywords content><meta name=description content="失传已久的（黄帝外经）经文"><meta name=author content="极客快訊"><meta property="og:url" content="/cn/%E7%A7%91%E5%AD%A6/c3a09670.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>失传已久的（黄帝外经）经文</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>十八卷的《黄帝内经》，从远古时代一直到今，而三十七卷的《黄帝外经》，则可能永远失传了。但是，关于它的民间传说，还是相当丰富和十分有趣的了。</p><p>现在所传的《黄帝外经》原称《外经微言》，为明陈士铎所传。</p><p>相传黄帝时期出现了三位名医，除了雷公和歧伯两人外，名气最大的是俞跗（音夫）。他的医道非常高明。特别是在外科手术方面很有经验。据说，他治病一般不用汤药、石针和按摩。而是诊断清楚病因后，除非要做手术时就用刀子划开皮肤，解剖肌肉，结扎筋脉，除去病根。经过这番手术以后，病人的精神和形体很快就能恢复正常。所以，那时人们称赞俞跗的医术是“出丧的灵车能返回，要埋的死人能复活。”</p><p>传说有一次，俞跗出外看病回来，刚一进村，就听见哭声。一打问，原来是邻居的孩子突然死了。他顾不得进自己的家，急忙先到死者家里，问明孩子死前的病况，就让人赶快把孩子从“葬罐”里拉出来，他脱去孩子的衣服，用刀划开肚皮，拿出肠子一看，原来孩子吃了过多的未烤熟的肉，肠子一下被堵住了。俞跗很快将肉食挤出，使肠子畅通，然后理好肠胃，缝合伤口，最后又给孩子鼻子塞进了一些草药。不到半天时间，孩子就慢慢复活了。</p><p>还有一次，俞跗在过河时，发现一个掉河里淹死了的女人被几个人打捞出来准备埋葬，俞跗挡住他们询问死者掉进水里多长时间。抬尸体的人说，刚掉进水里，捞上来就断气了。俞跗让他们把尸体放在地上，先摸了摸死者的脉搏，又看了看死者的眼睛，然后又让人找来一条草绳，把死者双脚捆绑好，倒吊在树上。开始大家都不理解俞跗为什么要这样做。死者刚一吊起，就大口大口地往外吐水，直到不吐时，俞跗才叫人慢慢将死者解下来，仰面朝天放在地上，双手在死者的胸脯上一压一放。最后他拔掉自己的几根头发，放在死者鼻孔上观察了一阵，发现发丝缓缓地动了动，才放心地对死者家里人说：“她活过来了，抬回家好好调养吧！”</p><p>传说俞跗还有一次在山谷走路，忽见一个年轻的猎人不慎从悬崖上跌下来，被半山腰的藤条挂住脖子，上不去下不来，又喊不出声，俞跗正在着急时，迎面来了一个跛子老人，俞跗请老人设法把吊在半空的年轻猎人救下来。跛子老人一看，二话没说，取下腰间的弓箭，“嗖”的一声，射断藤条，猎人掉落在地，眼看着没气了。俞跗蹲下为死者切了脉，从地上采了一把野草塞进猎人鼻孔，又用手紧紧捂住猎人的鼻孔。时间不长，就把塞进鼻孔的草药喷出来。俞跗这才松了一口气，说了声“有救了！”跛子老人在旁边看到这样的医术，嘴里不停地说：“活神仙，活神仙！”</p><p>在俞跗晚年的时候，黄帝派仓颉、雷公、岐伯三人，用了很长时间，把俞跗的医术整理出来，纂成卷目，然而还没有来得及公布于众，仓颉就去世了。后来，俞跗的儿子俞执，把这本书带回来交给父亲修订。不幸全家遭到了大火，房屋、医书和俞跗、俞执全家人，一起化为灰烬。这也许是《黄帝外经》失传，至今没有找到的原因吧。</p><p>《黄帝外经》</p><p>［上古］黄帝、岐伯 原撰</p><p>［清代］陈士择远公 述义</p><p>卷一</p><p>阴阳颠倒篇</p><p>顺逆探原篇</p><p>回天生育篇</p><p>天人寿夭篇</p><p>命根养生篇</p><p>救母篇</p><p>红铅损益篇</p><p>初生微论篇</p><p>骨阴篇</p><p>卷二</p><p>媾精受妊篇</p><p>社生篇</p><p>天厌火衰篇</p><p>经脉相行篇</p><p>经脉终始篇</p><p>经气本标篇</p><p>藏腑阐微篇</p><p>卷三</p><p>胆腑命名篇</p><p>任督死生篇</p><p>阴阳二跷篇</p><p>奇恒篇</p><p>小络篇</p><p>肺金篇</p><p>肝木篇</p><p>肾水篇</p><p>心火篇</p><p>卷四</p><p>脾土篇</p><p>胃土篇</p><p>包络火篇</p><p>三焦火篇</p><p>胆木篇</p><p>膀胱水篇</p><p>大肠金篇</p><p>小肠火篇</p><p>命门真火篇</p><p>卷五</p><p>命门经主篇</p><p>五行生克篇</p><p>小心真主篇</p><p>水不克火篇</p><p>三关升降篇</p><p>表微篇</p><p>呼吸篇</p><p>脉动篇</p><p>瞳子散大篇</p><p>卷六</p><p>诊原篇</p><p>精气引血篇</p><p>天人一气篇</p><p>地气合人篇</p><p>三才并论篇</p><p>五运六气离合篇</p><p>六气分门篇</p><p>六气独胜篇</p><p>三合篇</p><p>卷七</p><p>四时六气异同篇</p><p>司天在泉分合篇</p><p>从化篇</p><p>冬夏火热篇</p><p>暑火二气篇</p><p>阴阳上下篇</p><p>营卫交重篇</p><p>五藏互根篇</p><p>八风固本篇</p><p>卷八</p><p>八风命名篇</p><p>太乙篇</p><p>亲阳亲阴篇</p><p>异传篇</p><p>伤寒知变篇</p><p>伤寒异同篇</p><p>风寒殊异篇</p><p>阴寒格阳篇</p><p>春温似疫篇</p><p>卷九</p><p>补泻阴阳篇</p><p>善养篇</p><p>亡阴亡阳篇</p><p>昼夜轻重篇</p><p>解阳解阴篇</p><p>真假疑似篇</p><p>从逆窥源篇</p><p>移寒篇</p><p>寒热舒肝篇</p><p>卷一</p><p>阴阳颠倒篇</p><p>黄帝闻广成子窈窈冥冥之旨，叹广成子之谓天矣!退而夜思，尚有未获。遣鬼臾区问于岐伯天师曰：帝问至道于广成子，广成子曰：“至道之精，窈窈冥冥；至道之 极，昏昏默默。无视无听，抱神以静，形将自正。必静必清。无劳汝形，无摇汝精，无虑营营，乃可以长生。目无所见，耳无所闻，心无所知，汝神将守汝形，形乃 长生。慎汝内，闭汝外，多知为败。我为汝遂于大明之上矣，至彼至阳之原也；为汝入于窈冥之门矣。至彼至阴之原也。天地有官，阴阳有藏。慎守汝身，物将自 壮。我守其一，以处其和，故身可以不老也。”天师必知厥义，幸明晰之。</p><p>岐伯稽首奏曰：“大哉言乎，非吾圣帝，安克闻至道哉！帝明知故问，岂欲传旨于祀乎!何心之仁也？！臣愚，何足知之。然仁圣明问，敢备述以闻。窈冥者，阴阳 之谓也。昏默者，内外之词也。视听者，耳目之语也。至道无形而有形，有形而实无形。无形藏于有形之中，有形化于无形之内，始能形与神全，精与神合乎。”</p><p>鬼臾区曰：诺，虽师言微，实及其妙也。</p><p>岐伯曰：乾坤之道，不外男女。男女之道，不外阴阳。阴阳之道，不外顺逆。顺则生，逆则死也。阴阳之原，即颠倒之术也。世人皆顺生，不知顺之有死；皆谓逆死，不知逆之有生，故未老先衰矣!广成子之教，示帝行颠倒之术也。</p><p>鬼臾区赞曰：何言之神乎？然，请示其原矣。</p><p>岐伯曰：颠倒之术，即探阴阳之原乎!窈冥之中有神也，昏默之中有神也，视听之中有神也。探其原而守神，精不摇矣。探其原而保精，神不驰矣。精固神全，形安能敝乎。</p><p>鬼臾区覆奏帝前，帝曰：妙哉，载之《外经》，传示臣工，使共闻至道，同游于无极之野也。</p><p>陈士铎曰：此篇帝问，而天师答之。乃首篇之论也。问不止黄帝，而答止天师者，帝引天师之论也，帝非不知阴阳颠倒之术，明知故问，亦欲尽人皆知，广成子之教也。</p><p>顺逆探原篇</p><p>伯高太师问于岐伯曰：天师言颠倒之术，即探阴阳之原也，其旨奈何？</p><p>岐伯不答。再问曰，唯唯三问。岐伯叹曰：吾不敢隐矣。夫阴阳之原者，即生克之道也。颠倒之术者，即顺逆之理也。知颠倒之术，即可知阴阳之原矣。</p><p>伯高曰：阴阳不同也。天之阴阳，地之阳阴，人身之阴阳。男女之阴阳，何以探之哉？岐伯曰：知其原，亦何异哉!</p><p>伯高曰：请显言其原。岐伯曰：五行顺生不生，逆死不死。生而不生者，金生水，而克水；水生木，而克木；木生火，而克火；火生土，而克土；土生金，而克金； 此害，生于恩也。死而不死者，金克木，而生木。木克土，而生土。土克水，而生水。水克火，而生火。火克金，而生金。此，仁生于义也。夫五行之顺，相生而相 克；五行之逆，不克而不生。逆之至者，顺之至也。</p><p>伯高曰：美哉，言乎!然，何以逆而顺之也？岐伯曰：五行之顺，得土而化。五行之逆，得土而神。土以合之，土以成之也。</p><p>伯高曰：余知之矣。阴中有阳杀之，内以求生乎；阳中有阴，生之内以出死乎。岐伯曰：逆而顺之，必先顺而逆之。绝欲而毋为邪所侵也，守神而毋为境所移也，练 气而毋为物所诱也，保精而毋为妖所耗也。服药饵以生其津，慎吐纳以添其液，慎劳逸以安其髓，节饮食以益其气，其庶几乎。</p><p>伯高曰：天师教我，以原者全矣。岐伯曰：未也。心死，则身生。死心之道，即逆之之功也。心过死，则身亦不生。生心之道，又顺之之功也。顺而不顺，始成逆而不逆乎。</p><p>伯高曰：志之矣，岂敢忘秘诲哉。</p><p>陈士铎曰：伯高之问，亦有为之问也。顺中求逆，逆处求顺，亦死克之门也。今奈何求生于顺乎？于顺处求生，不若于逆处求生之为得也。此一“逆”字，知者自知，迷者自迷。诸君，自扪其心知否？</p><p>回天生育篇</p><p>雷公曰：人生子嗣天命也，岂尽非人事乎？岐伯曰：天命居半，人事居半也。</p><p>雷公曰：天可回乎？岐伯曰：天不可回，人事则可尽也。</p><p>雷公曰：请言人事之。岐伯曰：男子不能生子者，病有九；女子不能生子者，病有十也。</p><p>雷公曰：请晰言之。岐伯曰：男子九病者：精寒也，精薄也，气馁也，痰盛也，精涩也，相火过旺也，精不能射也，气郁也，天厌也。女子十病者：胞胎寒也，脾胃冷也，带脉急也，肝气郁也，痰气盛也，相火旺也，肾水衰也，任督病也，膀胱气化不行也，气血虚而不能摄也。</p><p>雷公曰：然则治之奈何？岐伯曰：精寒者，温其火乎。精薄者，益其髓乎。气馁者，壮其气乎。痰盛者，消其涎乎。精涩者，顺其水乎。火旺者，补其精乎。精不能 射者，助其气乎。气郁者，舒其气乎。天厌者，增其势乎。则男子无子而可以有子矣，不可徒益其相火也。胞胎冷者，温其胞胎乎。脾胃冷者，暖其脾胃乎。带脉急 者，缓其带脉乎。肝气郁者，开其肝气乎。痰气盛者，消其痰气乎。相火旺者，平其相火乎。肾水衰者，滋其肾水乎。任督病者，理其任督乎。膀胱气化不行者，助 其肾气以益膀胱乎。气血不能摄胎者，益其气血以摄胎乎，则女子无子而可以有子矣。不可徒治其胞胎也。</p><p>雷公曰：天师之言，真回天之法也。然用天师法，男女仍不生子奈何？岐伯曰：必夫妇德行交亏也。修德以宜男，岂虚语哉。</p><p>陈士铎曰：男无子有九，女无子有十，似乎女多于男也，谁知男女皆一乎!知不一而一者。大约健其脾胃为主，脾胃健而肾亦健矣，何必分男女哉。</p><p>天人寿夭篇</p><p>伯高太师，问岐伯曰：余闻形有缓急，气有盛衰，骨有大小，肉有坚脆，皮有厚薄，可分寿夭然乎？</p><p>岐伯曰：人有形，则有气。有气则有骨。有骨则有肉，有肉则有皮。形必与气相合也，皮必与肉相称也。气血经络，必与形相配也。形充而皮肤缓者，寿。形充而皮 肤急者，夭。形充而脉坚大者，气血之顺也，顺则寿。形充而脉小弱者，气血之衰也，衰则危。形充而颧不起者，肉胜于骨也。骨大则寿，骨小则夭。形充而大，肉 月囷 坚有分理者，皮胜于肉也，肉疏则夭，肉坚则寿。形充而大，肉无分理者，皮仅包乎骨也。肉厚寿，肉脆夭。此天生，人不可强也故。见则定人寿夭，即可测人生死 矣。</p><p>少师曰：诚若师言，人之寿夭天定之矣，无豫于人乎？岐伯曰：寿夭定于天，挽回天命者人也。寿夭听于天，戕贼其形骸，泻泄其精髓，耗散其气血，不必至天数。而先天者，天不任咎也。</p><p>少师曰：天可回乎？岐伯曰：天不可回，而天可节也。节天之有余，补人之不足，不亦善全其天命乎。</p><p>伯高太师闻之曰：岐天师真善言天也。世人贼夭之不足，焉能留人之有余哉。</p><p>少师曰：伯高，非知在人之天者乎，在天之夭难回也。在人之夭，易延也。吾亦修吾之天，以全天命乎。</p><p>陈远公曰：天之天难延，人之天易延。亦训世延人之夭也。伯高之论，因天师之教而推广之。不可轻天师而重伯高也。</p><p>命根养生篇</p><p>伯高太师，复问岐伯曰：养生之道，可得闻乎？岐伯曰：愚何足以知之。</p><p>伯高再问岐伯，曰：人生天地之中，不能与天地并久者，不体天地之道也。天赐人以长生之命，地赐人以长生之根。天地赐人以命根者，父母予之也。合父母之精， 以生人之身。则，精即人之命根也。魂魄藏于精之中。魂属阳，魄属阴；魂趋生，魄趋死。夫，魂魄皆神也。凡人皆有神，内存则生，外游则死。魂最善游，由于心 之不寂也。广成子谓：抱神以静者，正抱心而同寂也。</p><p>伯高曰：夫精者，非肾中之水乎？水性主动，心之不寂者，不由于肾之不静乎？岐伯曰：肾水之中，有真火在焉。水欲下而火欲升，此精之所以不静也。精一动，而心摇摇矣!然而制精之不动，仍在心之寂也。</p><p>伯高曰：吾心寂矣，肾之精欲动奈何？岐伯曰：水火原相须也，无火，则水不安；无水，则火亦不安。制心而精动者，由于肾水之涸也。补先天之水以济心，则精不 动而心易寂矣。BR>陈远公曰：精出于水，亦出于水中之火也。精动，由于火动；火不动，则精安能摇乎。可见精动由于心动也，心动之极则水火俱动矣。 故，安心为利精之法也。</p><p>救母篇</p><p>容成问于岐伯曰：天癸之水，男女皆有之。何以妇人经水谓之“天癸”乎？岐伯曰：天癸水，壬癸之水也。壬水属阳，癸水属阴。二水者，先天之水也，男为阳，女为阴，故妇人经水以天癸名之。其实，壬癸未尝不合也。</p><p>容成曰：男子之精，不以天癸名者，又何故欤？岐伯曰：精者，合水火名之。水中有火，始成其精。呼精而壬癸之义已包于内，故不以天癸名之。</p><p>容成曰：精与经同一水也，何必两名之？岐伯曰：同中有异也。男之精，守而不溢；女之经，满而必泄也。癸水者，海水也，上应月，下应潮。月有盈亏，潮有往来，女子之经水应之故。潮汐月有信，经水亦月有期也。以天癸名之，别其水为癸水，随天运为转移耳。</p><p>容成曰：其色赤者何也？岐伯曰：男之精，阳中之阴也，其色白。女之经，阴中之阳也，其色赤。况流于任脉，通于血海，血与经合而成浊流矣。</p><p>容成曰：男之精亏，而不溢者又何也？岐伯曰：女子阴有余，阳不足，故满而必泄。男子阳有余，阴不足，故守而不溢也。</p><p>容成曰：味咸者何也？岐伯曰：壬癸之水，海水也，海水味咸，故天癸之味应之。</p><p>容成曰：女子二七经行，稚女不行经何也？岐伯曰：女未二七，则任冲未盛。阴气未动，女犹纯阳也，故不行经耳。</p><p>容成曰：女过二七，不行经而怀孕者，又何也？岐伯曰：女之变者也，名为暗经，非无经也。无不足，无有余，乃女中最贵者。终身不字，行调息之功，必长生也。</p><p>容成问曰：妇女经水，上应月，下应潮，宜月无愆期矣。何以有至有不至乎？岐伯曰：人事之乖违也。天癸之水，生于先天，亦长于后天也。妇女纵欲，伤任督之脉，则经水不应月矣。怀抱忧郁，以伤肝胆，则经水闭而不流矣。</p><p>容成曰：其故何也？</p><p>岐伯曰：人非水火不生。火乃肾中之真火，水乃肾中之真水也。水火盛则经盛，水火衰则经衰。任督脉通于肾，伤任督未有不伤肾者。交接时，纵欲泄精，精伤，任 督之脉亦伤矣。任督脉伤，不能行其气于腰脐，则带脉亦伤，经水有至有不至矣。夫经水者，火中之水也。水衰不能制火，则火炎水降，经水必先期至矣。火衰不能 生水，则水寒火冷，经水必后期至矣。经水之愆期，因水火之盛衰也。</p><p>容成曰：肝胆伤而经闭者，谓何？岐伯曰：肝藏血者也，然又最喜疏泄。胆与肝为表里也，胆木气郁，肝木之气亦郁矣。木郁不达，任冲血海皆抑塞不通，久则血枯矣。</p><p>容成曰：木郁何以使水之闭也？岐伯曰：心肾无咎不交者也。心肾之交接，责在胞胎，亦责在肝胆也。肝胆气郁，胞胎上交肝胆，不上交于心，则肾之气亦不交于心 矣。心肾之气不交，各藏腑之气抑塞不通，肝克脾，胆克胃，脾胃受克，失其生化之司，何能资于心肾乎？水火未济，肝胆之气愈郁矣。肝胆久郁，反现假旺之象， 外若盛，内实虚。肾因子虚，转去相济涸水，而郁火焚之。木，安有余波，以下泄乎？此木郁，所以水闭也。</p><p>鬼臾区问曰：气郁则血闭，血即经乎？岐伯曰：经水，非血也。</p><p>鬼臾区曰：经水非血，何以血闭而经即断乎？岐伯曰：经水者，天一之水也，出于肾经，故以经水名之。血闭者，经水则失动生之源，故血闭经断矣。</p><p>鬼臾区曰：水出于肾，色宜白矣，何赤乎？岐伯曰：经水者，至阴之精，有至阳之气存焉，故色赤耳，非色赤即血也。</p><p>鬼臾区曰：人之肾有补无泻，安有余血乎？岐伯曰：经水者，肾气所化，非肾精所泄也。女子肾气有余，故变化无穷耳。</p><p>鬼臾区曰：气能化血，各经之血不从之而泄乎？岐伯曰：肾化为经，经化为血，各经气血无不随之而各化矣。是以肾气通则血通，肾气闭则血闭也。</p><p>鬼臾区曰：然则气闭宜责在肾矣，何以心肝脾之气郁而经亦闭也？岐伯曰：肾水之生，不由于三经。肾水之化，实关于三经也。</p><p>鬼臾区曰：何也？</p><p>岐伯曰：肾不通肝之气，则肾气不能开。肾不交心之气，则肾气不能上。肾不取脾之气，则肾气不能成。盖交相合而交相化也。盖一经气郁，气即不入于肾，而肾气 即闭矣。况三经同郁，肾无所资，何能化气而成经乎？是以经闭者，乃肾气之郁，非止肝血之枯也。倘徒补其血，则郁不宣反生火矣。徒散其瘀，则气益微反耗精 矣。非惟无益，而转害之也。</p><p>鬼臾区曰：大哉言乎!请勒之金石，以救万世之母乎。</p><p>陈远公曰：一篇救母之文，真有益于母者也。讲天癸无余义，由于讲水火无余义也。水火之不通，半成于人气之郁。解郁之法，在于通肝胆也，肝胆通则血何闭哉! 正不必又去益肾也。谁知肝胆不郁而肾受益乎，郁之害亦大矣。</p><p>红铅损益篇</p><p>容成问曰：方士采红铅接命，可为训乎？岐天师曰：慎欲者，采之服食延寿；纵欲者，釆之服食丧躯。</p><p>容成曰：人能慎欲，命自可延，何藉红铅乎？岐伯曰：红铅，延景丹也。</p><p>容成曰：红铅者，天癸水也。虽包阴阳之水火，溢满于外，则水火之气尽消矣，何以接命乎？</p><p>岐伯曰：公之言，论天癸则可，非论首经之红铅也。经水甫出户辄色变，独首经之色不遽变者，全其阴阳之气也。男子阳在外，阴在内；女子阴在外，阳在内。首经 者，坎中之阳也。以坎中之阳补离中之阴，益乎不益乎。独补男有益，补女有损。补男者，阳以济阴也；补女者，阳以亢阳也。</p><p>容成曰：善。</p><p>陈远公曰：红铅何益于人，讲无益而成有益者，辨其既济之理也。谁谓方士非恃之以接命哉!</p><p>初生微论篇</p><p>容成问曰：人之初生，目不能睹，口不能餐，足不能履，舌不能语，三月而后见，八月而后食，期岁而后行，三年而后言，其故何也？</p><p>岐伯曰：人之初生，两肾水火未旺也。三月而火乃盛，故两目有光也。八月而水乃充，故两龈有力也。期岁则髓旺，而膑生矣。三年则精长，而囟合矣。男十六天癸通，女十四天癸化。</p><p>容成曰：男以八为数，女以七为数，子知之矣。天师于二八、二七之前，《内经》何未言也？岐伯曰：《内经》首论天癸者，叹天癸难生易丧也。男必至十六而天癸满，年末十六皆未满之日也。女必至十四而天癸盈，年未十四皆未满之日也。既满既盈，又随年俱耗，示人宜守此天癸也。</p><p>容成曰：男八八之后犹存，女七七之后仍在，似乎天癸之未尽也。天师何以七七、八八之后不再言之欤？岐伯曰：予论常数耳，常之数可定，变之数不可定也。予所以论常，不论变耳。</p><p>陈远公曰：人生以天癸为主，有则生，无则死也。常变之说，惜此天癸也。二七、二八之论，亦可言而言之，非不可言而不言也。</p><p>骨阴篇</p><p>鸟师问于岐伯，曰：婴儿初生，无膝盖骨，何也？岐伯曰：婴儿初生，不止无膝盖骨也，囟骨、耳后完骨皆无之。</p><p>鸟师曰：何故也？岐伯曰：阴气不足也。阴气者，真阴之气也。婴儿纯阳无阴，食母乳而阴乃生。阴生，而囟骨、耳后完骨、膝盖骨生矣。生则儿寿，不生则天。</p><p>鸟师曰：其不生何也？岐伯曰：三骨属阴，得阴则生，然亦必阳旺而长也。婴儿阳气不足，食母乳而三骨不生，其先天之阳气亏也。阳气先漓，先天已居于缺陷，食母之乳补后天而无余，此三骨之所以不生也。三骨不生，焉能延龄乎!</p><p>鸟师曰：三骨缺一，亦能生乎？岐伯曰：缺一则不全乎其人矣。</p><p>鸟师曰：请悉言之。岐伯曰：囟门不合则脑髓空也；完骨不长则肾宫虚也；膝盖不生则双足软也。脑髓空则风易入矣；肾宫虚则听失聪矣；双足软则颠仆多矣。</p><p>鸟师曰：吾见三骨不全，亦有延龄者，又何故欤？岐伯曰：三者之中，惟耳无完骨者，亦有延龄。然而疾病不能无也。若囟门不合、膝盖不生，吾未见有生者，盖孤阳无阴也。</p><p>陈远公曰：孤阳无阴，人则不生，则阴为阳之天也。无阴者，无阳也。阳生于阴之中，阴长于阳之外，有三骨者，得阴阳之全也。</p><p>卷 二</p><p>媾精受妊篇</p><p>雷公问曰：男女媾精而受妊者，何也？岐伯曰：肾为作强之官，故受妊而生人也。</p><p>雷公曰：作强而何以生人也？岐伯曰：生人者，即肾之技巧也。</p><p>雷公曰：技巧，属肾之水乎、火乎？岐伯曰：水火无技巧也。</p><p>雷公曰：离水火，又何以出技巧乎？岐伯曰：技巧成于水火之气也。</p><p>雷公曰：同是水火之气，何生人有男女之别乎？岐伯曰：水火气弱则生女，水火气强则生男。</p><p>雷公曰：古云：女先泄精则成男，男先泄精则成女。今曰：水火气弱则生女，水火气强则生男。何也？岐伯曰：男女俱有水火之气也，气同至则技巧出焉，一有先后不成胎矣。男泄精，女泄气，女子泄精则气脱矣，男子泄气则精脱矣，乌能成胎？</p><p>雷公曰：女不泄精，男不泄气，何以受妊乎？岐伯曰：女气中有精，男精中有气，女泄气而交男子之精，男泄精而合女子之气，此技巧之所以出也。</p><p>雷公曰：所生男女，有强有弱，自分于父母之气矣。但有清浊寿夭之异，何也？岐伯曰：气清则清，气浊则浊，气长则寿，气促则夭。皆本子父母之气也。</p><p>雷公曰：生育本于肾中之气，余已知之矣。但此气也，豫于五藏七腑之气乎？岐伯曰：五藏七腑之气，一经不至皆不成胎。</p><p>雷公曰：媾精者，动肾中之气也，与五藏七腑何豫乎？岐伯曰：肾藏精，亦藏气。藏精者，藏五藏七腑之精也。藏气者，藏五藏七腑之气也。藏则俱藏，泄则俱泄。</p><p>雷公曰：泄气者，亦泄血乎？岐伯曰：精即血也。气无形，血有形。无形化有形，有形不能化无形也。</p><p>雷公曰：精非有形乎？岐伯曰：精虽有形，而精中之气，正无形也。无形隐于有形，故能静能动。动则化耳，化则技巧出矣。</p><p>雷公曰：微哉，言乎。请传之奕祀，以彰化育焉。</p><p>陈士铎曰：男女不媾精，断不成胎。胎成于水火之气，此气即男女之气也。气藏于精中，精虽有形而实无形也。形非气乎，故成胎即成气之谓。</p><p>社生篇</p><p>少师问曰：人生，而白头何也？岐伯曰：社日生人，皮毛皆白，非止髩发之白也。</p><p>少师曰：何故乎？岐伯曰：社日者，金日也。皮毛须髩皆白者，得金之气也。</p><p>少师曰：社日非金也，天师谓之金日，此余之未明也。岐伯曰：社本土也，气属金，社日生人犯金之气。金气者，杀气也。</p><p>少师曰：人犯杀气，宜夭矣，何又长年乎？岐伯曰：金中有土，土乃生气也。人肺属金，皮毛亦属金，金之杀气得土则生，逢金则斗。社之金气伐人皮毛，不入人藏腑，故得长年耳。</p><p>少师曰：社日生人皮毛髩发，不尽白者又何故欤？岐伯曰：生时不同也。</p><p>少师曰：何时乎？岐伯曰：非己午时，必辰戌丑未时也。</p><p>少师曰：巳午火也，火能制金之气，宜矣。辰戌丑未，土也，不助金之气乎？岐伯曰：社本土也，喜生恶泄，得土则生，生则不克矣。</p><p>少师曰：同是日也，何社日之凶如是乎？岐伯曰：岁月日时俱有神司之，社日之神与人最亲，其性最喜洁也，生产则秽矣。两气相感，儿身受之，非其煞之暴也。</p><p>少师曰：人生有记，赤如朱，青如靛，黑如锅，白如雪，终身不散何也？岂亦社日之故乎？岐伯曰：父母交媾，偶犯游神，为神所指，志父母之过也。</p><p>少师曰：色不同者何欤？岐伯曰：随神之气异也。</p><p>少师曰：记无黄色者，何也？岐伯曰：黄乃正色，人犯正神，不相校也，故亦不相指，不相指，故罔所记耳。</p><p>陈远公曰：社日生人，说来有源有委，非孟浪成文者可比。</p><p>天厌火衰篇</p><p>容成问曰：世有天生男子音声如女子，外势如婴儿，此何故欤？岐伯曰：天厌之也。</p><p>容成曰：天何以厌之乎？岐伯曰：天地有缺陷，安得人尽皆全乎？</p><p>容成曰：天未尝厌人，奈何以天厌名之。岐伯曰：天不厌，而人必厌也。天人一道，人厌即天厌矣。</p><p>容成曰：人何不幸成天厌也。岐伯曰：父母之咎也。人道交感，先火动而后水济之，火盛者生子必强，火衰者生子必弱，水盛者生子必肥，水衰者生子必瘦。天厌之，人乃先天之火微也。</p><p>容成曰：水火衰盛，分强弱肥瘦，宜也不宜外阳之细小？岐伯曰：肾中之火先天之，火，无形之火也。肾中之水，先天之水，无形之水也。火得水而生，水得火而 长，言肾内之阴阳也。水长火，则水为火之母；火生水，则火为水之母也。人得水火之气以生身，则水火即人之父母也。天下有形不能生无形也，无形实生有形。外 阳之生，实内阳之长也。内阳旺，而外阳必伸。内阳旺者，得火气之全也。内阳衰矣，外阳亦何得壮大哉？</p><p>容成曰：火既不全，何以生身乎？岐伯曰：孤阴不生，孤阳不长。天厌之人，但火不全耳，未尝无阴阳也。偏于火者，阳有余而阴不足，偏于水者，阴有余而阳不足也。阳既不足，即不能生厥阴之宗筋，此外阳之所以屈，而不伸也，毋论刚大矣。</p><p>容成曰：善。</p><p>陈远公曰：外阳之大小，视水火之偏全，不视阴阳之有无耳。说来可听。</p><p>经脉相行篇</p><p>雷公问曰：帝问脉行之逆顺若何，余无以奏也。愿天师明教以闻。岐伯曰：十二经脉，有自上行下者，有自下行上者，各不同也。</p><p>雷公曰：请悉言之。岐伯曰：手之三阴，从藏走手；手之三阳，从手走头。足之三阳，从头走足；足之三阴，从足走腹；此上下相行之数也。</p><p>雷公曰：尚未明也。岐伯曰：手之三阴：太阴肺，少阴心，厥阴包络也。手太阴，从中府走大指之少商；手少阴，从极泉走小指之少冲；手厥阴，从天池走中指之中 冲；皆从藏走手也。手之三阳：阳明大肠，太阳小肠，少阳三焦也。手阳明，从次指商阳走头之迎香。手太阴，从小指少泽走头之听宫。手少阳，从四指关冲走头之 丝竹空，皆从手走头也。足之三阳：太阳膀胱，阳明胃，少阳胆也。足太阳，从头睛明走足小指之至阴。足阳明，从头头维走足次指之厉兑。足少阳，从头前关走四 指之窍阴。皆，从头走足也。足之三阴：太阴脾，少阴肾，厥阴肝也。足太阴，从足大指内侧隐白，走腹之大包。足少阴，从足心涌泉，走腹之俞府。足厥阴，从足 大指外侧大敦，走腹之期门。皆，从足走腹也。</p><p>雷公曰：逆顺若何？岐伯曰：手之阴经，走手为顺，走藏为逆也；手之阳经，走头为顺，走手为逆也；足之阴经，走腹为顺，走足为逆也；足之阳经，走足为顺，走头为逆也。</p><p>雷公曰：足之三阴，皆走于腹，独少阴之脉下行，何也？岂少阴经易逆难顺乎？岐伯曰：不然，天冲脉者，五藏六腑之海也。五藏六腑皆禀焉。其上者，出于颃颡， 渗诸阳，灌诸精，下注少阴之大络，出于气冲，循阴阳内廉入胭中，伏行胻骨内，下至内踝之后，属而别其下者，并由少阴经渗三阴，其在前者，伏行出跗属下，循 跗入大指间，渗诸络而温肌肉，故别络邪结则跗上脉不动，不动则厥，厥则足寒矣。此足少阴之脉少异于三阴而走腹则一也。</p><p>雷公曰：其少异于三阴者为何？岐伯曰：少阴肾经中藏水火，不可不曲折以行，其脉不若肝脾之可直行于腹也。</p><p>雷公曰：其走腹则一者何？岐伯曰：肾之性喜逆行，故由下而上，盖以逆为顺也。</p><p>雷公曰；逆行宜病矣。岐伯曰：逆而顺，故不病。若顺走是违其性矣，反生病也。</p><p>雷公曰：当尽奏之。岐伯曰：帝问何以明之？</p><p>公奏曰：以言导之，切而验之，其髁必动。乃可以验逆顺之行也。</p><p>雷公曰：谨奉教以闻。</p><p>陈远公曰：十二经脉，有走手、走足、走头、走腹之异，各讲得凿凿。其讲顺逆不同处，何人敢措一辞。</p><p>经脉终始篇</p><p>雷公问于岐伯曰：十二经之脉，既有终始《灵》、《素》详言之。而走头、走腹、走足、走手之义，尚未明也，愿毕其辞。岐伯曰：手三阳从手走头，足三阳从头走 足，乃高之接下也。足三阴从足走腹，手三阴从腹走手，乃卑之趋上也。阴阳无间，故上下相迎，高卑相迓，与昼夜循环同流而不定耳。夫阴阳者，人身之夫妇也。 气血者，人身之阴阳也。夫倡则妇随，气行则血赴，气主煦之，血主濡之。干作天门，大肠司其事也。巽作地户，胆持其权也。泰居艮，小肠之昌也。否居坤，胃之 殃也。</p><p>雷公曰：善，请言顺逆之别。岐伯曰：足三阴，自足走腹，顺也；自腹走足，逆也。足三阳，自头走足，顺也；自足走头，逆也。手三阴，自藏走手，顺也；自手走 藏，逆也。手三阳手走头，顺也；自头走手，逆也。夫足之三阴，从足走腹，惟足少阴肾脉绕而下行，与肝脾直行者，以冲脉与之并行也，是以逆为顺也。</p><p>陈远公曰：十二经，有头腹手足之殊，有顺中之逆，有逆中之顺，说得更为明白。</p><p>经气本标篇</p><p>雷公问于岐伯曰：十二经气有标本乎？岐伯曰：有之。</p><p>雷公曰：请言标本之所在。岐伯曰：足太阳之本，在跟以上五寸中，标在两络命门。足少阳之本，在窍阴之间，标在窗笼之前。足少阴之本，在内踝下三寸中，标在 背腧。足厥阴之本，在行间上五寸所，标在背腧。足阳明之本，在厉兑，标在人迎，颊挟颃颡。足太阴之本，在中封前上四寸中，标在舌本乎。太阳之本，在外踝之 后，标在命门之上一寸。手少阳之本，在小指次指之间上二寸，标在耳后上角，下外眦。手阳明之本，在肘骨中，上至别阳，标在颜下合钳上。手太阴之本，在寸口 中，标在腋内动脉。手少阴之本，在锐骨之端，标在背腧。手心主之本，在掌后两筋之间二寸中，标在腋下三寸。此标本之所在也。</p><p>雷公曰：标本皆可刺乎？岐伯曰：气之标本皆不可刺也。</p><p>雷公曰：其不可剌，何也？岐伯曰：气各有冲，冲不可刺也。</p><p>雷公曰：请言气冲。岐伯曰：胃气有冲，腹气有冲，头气有冲，胫气．有冲，皆不可剌也。</p><p>雷公曰：头之冲何所乎？岐伯曰：头之冲，脑也。</p><p>雷公曰：胸之冲何所乎？岐伯曰：胸之冲，膺与背腧也，喻亦不可剌也。</p><p>雷公曰：腹之冲何所乎？岐伯曰：腹之冲，背腧与冲脉及左右之动脉也。</p><p>雷公曰：胫之冲何所乎？岐伯曰：胫之冲，即脐之气街，及承山踝上以下，此皆不可刺也。</p><p>雷公曰：不可刺止此乎？岐伯曰：大气之抟而不行者，积于胸中，藏于气海，出于肺，循咽喉，呼吸而出入也。是气海犹气街也，应天地之大数，出三入一，皆不可剌也。</p><p>陈远公曰：十二经气，各有标本，各不可剌。不可刺者，以冲脉之不可剌也。不知冲脉，即不知刺法也。</p><p>藏腑阐微篇</p><p>雷公问于岐伯曰：藏止五乎？腑止六乎？岐伯曰：藏六腑七也。</p><p>雷公曰：藏六何以名五也？岐伯曰：心肝脾肺肾，五行之正也，故名五藏。胞胎非五行之正也，虽藏不以藏名之。</p><p>雷公曰：胞胎何以非五藏之正也？岐伯曰：心火也，肝木也，脾土也，肺金也，肾水也，一藏各属一行。胞胎处水火之歧；非正也，故不可称六藏也。</p><p>雷公曰：肾中有火，亦水火之歧也，何肾称藏乎？岐伯曰：肾中之火，先天火也，居两肾中，而肾专司水也。胞胎上系心、下连肾，往来心肾，接续于水火之际，可名为火，亦可名为水，非水火之正也。</p><p>雷公曰：然则胞胎何以为藏乎？岐伯曰：胞胎处水火之两歧，心肾之交，非胞胎之系不能通达上下，宁独妇人有之，男子未尝无也。吾因其两歧，置于五藏之外，非胞胎之不为藏也。</p><p>雷公曰：男女各有之，亦有异乎？岐伯曰：系同，而口异也。男女无此系，则水火不交，受病同也。女系无口，则不能受妊，是胞胎者，生生之机，属阴而藏于阳，非藏而何。</p><p>雷公曰：胞胎之口又何以异？岐伯曰：胞胎之系，上出于心之膜膈，下连两肾，此男女之同也。惟女下大而上细，上无口而下有口，故能纳精以受妊。</p><p>雷公曰：腑七而名六何也？岐伯曰：大小肠、膀胱、胆、胃、三焦、包络，此七腑也。遗包络不称腑者，尊帝耳。</p><p>雷公曰：包络可遗乎？岐伯曰：不可遗也。包络，为脾胃之母，土非火不生。五藏六腑之气，咸仰于心君，心火无为，必藉包络有为，往来宣布胃气，能入脾气，能出各藏腑之气，始能变化也。</p><p>雷公曰：包络既为一腑奈何尊帝遗之，尊心为君火，称包络为相火可乎？岐伯曰：咸以为则，请登之《外经》。</p><p>陈远公曰：藏六而言五者，言藏之正也。腑七而言六者，言腑之偏也。举五而略六，非不知胞胎也；举六而略七，非不知包络也。有雷公之问，而胞胎、包络，昭于古今矣。</p><p>考订经脉篇</p><p>雷公问于岐伯曰：十二经脉天师详之，而所以往来相通之故，尚未尽也，幸宣明奥义，传诸奕祀可乎？</p><p>岐伯曰：可。肺属手太阴，太阴者，月之象也，月属金，肺亦属金。肺之脉走于手，故曰手太阴也。起于中焦胃脘之上，胃属土，土能生金，是胃乃肺之母也。下络 大肠者，以大肠亦属金，为胃之庶子，而肺为大肠之兄，兄能包弟，足以网罗之也。络即网罗包举之义。循于胃口者，以胃为肺之母，自必游熙于母家，省受胃土之 气也。肺脉又上于膈，胃之气多，必分气以给其子。肺得胃母之气，上归肺宫，必由膈而升肺。受胃之气，肺自成家，于是由中焦而脉乃行，横出腋下，畏心而不敢 犯也。然而肺之系，实通于心，以心为肺之君，而肺乃臣也。臣必朝于君，此述职之路也。下循臑内，行少阴心主之前者，又谒相之门也。心主即心包络，为心君之 相，包络代君以行事。心克肺金，必借心主之气以相刑。呼吸相通，全在此系之相联也。肺禀天玉之尊，必奉宰辅之令，所以行于少阴心主之前，而不敢缓也。自此 而下，于肘中乃走于臂，由臂而走于寸口鱼际，皆肺脉相通之道。循鱼际出大指之端，为肺脉之尽。经脉尽，复行，从腕后直出次指内廉，乃旁出之脉也。 雷公曰：脾经若何了岐伯曰：脾乃土藏，其性湿，以足太阴名之。太阴之月，夜照于土，月乃阴象，脾属土，得月之阴气，故以太阴名之。其脉起于足之大指端，故 又曰足太阴也。脾脉既起于足下，下必升上，由足大指内侧肉际，过横骨后，上内踝前廉，上踹内，循胫骨后，交出厥阴之前，乃入肝经之路也。夫肝木克脾，宜为 脾之所畏，何故脉反通于肝，不知肝虽克土，而木亦能成土，土无木气之通，则土少发生之气，所以畏肝，而又未尝不喜肝也。交出足厥阴之前，图合于肝木耳。上 膝股内前廉入腹者，归于睥经之本藏也。盖腹，脾之正宫，睥属土居于中州，中州为天下之腹，脾乃人一身之腹也。脾与胃为表里，脾内而胃外，脾为胃所包，故络 于胃。脾得胃气，则脾之气始能上升，故脉亦随之上鬲，趋喉咙而至舌本，以舌本为心之苗，而脾为心之子，子母之气自相通而不隔也。然而舌为心之外窍，非心之 内廷也，脾之脉虽至于舌，而终未至于心。故其支又行，借胃之气，从胃中中脘之外上鬲，而脉通于膻中之分，上交于手少阴心经，子亲母之象也。</p><p>雷公曰：心经若何？</p><p>岐伯曰：心为火藏，以手少阴名之者，盖心火乃后天也。后天者，有形之火也。星应荧惑，虽属火而实属阴，且脉走于手，故以手少阴名之。他藏腑之脉皆起于手 足，心脉独起于心，不与众脉同者，以心为君主，总揽权纲，不寄其任于四末也。心之系，五藏七腑无不相通，尤通者小肠也。小肠为心之表，而心实络于小肠，下 通任脉，故任脉即借小肠之气以上通于心，为朝君之象也。心之系又上与肺相通，挟咽喉而入于目，以发其文明之彩也。复从心系上肺，下出腋下，循臑内后廉，行 手厥阴经心主之后，下肘，循臂至小指之内出其端，此心脉系之直行也。又由肺曲折而后，并脊直下，与肾相贯串，当命门之中，此心肾既济之路也。夫心为火藏， 惧畏水克，何故系通于肾，使肾有路以相犯乎？不知心火与命门之火原不可一日不相通也，心得命门之火则心火有根，心非肾水之滋则心火不旺。盖心火必得肾中水 火以相养，是以克为生也。既有肾火肾水之相生，而后心之系各通藏腑，无擀格之忧矣。由是而左通于肝，肝本属木，为生心之母也。心火虽生于命门先天之火，而 非后天肝木培之，则先天之火气亦不旺。故心之系通于肝者，亦欲得肝木相生之气也。肝气既通，而胆在肝之旁，通肝即通于胆，又势之甚便者，况胆又为心之父， 同本之亲尤无阻隔也。由是而通于脾，脾乃心之子也，虽脾土不藉心火之生，然胃为心之爱子，胃土非心火不生。心既生胃，生胃必生脾，此脾胃之系所以相接而无 间也。由是而通于肺，火性炎上，而肺叶当之，得母有伤，然而顽金非火不柔，克中亦有生之象。倘肺金无火，则金寒水冷，胃与膀胱之化源绝矣。何以温肾而传化 于大肠乎!由是而通于心主，心主即膻中包络也。为心君之相臣，奉心君以司化，其出入之经，较五藏六腑更近，真有心喜亦喜，心忧亦忧之象，呼吸相通，代君司 化以使令夫三焦，俾上中下之气无不毕达，实心之系通之也。</p><p>雷公曰：肾经若何？岐伯曰：肾属水，少阴正水之象。海水者，少阴水也，随月为盈虚，而肾应之。名之为足少阴者，脉起于足少阴之下也，由足心而上，循内踝之 后，别入跟中，上膊出腘上股贯脊，乃河车之路，即任督之路也。然俱属于肾，有肾水而河车之路通，无肾水而河车之路塞，有肾水而督脉之路行，无肾水而督脉之 路断，是二经之相通相行，全责于肾，故河车之路、督脉之路，即肾经之路也。由是而行于肝，母入于子舍之义也。由是而行于脾，水行于地中之义也。过肝脾二经 而络于膀胱者，以肾为膀胱之里，而膀胱为肾之表，膀胱得肾气而始化，正同此路之相通，气得以往来之耳。其络于膀胱也，贯脊会督而还出于脐之前，通任脉始得 达于膀胱，虽气化可至，实有经可通而通之也。其直行者，又由肝以入肺，子归母之家也。由肺而上循喉咙，挟舌本而终，是欲朝君先通于喉舌也。夫肾与心虽若相 克而实相生，故其系别出而绕于心，又未敢遽朝于心君，注胸之膻中包络而后，肾经之精上奉，化为心之液矣，此君王下取于民之义，亦草野上贡于国之谊也。各藏 止有一而肾有二者，两仪之象也。两仪者，日月也。月主阴，日主阳，似肾乃水藏宜应月不宜应日，然而月之中未尝无阳之气，日之中未尝无阴之气，肾配日月正以 其中之有阴阳也。阴藏于阳之中，阳隐于阴之内，叠相为用，不啻日月之照临也．盖五藏七腑各有水火，独肾藏之水火处于无形，乃先天之水火，非若各藏腑之水火 俱属后天也。夫同是水火，肾独属之先天，实有主以存乎两肾之间也。主者，命门也。命门为小心，若太极之象能生先天之水火，因以生后天之水火也。于是裁成夫 五藏七腑，各安于诸宫，享其奠定之福，化生于无穷耳。</p><p>雷公曰：肝经若何？岐伯曰：肝属足厥阴。厥阴者，逆阴也，上应雷火。脉起足大指丛毛之际，故以足厥阴名之。雷火皆从地起，腾于天之上，其性急，不可制抑， 肝之性亦急，乃阴经中之最逆者，少拂其意，则厥逆而不可止。循跗上上踝，交出太阴脾土之后，上胭内廉，循腹入阴毛中，过阴器，以抵于小腹，虽趋肝之路，亦 趋脾之路也。既趋于脾，必趋于胃矣。肝之系既通于脾胃，凡有所逆，必先犯于脾胃矣，亦其途路之熟也。虽然，肝之系通于脾胃，而肝之气必归于本宫，故其系又 走于肝叶之中，肝叶之旁有胆附焉，胆为肝之兄，肝为胆之弟，胆不络肝而肝反络胆者，弟强于兄之义也。上贯膈者，趋心之路也。肝性急，宜直走于心之宫矣，乃 不直走于心，反走膜鬲，布于胁肋之间者，母慈之义也。慈母怜子必为子多方曲折，以厚其藏，胁肋正心宫之仓库也，然而其性正急，不能久安于胁肋之间，循喉咙 之后，上入颃颡，连于目系，上出额间而会督脉于巅项，乃木火升上之路也。其支者，从目系下颊环唇，欲随口舌之窍以泄肝木之郁火也。其支者，又从肝别贯膈， 上注肺中，畏肺金之克木，通此经为侦探之途也。</p><p>雷公曰：五藏已知其旨矣，请详言七腑。岐伯曰：胃经亦称阳明者，以其脉接大肠手阳明之脉，由鼻额而下走于足也。然而胃经属阳明者，又非同大肠之谓。胃乃多 气多血之腑，实有日月并明之象，乃纯阳之腑，主受而又主化也。阳主上升，由额而游行于齿口唇吻，循颐颊耳前而会于额颅，以显其阳之无不到也。其支别者，从 颐后下人迎，循喉咙入缺盆，行足少阴之外，下隔通肾与心包之气。盖胃为肾之关，又为心包之用，得气于二经，胃始能蒸腐水谷以化精微也。胃既得二经之气，必 归于胃中，故仍属胃也。胃之旁络于脾，胃为脾之夫，脾为胃之妇，脾听胃使，以行其运化者也。其直行者，从缺盆下乳内廉，挟脐而入气街。气街者，气冲之穴 也，乃生气之源，探源而后，气充于乳房，始能散布各经络也。其支者，起于胃口，循腹过足少阴肾经之外，本经之里下至气街而合，仍是取气于肾，以助其生气之 源也。由是而胃既得气之本，乃可下行，以达于足。从气街而下髀关，抵伏兔，下膝膑，循胫下跗，入中指之内庭而终者，皆胃下达之路也。其支者，从膝之下廉三 寸，别入中指之外间，复是旁行之路，正见其多气多血，无往不周也。其支者，别跗上，入大指问，出足厥阴，交于足太阴，避肝木之克，近脾土之气也。</p><p>雷公曰：请言三焦之经。岐伯曰：三焦属之手少阳者，以三焦无形，得胆木少阳之气，以生其火而脉起于手之小指次指之端，故以手少阳名之。循手腕出臂贯肘，循 层之外，行手太阳之里，手阳明之外，火气欲通于大小肠也。上肩循臂臑，交出足少阳之后，正倚附于胆木以取其木中之火也。下缺盆，由足阳明之外面交会于膻 中；之上焦，散布其气而络绕于心包络；之中焦，又下膈入络膀胱以约下焦。若胃若心包络若膀胱，皆三焦之气往？来于上中下之际，故不分属于三经而仍专属于三 焦也。然而三焦之气虽往来于上中下之际，使无根以为主，则气亦时聚时散，不可久矣。讵知三焦虽得胆木之气以生，而非命门之火则不长。三焦有命门以为根而 后，布气于胃，则胃始有运用之机；布气于心包络，则心包络始有运行之权；布气于膀胱，则膀胱始有运化之柄也。其支者，从膻中而上，出缺盆之外，土项系耳 后，直上出耳上角至颛，无非随肾之火气而上行也。其支者，又从耳后入耳中，出耳前，过客主人之穴，交颊至目锐眦，亦火性上炎，随心包之气上行。然目锐眦实 系胆经之穴，仍欲依附木气以生火气耳。</p><p>雷公曰：请言心主之经。岐伯曰：心主之经即包络之府也，又名膻中。属手厥阴者，以其代君出治，为心君之相臣，臣乃阴象，故属阴。然奉君令以出治，有不敢少 安于顷刻，故其性又急，与肝木之性正相同，亦以厥阴名之，因其难顺而易逆也。夫心之脉出于心之本宫，心包络之脉出于胸中，包络在心之外，正在胸之中，是脉 出于胸中者，正其脉属于包络之本宫也。各藏腑脉出于外，心与包络脉出于中，是二经较各藏腑最尊也。夫肾系交于心包络，实与肾相接，盖心主之气与肾宫命门之 气同气相合，故相亲而不相离也。由是下于膈，历络三焦，以三焦之腑气与命门心主之气彼此实未尝异，所以笼络而相合为一，有表里之名，实无表里也。其支者， 循胸中出胁抵腋，循属内行于太阴肺脾少阴心肾之中，取肺肾之气以生心液也。入脉下臂，入掌内，又循中指以出其端。其支者，又由掌中循无名指以出其端，与少 阳三焦之脉相交会，正显其同气相亲，表里如一也。夫心主与三焦两经也，必统言其相合者，盖三焦无形。借心主之气相通于上中下之间，故离心主无以见三焦之 用，所以必合而言之也。</p><p>雷公曰：请言胆经。岐伯曰：胆经，属足少阳者，以胆之脉得春木，初阳之气，而又下趋于足，故以足少阳名之。然胆之脉虽趋于足，而实起目之锐眦，接手少阳三 焦之经也。由目锐眦上抵头角，下耳循颈，行手少阳之脉前，至肩上，交出手少阳之后，以入缺盆之外，无非助三焦之火气也。其支者，从耳后入耳中，出走耳前， 至目锐眦之后，虽旁出其支，实亦仍顾三焦之脉也。其支者，别自目外而下大迎，合手少阳三焦，抵于做出页，下颈，复合缺盆，以下胸中，贯膜、膈、心包络，以 络于肝，盖心包络乃胆之子，而肝乃胆之弟，故相亲而相近也。第胆虽肝之兄，而附于肝，实为肝之表，而属于胆。肝胆兄弟之分，即表里之别也。胆分肝之气，则 胆之汁始旺，胆之气始张，而后可以分气于两胁，出气街，统毛际而横入髀厌之中也。其直者，从缺盆下腋，循胸过季胁，与前之入髀厌者相合，乃下循髀外，行太 阳阳明之间，欲窃水土之气以自养也。出膝外廉，下肋骨以直抵绝骨之端，下出外踝，循跗上入小指次指之间，乃其直行之路也。其支者，又别跗上，入大指歧骨内 出其端，还贯入爪甲，出三毛，以交于足厥阴之脉，亲肝木之气以自旺，盖阳得阴而生也。</p><p>雷公曰：请言膀胱之经。岐伯曰：膀胱之经属足太阳者，盖太阳为巨阳，上应于日，膀胱得日之火气，下走于足，犹太阳火光普照于地也。其脉起目内眦，交手太阳 小肠之经，受其火气也。上额交巅，至耳上角，皆火性之炎上也。其直行者，从巅入络脑，还出别下项，循肩膊内挟脊两旁下行，抵于腰，入循膂络肾，盖膀胱为肾 之表，故系连于肾，通肾中命门之气，取其气以归膀胱之中，始能气化而出小便也。虽气出于肾经，而其系要不可不属之膀胱也。其支者，从腰中下挟脊以贯臀，入 腘中而止，亦借肾气下达之也。其支者，从膊内别行下贯脾膂，下历尻臀，化小便通阴之器而下出也。过髀枢，循髀外下合腘中，下贯于两踹内，出外踝之后，循京 骨，至小指外侧，交于足少阴之。肾经亦取肾之气可由下而升，以上化其水也。</p><p>雷公曰：请言小肠之经。岐伯曰：小肠之经，属手太阳者，以脉起于手之小指，又得心火之气而名之也。夫，心火属少阴，得心火之气，宜称阴矣。然而心火居于内 者为阴，发于外者为阳。小肠为心之表也，故称阳而不称阴。且其性原属阳，得太阳之，曰气，故亦以太阳名之。其脉上腕出踝，循臂出肘，循月需行手阳明少阳之 外，与太阳胆气相通，欲得金气自寒，欲得木气自生也。交肩上，入缺盆，循肩向腋下行，当膻中而络于心，合君相二火之气也。循咽下膈以抵于胃，虽火能生胃， 而小肠主出不主生。何以抵胃，盖受胃之气，运化精微而生糟粕，犹之生胃也，故接胃之气。下行任脉之外，以自归于小肠之正宫，非小肠之属而谁属乎。其支者， 从缺盆循颈颊上至目锐眦，入于耳中。此亦火性炎上，欲趋窍而出也。其支者，别循颊上出页，抵鼻至目内眦，斜络于颧，以交足太阳膀胱之经，盖阳以趋阳之应 也。</p><p>雷公曰：请言大肠之经。岐伯曰：大肠之经名为手阳明者，以大肠职司传化，有显明昭著之意，阳之象也。夫大肠属金，宜为阴象，不属阴而属阳者，因其主出，而 不主藏也。起于手大指次指之端，故亦以手名之。循指而入于臂，入肘上臑，上肩下入缺盆而络于肺，以肺之气能包举大肠，而大肠之系亦上络于肺也。大肠得肺气 而易于传化，故其气不能久留于膈中，而系亦下膈，直趋大肠以安其传化之职。夫大肠之能开能阖，肾主之，是大肠之气化宜通于肾，何-以大肠之系绝，不与肾会 乎。不知肺金之气即肾中水火之气也，肾之气必来于肺中，而肺中之气既降于大肠之内，则肾之气安有不入于大肠之中者乎。不必更有系通肾，而后得其水火之气， 始能传化而开合之也。其支者，从缺盆上颈贯颊，入下齿缝中，还出夹两口吻，交于唇中之左右，上挟鼻孔，正显其得肺肾之气，随肺肾之脉而上升之征也。</p><p>陈远公曰：十二经脉，各说得详尽，不必逐段论之。</p><p>包络配腑篇</p><p>天老问于岐伯曰：天有六气，化生地之五行；地有五行，化生人之五藏；有五藏之阴，即宜有五腑之阳矣，何以藏止五，腑有七也？</p><p>岐伯曰：心包络，腑也。性属阴，故与藏气相同，所以分配六腑也。</p><p>天老曰：心包络既分配腑矣，是心包络即藏也，何不名藏而必别之为腑耶？岐伯曰：心包络，非藏也。</p><p>天老曰：非藏列于藏中，毋乃不可乎？岐伯曰：藏称五不称六，是不以藏予包络也。腑称六，不称七，是不以腑名包络也。</p><p>天老曰：心包络，非藏非腑，何以与三焦相合乎？岐伯曰：包络与三焦为表里，二经皆有名无形，五藏有形与形相合，包络无形，故与无形相合也。</p><p>天老曰：三焦为孤藏，既名为藏，岂合于包络乎？岐伯曰：三焦虽亦称藏，然孤而寡合，仍是腑非藏也，舍包络之气，实无可依，天然配合，非勉强附会也。天老曰：善。</p><p>雷公曰：肺合大肠，心合小肠，肝合胆，脾合胃，肾合膀胱，此天合也。三焦与心包络相合，恐非天合矣。岐伯曰：包络非藏，而与三焦合者，包络为里，三焦表也。</p><p>雷公曰：三焦腑也，何分表里乎？岐伯曰：三焦之气，本与肾亲，亲肾不合肾者，以肾有水气也。故不合肾而合于包络耳。</p><p>雷公曰：包络之火气出于肾，三焦取火于肾，不胜取火于包络乎？岐伯曰：膀胱与肾为表里，则肾之火气必亲膀胱而疏三焦矣。包络得肾之火气，自成其腑，代心宣 化，虽腑犹藏也。包络无他腑之附，得三焦之依而更亲，是以三焦乐为表，包络亦自安于里，孤者不孤，自合者永合也。雷公曰：善。</p><p>应龙问曰：包络腑也，三焦亦自成腑，何以为包络之使乎？岐伯曰：包络即膻中也，为心膜鬲，近于心宫，遮护君主，其位最亲，其权最重，故三焦奉令不敢后也。</p><p>应龙曰：包络代心宣化，宜各藏腑皆奉令矣，何独使三焦乎？岐伯曰：各腑皆有表里，故不听包络之使，惟三焦无藏为表里，故包络可以使之。</p><p>应龙曰：三焦何乐为包络使乎？岐伯曰：包络代心出治，腑与藏同，三焦听使于包络，犹听使于心，故包络为里，三焦为表，岂勉强附会哉。应龙曰：善。</p><p>陈士铎曰：包络之合三焦，非无因之合也。包络之使三焦，因其合而使；之也，然合者，仍合于心耳，非包络之司为合也。</p><p>卷 三</p><p>胆腑命名篇</p><p>胡孔甲，问于岐伯曰：大肠者，白肠也，小肠者，赤肠也，胆非肠，何谓青肠乎？歧伯曰：胆贮青汁，有入无出，然非肠何能通而贮之乎，故亦以肠名之。青者，木之色，胆属木，其色青，故又名青肠也。</p><p>胡孔甲曰：十一藏取决于胆，是腑亦有藏名矣，何藏分五而腑分七也？岐伯曰：十一藏取决于胆，乃省文耳，非腑可名藏也。</p><p>孔甲曰：胆既名为藏，而十一藏取决之，固何所取之乎？岐天师曰：胆司渗，凡十一藏之气，得胆气渗之，则分清化浊，有奇功焉。</p><p>孔甲曰：胆有入无出，是渗主入而不主出也，何能化浊乎？岐伯曰：清渗入则浊自化，浊自化而清亦化矣。</p><p>孔甲曰：清渗入而能化，是渗入而仍渗出矣。岐伯曰：胆为清净之府。渗入者，清气也，遇清气之藏腑亦以清气应之，应即渗之机矣，然终非渗也。</p><p>孔甲曰：藏腑皆取决于胆，何藏腑受胆之渗乎？岐伯曰：大小肠膀胱皆受之，而膀胱独多焉，虽然膀胱分胆之渗，而胆之气虚矣。胆虚则胆得渗之祸矣，故胆旺则渗益，胆虚则渗损。</p><p>孔甲曰：胆渗何气则受损乎？岐伯曰：酒热之气，胆之所畏也，过多则渗失所司，胆受损矣，非毒结于脑则涕流于鼻也。</p><p>孔甲曰：何以治之？岐伯曰：剌胆络之穴，则病可已也。孔甲曰：善。</p><p>陈士铎曰：胆主渗，十二藏皆取决于胆者，正决于渗也。胆不能渗又何取决乎。</p><p>任督死生篇</p><p>雷公问曰：十二经脉之外，有任督二脉，何略而不言也</p><p>岐伯曰：二经之脉不可略也。以二经散见于各经，故言十二经脉而二经已统会于中矣。</p><p>雷公曰：试分言之。</p><p>岐伯曰：任脉行胸之前，督脉行背之后也。任脉起于中极之下，以上毛际，循腹里，上关元，至咽咙上颐，循面入目眦，此任脉之经络也。督脉起于少腹，以下骨中 央，女子入系廷孔，在溺孔之际，其络循阴器合纂间，统纂后，即前后二阴之间也，别绕臀至少阴，与巨阳中络者合少阴，上股内后廉，贯脊属肾与太阳。起于目内 眦，上额交巅上，入络脑，至鼻柱，还出别下项，循肩膊挟脊抵腰中，入循膂络肾。其男子循茎下至纂，与女子等，其少腹直上者，贯脐中央，上贯心，入喉上颐环 唇，上系两目之下中央，此督脉之经络也。虽督脉止于龈交，任脉止于承浆，其实二脉同起于会阴。止于龈交者未尝不过承浆，止于承浆者未尝不过龈交，行于前者 亦行于后，行于后者亦行于前，循环周流彼此无间，故任督分之为二，合之仍一也。夫会阴者，至阴之所也。任脉由阳行于阴，故脉名阴海。督脉由阴行于阳，故脉 名阳海。非龈交穴为阳海，承浆穴为阴海也。阴交阳而阴气生，阳交阴而阳气生，任督交而阴阳自长，不如海之难量乎，故以海名之。</p><p>雷公曰：二经之脉络予已知之矣。请问其受病何如？岐伯曰：二经气行则十二经之气通，二经气闭则十二经之气塞，男则成疝，女则成瘕，非遗溺即脊强也。</p><p>雷公曰：病止此乎？岐伯曰：肾之气必假道、于任督二经，气闭则肾气塞矣。女不受妊，男不射精，人道绝矣。然则任督二经之脉络，即人死生之道路也。</p><p>雷公曰：神哉论也。请载《外经》，以补《内经》未备。</p><p>陈士铎曰：任督之路，实人生死之途。说得精好入神。</p><p>阴阳二跷篇</p><p>司马问曰：奇经八脉中有阴跷阳跷之脉，可得闻乎？岐伯曰：《内经》言之矣。</p><p>司马曰：《内经》言之，治病未验或有未全欤。</p><p>岐伯曰：《内经》约言之，实未全也。阴跷脉足少阴肾经之别脉也，起于然骨之照海穴，出内踝上，又直上之，循阴股以入于阴，上循胸里，入于缺盆，上出入迎之 前，入于目下鸠，属于目眦之睛明穴，合足太阳膀胱之阳跷而上行，此阴跷之脉也。阳跷脉足太阳膀胱之别脉也，亦起于然骨之下申脉穴，出外踝下，循仆参，郄于 附阳，与足少阳会于居髎，又与手阳明会于肩髃及巨骨，又与手太阳阳维会于臑俞，与手足阳明会于地仓及巨髎，与任脉足阳明会于承泣，合足少阴肾经之阴跷下 行，此阳跷之脉也。然而跷脉之起止，阳始于膀胱而止于肾，阴始于肾而止于膀胱，此男子同然也，若女子微有异。男之阴跷起于然骨，女之阴跷起于阴股；男之阳 跷起于申脉，女之阳跷起于仆参。知同而治同，知异而疗异，则阳跷之病不至阴缓阳急，阴跷之病不至阳缓阴急，何不验乎。</p><p>司马公曰：今而后，阴阳二跷之脉昭然矣。</p><p>陈士铎曰：二跷之脉，分诸男女。《内经》微别，人宜知之，不可草草看过。</p><p>奇恒篇</p><p>奢龙，问于岐伯曰：奇恒之腑，与五藏并主藏精，皆可名藏乎？岐伯曰：然。</p><p>奢龙曰：脑髓骨脉胆女子胞，既谓奇恒之腑，不宜又名藏矣。岐伯曰：腑谓藏者，以其能藏阴也。阴者，即肾中之真水也。真水者，肾精也。精中有气，而脑髓骨脉胆女子胞皆能藏之，故可名腑，亦可名藏也。</p><p>奢龙曰：修真之士，何必留心于此乎？岐伯曰：人欲长生，必知斯六义，而后可以养精气，结圣胎者也。</p><p>奢龙曰：女子有胞以结胎，男子无胞何以结之？岐伯曰：女孕男不妊，故胞属之女子，而男子未尝无胞也，男子有胞而后可以养胎息，故修真之士必知。斯六者至要 者则胞与脑也，脑为泥丸，即上丹田也；胞为神室，即下丹田也。骨藏髓，脉藏血，髓藏气，脑藏精，气血精髓尽升泥丸，下降于舌，由舌下华池，由华池下廉泉玉 英，通于胆，下贯神室。世人多欲，故血耗气散，髓竭精亡也。苟知藏而不泻，即返还之道也。</p><p>奢龙曰：六者宜藏，何道而使之藏乎？岐伯曰：广成子有言，毋摇精，毋劳形，毋思虑营营，非不泻之谓乎。</p><p>奢龙曰：命之矣。</p><p>陈士铎曰：脑、髓、骨、脉、胆、女子胞，非藏也，非藏而以藏名之，以其能藏也，能藏故以藏名之，人可失诸藏乎。</p><p>小络篇</p><p>应龙问于岐伯：膜原与肌腠有分乎？岐伯曰：二者，不同也。</p><p>应龙曰：请问不同？岐伯曰：肌腠在膜原之外也。</p><p>应龙曰：肌腠有脉乎？岐伯曰：肌腠膜原皆有脉也。其所以分者，正分于其脉耳。肌腠之脉，外连于膜原之。脉内连于肌腠。</p><p>应龙曰：二脉乃表里也，有病何以分之？岐伯曰：外引小络痛者，邪在肌腠也。内引小络痛者，邪在膜原也。</p><p>应龙曰：小络又在何所？岐伯曰：小络在膜原之间也。</p><p>陈士铎曰：小络一篇，本无深文备载，诸此以小络异于膜原耳。知膜原之异，即知肌腠之异也。</p><p>肺金篇</p><p>少师问曰：肺金也，脾胃土也，土宜生金，有时不能生金者谓何？岐伯曰：脾胃土旺而肺金强，脾胃土衰而肺金弱，又何疑乎。然而脾胃之气太旺，反非肺金所喜者，由于土中火气之过盛也。土为肺金之母，火为肺金之贼，生变为克，乌乎宜乎。</p><p>少师曰：金畏火克，宜避火矣，何又亲火乎？岐伯曰：肺近火，则金气之柔者必销矣。然肺离火，则金气之顽者必折矣。所贵微火以通薰肺也。故土中无火，不能生肺金之气。而土中多火，亦不能生肺金之气也。所以烈火为肺之所畏，微火为肺之所喜。</p><p>少师公曰：善。请问金木之生克？岐伯曰：肺金，制肝木之旺，理也。而肝中火盛，则金受火炎，肺失清肃之令矣。避火不暇，敢制肝木乎？即木气空虚，已不畏肺 金之刑，况金受火制，则肺金之气必衰，肝木之火愈旺，势必横行无忌，侵伐脾胃之土，所谓欺子弱而凌母强也。肺之母家受敌，御木贼之强横，奚能顾金子之困 穷。肺失化源，益加弱矣。肺弱，欲其下生肾水难矣。水无金生，则水不能制火，毋论上焦之火焚烧，而中焦之火亦随之更炽甚，且下焦之火，亦挟水沸腾矣。</p><p>少师曰：何肺金之，召火也？岐伯曰：肺金，娇藏也。位居各藏腑之上，火性上炎，不发则已，发则诸火应之。此肺金之所以独受厥害也。</p><p>少师曰：肺为娇藏，曷禁诸火之威逼乎。金破不鸣，断难免矣。何以自免于祸乎？岐伯曰：仍赖肾子之水，以救之。是以肺肾相亲，更倍于土金之相爱。以土生金，而金难生土。肺生肾，而肾能生肺，昼夜之间，肺肾之气实，彼此往来两相通，而两相益也。</p><p>少师曰：金得水以解火，敬闻命矣。然金有时而不畏火者，何谓乎？岐伯曰：此论其变也。</p><p>少师曰：请尽言之。岐伯曰</p></div></div><div class="post-meta meta-tags"><ul class=clearfix><li><a>'失传','帝外经','经文'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>