<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>刘止唐：医理大概约说 | 极客快訊</title><meta property="og:title" content="刘止唐：医理大概约说 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/8c8dcea84b2348c097eec8eb85841246"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/c82cab58.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/c82cab58.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/c82cab58.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/c82cab58.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/c82cab58.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/c82cab58.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/c82cab58.html><link rel=canonical href=https://geekbank.cf/tw/%e7%a7%91%e5%ad%a6/c82cab58.html><meta property="article:published_time" content="2020-11-14T20:57:36+08:00"><meta property="article:modified_time" content="2020-11-14T20:57:36+08:00"><meta name=Keywords content><meta name=description content="刘止唐：医理大概约说"><meta name=author content="极客快訊"><meta property="og:url" content="/cn/%E7%A7%91%E5%AD%A6/c82cab58.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>刘止唐：医理大概约说</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>序</h1><p>天生人生物。一团生理。本无大患侵犯斯人。而自古圣人留传医法。乃是上体天生生之德。以救斯人。其法良意美。何待后人之多为计耶。特人之有身。戕贼不免。则多疾病。天地气化常而不变。因人心不善而变为疾。亦多其途。即古圣所不能防也。夫医本以意。而必以理为本。医书多甚。按其实。犹多不合圣人。吾何所知。敢言治病法耶。特承先人荫。得有暇读书。反复寻味。因己身多疾。乃求得将医理略明。而获效既多。又以先人所留余论。证之今书。觉与古所传似为相近。亦非遂谓能窥堂奥也。好我者谓此事本不可离。如父师有疾。古人有先尝药之语。孝子岂能不求工此术。盍即先贤留遗以益后学。此公诸世。亦理之所常。有从此使医有不误。岂非先人所快然乎。愚无以应。思诸论议。非自己出。表先人一端之美。以尽小子之心所不敢辞。谨出家藏本。付之手民。世之大雅。其不以为无谓乎。如教我不逮。感甚。幸甚。</p><p>光绪三十二年岁在丙午四月</p><p>男𪱷文谨识</p><div class=pgc-img><img alt=刘止唐：医理大概约说 onerror=errorimg.call(this); src=https://p1.pstatp.com/large/pgc-image/8c8dcea84b2348c097eec8eb85841246><p class=pgc-img-caption></p></div><h1>望闻问切捷法</h1><p>望闻问切捷法</p><p>望而知之谓神。如面黄。是伤食。面青。是有邪心术不端。色欲过度。面白。是不知保身。亦是色欲过度。太虚弱了。面黑则色欲过度。肾家太亏。病甚重也。面赤。火甚。如头昏。眼花。眼胀。时时发热。此实火也。如面赤。而又白又青。便是弱症。此当滋阴降火。因人体以治。亦不可祗作实火治。</p><p>闻而知之谓圣。声音洪亮。疾病无妨。声哑必死。或寒闭了。亦哑。无妨。声嘶。有痰。声短。元气不足。</p><p>问。凡病。问其起居饮食。便知病在何处。此非名医不能问。常医虽问无益。然亦要学习。</p><p>切。只要浮沉迟数四大脉。认得真。知道所以然。便好。凡诊法。须以关脉为主。寸多不确。尺亦然。关者。人身将有病。此先不同。诊之者。己之关脉先通。熟察其外所现。以脉合之。莫妙于先能通。次要实。如浮沉便是中部。究在何处。以此关考之方是。脉者是神。此言有理。但犹不尽是。心神要妙。姑以脉之得一二分而已。而人之心不同。戕贼保养。神明所系。人不于此去求。只求诊脉用药。便非。须将此理细究。此可包括摄养之法。病者细心考究。医者求其少误。庶少太病。少夭折也。</p><p>心浮洪长。肺浮涩短。肝沉弦长。肾沉滑软。从容而和。脾中和缓。此无病之脉。知无病脉。则知有病脉。每经有偏有衰。即其病危。此亦以四时验之。</p><p>心主血脉在内。久审方知。以心有包络也。肺肝肾。惟肾养五脏。脾为中土。又为先天主。五脏非此无以养。脾无以生。故二部土。皆以和缓为贵。</p><p>临脉。先平己气。只将中部。即是关脉。细细审。现诊寸诊尺。又还原位多诊。上下皆关所分。只一神。不必拘拘多索。脏腑统于中气。世谓之宗。却不知其为中。中者受天之本。性命在兹。何况区区气化。不由此分。此业医者所以必知道。道即不得于身亦可少误事。凡脉浮沉迟数。分出无数。尚未将真处细指。真在神住。以我神定在此。以病者设身思。有不现是闭。不确是乱。不和是伤。三部中。忽而一样。忽而兼。忽而大变。其人气血大败。亦与世所谓鬼脉同。但加根柢坏耳。此等如何治。中有不现多。未大变大败者。可消补用药。否则不必服药。只劝作善。只以饮食调其胃。多为服米汁与粥。速作善事。使药有灵。即看先服何药。用药施之一二剂。再照脉凭问看者去治。大约效少要告以药误。如寒已宜升提。则不可温。看其脉。中部浮沉多少去定。又有身中现出。有欲现不现者。则再加提药。下面则温药。中属脾胃。后天所本。一一均要趋在此。中有隔阂。用一二味通之。中既有可为力。不患上下之戾。其寒冷重者。非必不可治。但在下焦如何行。寒之由在风。风之由在火。虽虚弱人。断未有无火者。不过微耳。因火生风。仍是外感。久之成内风。小儿之病此。亦是先天太虚。亦是服药不慎。有大罪者。即因此坏命。皆不知培本。散火敛火之故。大人则自戕。人到成童。多少戕贼。先天虽薄。而己气血成全体。夭者为天所罚。不论强弱。而所患常不离。乃是自造现在孽。大学之道不明。医法少真也。</p><p>昔在医书中。看有数条。今录出。先将病者祥问。看色之法如何。如五脏各有本色。前人言亦是。不如就气问之。审之。然望色亦有难凭。气血不可以假。至于神。亦可就此求。但须细默己身。恐无以得真也。声可不必论。前贤能治病。多于能相人。今以前三者求之。无患病之遁。声自在内。再有脉症不合。此是重病。而又要下细。恐脉未看真。若有功夫能久静。脉方有凭。今但缓缓求。就浅者多仔细。为人代求神即妙。脏与气化为一。有本末。腑则亦脏所化。不必深求。如十二经络。均以脏分部。其妙在一贯。发之合之。非可易知。二者。人身如己则可治。若太坏。虽仙药亦不灵。此要劝以保养神炁。调气亦一法。教人以此保养亦可。</p><p>门人问。人身具太极。而肾中间之穴为命门。一动一静。真阴真阳生焉。然诊脉以左尺为肾。属水为阴。右尺为命门。属火为阳。窃思人身左为阳。右为阴。且其后妊娠脉歌。左疾为男。右疾为女。盖谓阳受气于左。阴受气于右也。似当以左尺候肾之真阳。右尺候肾之真阴矣。未知是否。</p><p>七节之前有小心。谓内肾命门也。壬水为阳，癸水为阴。阴阳阖辟。而呼吸以生。气乃行血。精神出焉。诊脉分两尺。正以水有阴阳。相火阴中之阳。肾水阳中之阴。一体一用。互成造化。阴阳二字。变化无端。左右分阴阳。一隅之见耳。其实不尽然。如两目两耳。何分阴阳。左属气。右属血。人身肢体。又不可以阳左阴右分。此造化妙理。即以养气有得知之。</p><p>问脉诀。以心与小肠为表里。故得候左寸。以肺与大肠为表里。故得候右寸。滑伯仁去。脏腑虽有表里。而部位自有分别。不可以大小肠至下之部。诊在至高之位者。候小肠于左尺。候大肠于右尺。喻嘉言谓小肠当候右尺。大肠当候左尺。未知孰是。</p><p>以寻常脉诀为伪者多。朱子亦云然。于是人皆宗之矣。然人身与天地同。一气如环。即五脏。亦非判然不相人。何为有至高至下之分乎。心热移于小肠。便淋闭癃。肺热移于大肠。大便燥结。此症之显然可证者。若膻中胸中。乃虚位。可以候乎。此理之似是而非者。</p><p>问。一呼一吸为一息。脉来四五至为和平。少而二三至。多而六七至。皆为病脉。且云呼出心与肺。吸出肝与肾。气在呼吸之内。故五至而得胃气。为平脉。窃思诊人之脉。一以审己呼吸。而得至数。一以审脉之有力无力。而查其病属何经。一心而分用之。恐诊脉为时甚暂。无由知其表里阴阳虚实也。</p><p>脉名甚多。其实不外浮沉迟数四大脉。多为之名。反眩惑人。前人之谬也。人身呼吸。一日夜。一万三千五百息。失其平。违其度。而病生焉。凡诊脉。知呼吸之本者几人。能调自身之呼吸者有几。有四诀。非可第以脉定病。即以脉，亦未尝不可。而得至妙者亦希。难矣哉。</p><p>问。脉诀。浮沉迟数。四大纲脉。又云。肥人脉沉。瘦人脉浮。然伤寒始自太阳经。脉必浮紧。设以肥人染病。诊其脉沉。安知其非伤寒伤风乎。以瘦人而病。诊其脉浮。安知其即伤寒伤风乎。请解。</p><p>十二经络。还相为宫。唯伤寒传经。必审之。乃免阴阳二症错认。肥瘦血肉耳。传经是伤寒大端。然亦不可太拘。譬如受在膀胱。此是阳分。而阴太亏者。则入阴分矣。又阴不藏。乃归阳不藏。要在敛阴。不得专在表阳。总之。阴阳不可太分。仲景岂能详言。须会到其理方是。</p><p>寒久为热。亦不尽然。试看疟疾。有阴多久而不愈者。仍是寒留在中。若热则属阳。易为散出矣。凡阴盛闭阳均如此。</p><p>人迎气口。强为分别。要不过三关之理。不必拘执。至内伤外寒亦不在此分辨。如内伤外感。皆头痛。时痛时止者。内伤也。长痛则外感。热从内泛者。内伤也。否则外感。寒见火加衣而减者。内伤也。否则外感。要以形色起居脉理证之。即脉名。亦甚多。不外浮沉迟数四者。初学入手。记名人之方。及药性。又分阴阳。审虚实。为要。</p><p>人身内养不足。元气虚而疠气乘之。发于四时者不同。寒热偏胜之端不同也。春时有痟首疾。夏时有痒疥疾。秋时有疟寒疾。冬时有嗽上气疾。问而知其气。望而知其色。闻而知其声。诊视非一处。病情非一端。望闻问切。交尽其术。而察其生死。分而治之。盖古之医者。皆明于阴阳造化之理。达于人情物理之全。而后神明其术。今但以四脉言之。水火之所以济。与溺窍精窍食喉气喉。前贤俱不敢明言。以其为人之妙。即天地之机也。何必拘拘以求。亦知其理通脏腑而已。</p><div class=pgc-img><img alt=刘止唐：医理大概约说 onerror=errorimg.call(this); src=https://p9.pstatp.com/large/pgc-image/33a63581b588420dbbe624413d50d776><p class=pgc-img-caption></p></div><h1>医论</h1><p>医道虽多。不外乎气血。气。血之主。而神。又气之主也。故补血必补气。气行则血行。无补血法也。至神。则心之灵。尤非可以药补。但审其病从何起。如用心太过而神耗。则宜静养。用宁神之药。色欲太过。而水不济火。则宜用滋水之药。然皆必自加静摄。非可专恃药饵。故愚尝谓心为身主。人必养心。以为生神之本。病不可治。皆心未养而神离身也。疾之不可以药治者甚多。惟风寒暑热。药可以疗。七情内伤。则必调平性情。冤孽魔祟。则必修德祈禳。阴阳二宅冲犯。则必改造培修。医书专言方药。实多不效。要在神而明之。变而通之。不可拘一以求也。且精气神三者。有先天后天之别。先天之强弱不同。后天之戕养各别。三者还相为宫。不可以强弱分。一强则俱强。一弱则俱弱。古人所以重摄生。不其以此欤。</p><p>至于伤寒。古有成书。然冬三月。方为正伤寒。穷苦人。无衣。无火。少食。少酒。又多劳苦。故多染此疾。治之者。审其强弱。询其起居。当培者培之。当清者清之。不可一概而施。但未有不先去其寒而可遽培补者。或火与寒太重。即弱者。亦必先汗吐下矣。此惟兼四诊之法。以参明之。乃不致误。今人偏于不补。岂知补泻兼施。伤寒亦不可废乎。</p><p>五行以水火为主。火乃人身生化之源。无火。则不能运化。火有阴阳。为病者阴火也。欲靖阴火。必贵清源。然药太寒凉。则伤胃气。胃气伤。则饮食难。反伤大命。必谓火宜降泻。而不知培水制火。保胃以生津。其害不浅。且水与火之阴阳。与阳中有阴。阴中有阳。此造化之妙理。岂浅人所知。功夫一事。以养自身神气。其实与医理通。果驯至乎洞达阴阳。庶可了然。难以遽明也。</p><p>天以阴阳生万物。而人为最灵。灵于心。实灵于其理。理。气之主也。心依于理。理宰乎气。而保养作善。祛病延年之法密焉。人不知保养作善。但求功于药物。又不明天理。不信明人。故医道难行也。夫医本大道。而以意可会其理。特理不难会。而意则不易能真耳。非静养元气不可。故能医者。必不可舍却根本也。</p><p>医者理也。医者意也。阴阳五行之理。烂熟于心。而又以意消息之。其庶几乎。即如诊脉。自来所重。然四诊已足。而亦不能偏废。而望以审其形状。精神。色泽。方可考其脏腑之患。以形气相参。得其强弱虚实之真。此尤为先。但不可刻舟求剑耳。五运六气。古书虽传。其实。乃名人不得已。示下学以入手之法。天地气化。岂人所能测度。人身受病。亦岂尽属气运所为。当以活法参之。乃少有误会。况气化颇不易明。何得单执五运六炁耶。一年之病。半由大寒大热而生。冬伤于寒。春夏发焉。夏伤于暑。秋冬发焉。其伤之甚者。则发之速。当细审其致病之由。并以天时人事参之。细心斟酌为佳。</p><p>心。火也。有虚有实。实火宜清。不宜太凉。虚火则滋阴补水。更不宜凉。</p><p>肝。木也。一身经络。或软或痛。面色。或白或青。皆是肝家主事。而其源不同。脾。土也。脾是臁铁。胃是肚子。脾是阴土。喜燥。胃是阳土。喜湿。不喜吃饭。是胃虚。或停食。软后忧闷饱胀。是脾虚。胃为要领。非是肺应接敷布。人亦不能熟知。天有咽喉。人亦然。真是喉乎。还有胃相关系。全身皆赖。而二处只一处。喉之闭。要求胃气。从下面脾之运极处来。而布去。全赖一点真土去运。己土即此。而戊即在下面极处。人以为己土在心。始有阴私。岂知阴不可无阳。阳中阴。又有阳为主。方可生。否则何能长年无病。此只离中妙。而实中间气化之要领。肺在上。亦如前人说心本顽质。其灵明。即是此理。肝主生发。不顺何以生。其源在木。仍是赖中以生。太过则伤中。亦由中先坏。不能御。而脾之生化。要肝气。又要肺气。即胃亦是要肝肺。而肺独可治。尚可及肝。肝伤脾太过。则肺将损。渐至肝亦不生。又将及肾。肾伤则不治。由于肾滋五脏。由上下损。急须大剂治肾。而四脏过伤。则治肾以及之。亦不应。此乃十分大症。而有养者亦患此。乃先后天气化罪孽。均为神明所制。专要大善。气化亦可渐转。就医论。肺之原在下。肺亦要肾。肾以为脏腑根本。仍赖一点阳。阳在运化主宰。虽阴不患其害。脏属阴。岂但有阴。腑属阳。又何无阴。今将主者分者详言之。分分合合。主如何得力。先后天可以略识。肾为先天。何敢言坎之真。离为后天。乃育有心之妙。只详上面。心肾专主则非。前人有以水火论医。但只一层。今故添论之。</p><p>肺金也。凡咳病。皆肺主之。其源不同。是当辨别而治。</p><p>肾水也。少年色欲过者。是肾大亏。有已成弱症。尚不能离色欲者。医士误以为肾气旺。不知乃命门相火妄动。肾水不足以制之。其本人不知保养。而医又不知添气滋阴。其死必矣。人身以气为主。血流行于周身。全凭气运行之。故治血者当治气。然神又气之主也。神劳则气散。气弱则血衰。而百病作矣。凡有劳伤过度而起。必须清心寡欲。戒房事。省忧劳。勿服凉药。以伤胃气。然后徐徐可以复原。凡咳病。有胃气则生。无胃气则死。治咳而不顾脾胃。必倾其生。此再发明弱症之义。心肾水火也。水火调。则百脉和。其要在于呼吸。一吸而火下就水。一呼而水上就火。始能相济。劳心太过。则火偏胜。好色过度。则水偏枯。心肾所以不调。百病所以业生也。肾者水火之精。火中有水。水中有火。心之神妙。固宰乎一身。而心之精华。非水济之。则不光明。故学道者。必使神藏土府。呼吸皆归于中黄。虚无之真神。乃为元神。元神静。则精气从之矣。医道所以通仙道也。阴阳不止血气之谓。静为阴。动为阳。阳中有阴。阴中有阳。互藏其宅。互为其根。故息心养气。乃使阴阳和平。相火者。少阳之火。本非火也。以其济君火以为用。故称曰相火。凡相火动者。非君火妄动。彼必不能动也。然则仍以君火为主耳。</p><p>心火也。肾水也。而名为少阴者。以皆夹后天之阴气也。肾气足。则心君宁。心离也。肾坎也。离中真阴。为后天之主。而心乃多妄。坎水为君火所煽。而相火妄行。皆阴识为之也。故三昧真火。乃先天至阳之气。实则水中有火。火中有水。不为强为剖分也。岂惟一脏。凡五脏六腑。旋相为宫。皆非判然各为一家也。</p><p>人身中皆火也。赖水以济之。而始不燥。燥者。火之甚。而见于形质也。火第言其邪而已。人身以元气为主。气足则邪火自息。故古人谓火气元气。不两立也。若外感暑热。及劳苦生火。则人之自耗其气。而身中之火。乃妄行矣。易经坎卦。冬月在水是阳在内也。冬日正伤寒。以其寒闭太甚。阳气不发舒。此病以舒畅阳气为主。故不及三阴。然积久不去。则三阴不能多存。而真阳日耗。后天无以养。则命倾矣。古人重摄生。本有成法。后来失传。然仙佛门中。多少可取。诚以保身至要。必留神炁。而后少丧天理。而身心无病。不待言矣。失血之病。据医书。亦有可以药治愈者。岂知会逢其适。其人必有可延之理。非药力乎。吾曾讲求养气之法。确知此病无他。在酒色过度者。亦须从养气用功。初起。即须将心放平。领受高明之教。寻访养神气之人。极意探讨。神从何来。气从何来。如何失却。如何又添。精气神三宝。如何是真。如何是假。理明白在心。一意惟恐损神气。而一切有节。即妙矣。古人治色欲。明医亦以节字括之。此从易卦来。能保真神气。即是节。一切用心。当为者必不可废。人以五谷养生。岂可不资真气以运之。知养真者。不妨有假。若将后天戕贼。除却先天如何补。而况禀赋太薄。岂能资药饵谷食以为生耶。黄帝岐伯。不便明言养法。姑即气化言之。后来有存养法。实与此为一类。望明理者。细究保养。勿谓但用药方。可多治愈血症也。又阳气即元气。阴阳二气。统于元阳。元气暗滋于肾家。一病则无不病也。故医家斤斤辨三阴三阳。云某药入某脏。尚为太拘。</p><p>血流行于周身。恰足用而已。劳伤之。乃妄行。精不足以纳气。气不足以行血。于是任其妄行。而无可如何。此必息心静气。徐徐养其精魄。使神安意静。气亦归元。而血可仍归经络如其常道。魄属阴。阳神为魂。所以统阴魄者。阳魂要归阴魄。岂可偏乎。然失血者。大都损伤已久。而后成疾。若损伤太过。虽灵丹亦无益。以真元之气。非药饵所能裨也。更有先天造恶。将人身真阳丧失。死后转生。必然只有微末之阳。感受气化。皆是阴气。身禀大不如人。神亦无多。在能向善者。还有再添之阳。可以不致病深。不然。则日日所受后天水谷之气。亦将不能多为力也。</p><p>知柏苦寒之味。非不可用。但人以气为主。气盛则群邪自退。培其气。即所以生其血。不必知柏。而火自渐熄。若专恃二味。败其火邪。火由正气不足而生。不培其本。如抱薪止火耳。古今人禀受。未尝不同。平日所以保身者。太不讲也。</p><p>龟板良药。然安得有败龟板乎。龟纯阴之物。能服气。不饮食而生。又多寿。然龟板要败者难得。不如不用。阴统于阳。安有独阴可以生者。地黄乃好药。生者尤良。熟者必九制。然血初吐。但用生者。少加独活几分。不必熟者。乃是通阳以生阴。此外咳久。将成弱症。即当用熟者。以滋化源。肾与胃相通。今用下焦药。必治其胃。用建曲几分。可强其胃。非去食也。凡中下焦药。断无不通。勿单用一处药。况化源甚要。岂不可培。人知肾之用药。不知中焦药之可到下焦。所以燥肾。则无功而有害。凉肾。则偶用亦生病。以不知此相通之故。凡先天。均要补。亦须视何经补之。如肾是先天。肝亦然。胃亦然。肺则不同。有系之者。此在脾上去寻。单用尅肝不是。平肝者亦要有补肝药。安有纯用平者。五脏相还转。能知真气。则用药必合。五者均受。岂有偏走一经者。药性太多。亦每不确。以药和脏腑。岂必在多。有当重用。以其一二经偏胜也。即如血症。先损后天。岂知先天亦损。人不明先天。只好讲后天。知真理者不然也。望闻问切。均难得真。惟用药平和。差免误人耳。</p><p>天以五运六炁。在中下生尅原不可泥。然天道有常。地气无常。地载人。因人心太不如常。遂随人变。非天之在上者有变也。治病者。是在后天上。讲求先天。但后天理亦不少。天气和地气而论。即地中之炁。在上可见。非可不究。遂治得疾病。今可将寒暑细求。每年四时。不过寒暑二字尽之。其渐盛为寒暑。方始亦是此。能知得人身升降。或可知地气之升降。而天时可见矣。故不知保炁。即不能确知升降。虽欲知天气地气。亦只肤末。名医必于此用心思索。以成有功。所谓人生一切。皆本于此。不可不究也。</p><p>凡病皆以脾胃为主。即一切皆依傍之。即外邪。亦断无不顾根本者。如遇有大小病。先看气色。问所患。然后诊脉。固是。然还须以所患。细参诸色与声。虽不能听。亦不可少。</p><p>凡有为物欲所侵。自侵其内。病其生神。自当日渐削尽。即有仙药。亦不能灵。故保神为第一。再讲气失均不均。其脉大概是浮动。两关两尺。不为十分沉。只有气息从外出。而又不能为己调匀。外面风寒暑湿常侵。凡有物来扰。念即萦萦缠固。以自攻其本身。其元神。如电去逃避。乃任其离乱。以夺真气矣。治此。惟有生姜一味。为甚平稳。而兼以洋参白术等类。脾与胃。肾与水。原要一一去细匀。即以一通气化为要着。而去疾者。乃有陈皮香附五味三棱木通姜黄生枝子石膏等类。外感则是苏叶薄荷荆芥防风等。治其已受之邪。不外扰治。辅之好剂。以为善后之先声。至于人身有二火。全要此生。而人不知。往往以尅伐退火大伤元气。以致外边所蓄之火不能去。而本来真火。反易随药以坏其本。亦只有些微之血肉。以养其体。而久久渐及于无血。只有外面之火。以生者就死。至不可救其身。火之害。先治水。水之为害无真气。无真气以为之营。何以存。又何以能再用补治。以复其先始。此虚病所以不可救。前人已言之。至多端之疾。皆从此水火不匀。而始广生。故劝人必先保养。而临时。亦只须以去火为先事。风寒等类。以次而及之。又必须本源不亏。故之为要事。非可如外间之治。全不能固。任意去行。其大要。只在轻以去外感。重以去实火。即有虚火。亦当十分酌用药。以一二味做事。只须看症。明了即可行。</p><p>古之名医皆大儒。否则高僧高道。无俗人也。俗人一方一药亦能治病。要在博采兼收。而更得明师益友讲明之。乃可以工。</p><p>医家不明先后天太极之真体。亦不穷无形水火之妙用。此六味八味。用在人身虚弱者甚好。然亦须加生气之品。可细心酌用之。盖六味能壮水之主。八味能益火之源。二方。皆能令水火得其养。而肾气复其先天。故凡于左尺脉虚弱而细数者。即左肾之真阴不足也。速与六味。于右尺脉迟软。或沈细数而欲绝者。即命门之相火不足也。速与八味丸。至于两尺微弱。则以右尺为主。但十全汤平治未妙。又凡治肾经虚冷。足寒膝软数者。即八味中加五味。治瞳人散者。六味中加五味。此皆资其先天之化源。实予后世无穷之利也。凡治火上刑金之咳嗽。必先以六味壮水之主。使水升而火自降。随即以参苓芪术健脾救肺。补肾之母。使肺经与水相生。而咳嗽斯易愈矣。</p><p>用药以保养是要。脏腑须均平。如肝病尅则伤。平亦可。而不如生水。水以不上越为生。滋水添其血。一派生血皆是。水忌土壅。又须养脾温胃。使己土不温不燥水在下。只敛肝气。非果在肝去润之。肝生化。从水气来。而本脏有血。血以凝气。自然可益。所不调者。非肝盛。只心火为害。心真阳渐衰。阴火渐炽。肝虽愈损。心火亦助之。水少在肝。火以伤气。肝无真气。如何不任阴火做事。而心本有水上行。此时亦渐少。何也。肝无真气下生。火中自少水。水涸而肝败。乃遂肺脾受大害。肺本金。而为火所尅。脾本土。而无水则燥。土亦不生。虚弱症。以此害命。姑举治法一二。用生水药。要固脾。而肝以尅削占三分。土谷之气。必用三四味。如白术是矣。而尤要在怀药桂圆枸杞金樱子鹿胶龟胶生熟地等。此非尽肝脾药。脾为引到肾。肾要引到肺。常人以滋腻为忌。不知化机。脾与肾如何不通。然要如何方能通。上面下去要重。下面上来要轻。分两在神而明之。药多少味。要在分病之轻重用之。而总要妙于通气。使中间有主持。再要逍遥其神气。药不能做事。神以扶之。桂圆肉补脾。非补神。神无补法。而此药可畅脾神。又有汁。可以养燥土。非动火而伏火也。人多不知。人身以血气为本。单补则不是。虽血原从气。而岂可不从血上用药。生熟地。龟板胶。亦不可废。何可以徇俗论。通则不痛。汁药可以治。气已到而血留之。自然有点要生。俗人专以汁少者用。岂能有应。又天之生化。第一是水。水岂非汁。如何以无汁少汁者去生血乎。所以前人。亦有必用此药之方。而谷气必赖水生。人身水火并要。如伊等言。将不必多饮水乎。阳以治阴。无形之气。无形统有形。岂有气化多阳。而形为害者。皆不知道之贵也。</p><p>天人之理。本在一诚。一身气化。统在此字。此聚在身者。有天理以率其气。其脏腑须泄些。五行之理多。而后天区区身中。亦须识得先天。但天之五行。尚多明着。脏腑则不同。关节是大者。此五行。即每样有重轻。大小。迟速之不一端。学医者。只就后天先探讨。而后将此理。看成浑浑沦沦。虽分现各病。仍可贯串。即用一番心去比合。直如作时文之发挥。然后将病状。一一证之。则可得其三四。而有道者。则另有看题之法。脏腑在身。统者是谁。身有心。人知是身中主人。不知有两个。知道者。又不止以心为主。而此脏腑。乃自然有一个主翁矣。今试以治法论。譬如心是神明。其所以灵是神。而神耗散则伤。神多欲则败。神即与心为一。而一伤均伤矣。人知补心补神。而火乃属阴。又益其焰。火即生土。此惟以土制。生之者。即为其所制。此乃天地妙理。不尅则不生。又是一理。而此火为土制。必赖有水。后天尅生仍不离。且水火相济。大道在此。医理从道中分来。如何不似一二分之气化。土本凡质。水火土为三昧火。即仙家所重。知此理。从此设法。思过半矣。即周身气化。莫不由此。而心之神明。后天先天。乃可明白得一二分。盖即医之要务也.。其用药。则厚其脾胃。酌虚实。知寒热。又参以天时。及其人性情。如此则少误。神无补法。果能养神有法。服补脾药。即可藏神。神本宜藏。人之后天年不永者。皆神少也。人以为气不足。那知气易为补。神不易补故夭乎。一切药味。如桂元肉枣仁。均要配以阴药。如生地凉胃。而劳心太过亦不妨。上桂甚热。而先阳太损则必需。心肾相通。寒热且有并用时。而心本君主。如此治法。则得所养。病可自退。匪特心治。即肾亦无不治。姑举此一端。学者可触类也。至于脾胃为后天母。生发不穷。如何害人。人自为脾所困。其不知所以生发也。有其地。有其法。区区饮食。不过添渣滓多。而添精气尚少。有道者。其脾乃容纳凡物无多。其所禀之气。原已炼过。即脾之中气亦在内。而渣滓非不多。还是无关系。精者神气之聚耳。有大大不同他人。而气在即精在。神为之统。有何不实。脾既实矣。而有何病苦乎。此为后天养以先天。而万物母乃为真有可靠矣。医书说不到此。望习医者。留心察之。其二为肝。肝者。乃先天居其半。后天非肝不生。但如何生之。只知在水。岂知在脾。人身五官百骸。只是气运。所以主之者。在土发出之。只以为生在水。不以为水亦在土。则不识道妙在人身也。凡生发。均在春。亦在夏秋。四时均有生气。不过各令无多耳。四季有土。中央有土。共为功用。亦分着其功。所以然者。即为生理不可绝耳。阴阳二气。只一生气。故肝木在土出来。是为阳。其属厥阴。乃谓其所养之时与地。非纯属阴也。即如脾本土。属太阴。然其养处有阳。阳含在阴。阴是体。阳是用。与肝略同。而身中造化。除却心。则此二轻甚重矣。肺是肝所发舒。肾是心所归藏。而又为脾之归蓄处。孔圣下袭水土。其理亦可略识也。此药治。则可以平为补。又补要兼脾。而忧蕴结塞。赖脾制。尤在水养。而心肾相资。只须平便是。而脾亦犹此居多。必当细究。即以治肺者治肝。亦可。总之。五者相需。偏亦要合法。姑为此调剂。可再详查其理。为自身及病者。细细究之可也。神无补法。从气用药是已。然如桂元。名为补神。实则滋润脾胃。二经。非有所偏。只以此不寒不燥润之。即可生点凡气。气既生。即心可留。心本气之灵。留此亦是气来聚之故。然虚者方如此。非若重病外邪甚。人视此药为豺虎。不知欲泄先补。亦是古法。断无大病。单治外邪者。此非固邪药。何畏之有。况人以神生。虽有病。而神足者不即死。气旺而神虚。病仍不治。此后天以脾胃为本。但以其生气。并可生神也。凡神可生。亦医之要。何可不究生神之理。又如附子。人皆以治肾火。不知身中火在心。肾火乃分去者。心不能生。肾如何生。心肾之间为命门。此处非只有火。前人以为真窃。是不知先天。后天方有阴阳。两肾即阴阳。心火不生。可于两肾去设法。然必不可专用附子也。又如柴胡。今亦少用。以其升性。更有温病一症。大半凉药多用致效。遂并寻常病亦忌用之。不知温者。因天时之寒入身。人身本以阳生。虽寒亦有暖气。不过不能出。久而阴火为害。岂真无阳乎。用柴胡无甚效。凉剂中有紫苏。可以代之。即任伊热多。亦必再通阳。无凉剂。但用通剂。久久轻者亦愈。如有重者。可用通剂兼凉剂。勿重用大苦大寒药也。世有高明。希教之。</p><p>医道分内外科。此大谬也。人之所以生者。血气调和。百病不生。凡疮疡。多由不知保身。亏了血气。一遇饮食不慎。受寒受热受火。天道不时。便发为疮疡。治此症者。必须劝其人。寡欲清心。保养身体。然后审其病之由来。或是酒色。或是饮食。知道其病根由。将血气培补。久久。乃用药治病。或散寒。或散火。风火便是疮毒。散风火。便是解疮毒。世人不知此理。一遇疮毒。只是用药解毒敷贴。误了多人。更有不肖之徒。见人疮毒。用药使之破烂。伊得逞其私见。万一治好。便是功劳。若治不好。说是病本难治。人为所惑。说是疮本难治。可惜可叹。凡有患疮。毋论大小疮毒。起初有痕迹。便服补气解毒药。如人参败毒散。荆防败毒散之类。将其寒火去了。外面。用生甘草银花黄连为末。调敷。便可解散。切不可用艾火烧。用针打。往往误事。伤人性命。戒之戒之。至于女流。血气行动之时。食生冷之物。或心性少平和。动辄生气者恼。气愤。忧愁悲哭。以致血气凝滞。结成包块。久必难治。其本原坏也。不可误用治疮法。所以凡保养人。必须自家贵重身体。十分信神。不作恶。二事均有。一遇此等病。即改悔心肠。再请明医去治。而凡事宽仁厚德。忍让耐烦和平。要想人命在天。天所佑者。修德善人。凡事守理。天自默佑。使其全愈。医治时。一切保重谨慎。自不待言。此话。须医者细细开导劝化。即是善事大功德也。</p><p>病何穷。只有随宜用药。譬如用兵。奇正相生。而其身前后左右。又有多少之不同。如遇疮症。即以人之受病在何经。细为用药。即如脾经。须有生白术怀药。而所蓄带有火症。则必施以生大黄黄连等。即其所受病之时。亦须参得几分。必有卓见。莫妙于多看书。细思其理。而书中所言经络。亦不尽合。经者。大大一条。最是紧要。络者。即经之所分。随经去做事。不须太分。如肝经肝之络在肺始。肺之络又在脾始。凡看疮。先以颜色为要。再审其夜间如何。须看其所得之病。夜来是如何象。</p><p>即如疔疮。本是难治。而已成疮。则必悔罪求天。即医治。亦不过调和脾胃。使胃强。不至害其脾土。而有发生。而肺为华盖。又与脾为相系属。非不相关。又必使肺不生火。而火有在肺则去之。风随火。火煽必以风。而火实阴火。即又自有风。不须多多治。只以去火为事。火平而风自熄。即肺熄火而脾可以保。乃得中间不受病。此外均可不计。即以金银花为君。而生白术次之。外间只知去风。岂知邪自内生。要经络先通内科。甚是。至肝肾受病。则一时不可治好。以其源甚深也。两手有阴阳。而亦通肝。惟两脚必须往下治。如何可治顶上。疮在上。亦须治肝肾如此。</p><p>凡疮皆谓之疡。肿则其势将成。溃则其势已消。疮难外疾。亦血气不和。寒火逼壅而成。初肿宜散。既肿宜溃。既溃宜清毒而培补。金疡刀割。折伤跌损。或有邪祟。乘其衰而为灾。则祷祝之。又以药附之。或去其败肉。数者皆治疡之法。又审其五脏之气。何者受毒。当以其气所宜之物养之也。凡药以酸养骨。以辛养筋。以咸养脉。以苦养气。以甘养肉。以滑养窍。盖疡疾与内疾等。必审其宜。而后可免误治。愚故言医分内外科大不可也。</p><p>凡遇产妇。前三四五个月。即须告以生育非奇。前生因果难料。神天一心救人。专望有心去求。自家夫妇。自想各有何事。不可对人。即不可对天。定去求天。赦罪保安。多多少少行善事。如有前冤。亦自家可蒙天恩解免。以保平安。勿得单恃方药。不求神。人多忽略此事。不去求神。最当戒之。</p><p>汪讱庵书。亦可看。但当以神气为主。初学入门者。何不可言寻真气。用药关人生死。勿轻视神气二字。此书亦但言凡气。不可拘。粗粗涉猎。求内经之精。以为根本可也。黄坤载亦有可采。在言脾胃。然不知先天。岂有不明先天。但治后天。可以为法者。伊处处有胃。由此去悟。元气在胃。一个阳藏在脾阴。岂非元气。下通肾。岂非由下而上之先天。如何专以胃逆为言。且天道用逆。人身则顺。性功以逆为贵。以合天道。医道亦以逆为贵。以象先天。此言培养之法。非是已受外邪然。上下相通。治法亦有治往下者。但非黄氏所谓耳。</p><p>至于铜人图。不必向此用功。吾曾言医不分内外科。疮疡只是内发。所要者神气。药以托毒。攻其外。亦不过一半功效。岂有单用药在外之理。凡丹药。亦要。而病到既深。尤不可不细审。内虚则不可骤用。必先培补。有冤。则不同。果能善心善事多。且可解冤愈疮。何况不保养所致者乎。无以图求脏腑也。</p><div class=pgc-img><img alt=刘止唐：医理大概约说 onerror=errorimg.call(this); src=https://p3.pstatp.com/large/pgc-image/714b5a4b8fef4f31af09c032e4f3b348><p class=pgc-img-caption></p></div><h1>附录</h1><p>药王说</p><p>北方祀名医。尊扁鹊。南方尊孙知微。皆称之曰药王。而天下亦药王之。于是药王之名。不知何义。药王之义。莫考其由来矣。然名不正则言不顺。溷而弗察。将何以信今传后哉。圣人之学。经孔孟发明。其后。遗裔相沿。虽遭秦楚之暴。汉高之不学。而草野中渊源授受。不乏名流。特上无人以荐引。下无人以推扬。遂多隐而不彰。学者莫测其由来。则名之曰仙。及魏晋而后。益以支离。言元言空。托于佛老。而其授受之真者。亦以异端视之。然其寓言假借。儒者不特不详其真。且多据为典故。如月中丹桂。炼石补天等语。伪以传伪。不知其为乌有。愚尝辨之矣。今且释药王之义。以明其概。两仪定位。天纯阳而上浮。地纯阴而下镇。乾坤若不交济。则天地亦为死物。阴阳者。阖辟之机也。一阖而干下交于坤。一辟而坤上交于干。爰生六子。各得大父大母之精。然震巽得乾坤之初爻。艮兑得乾坤之下爻。惟坎离独得其正。日阳精而孕阴。月阴精而孕阳。阴阳互为共宅。六气以调。四时以序。乾坤气化以周。人心之灵。通乎造化。心秉离精者也。肾秉坎妙者也。未出母胎为先天。既出母胎为后天。先天纯乎阴阳。天赋气而地成形。性纯乎阳。固无不善。后天阴阳异位。气质因生七情。干金入于坤府。是故人心为善难而为恶易。皆气质之累为之。而先天真阳。陷于北海。坎中一阳。是为先天干性之主。然本乎天者亲上。坎阳亦欲上升。本乎地者亲下。阴识何难下注。圣人教人复性。以神驭气。聚于中黄。实以志帅气。止于其所耳。人身无不敝之时。而先天真性。则秉于乾元。理也。实只气也。心为气之灵。亦宰乎气。而道心始为天理。可以生浩然之气。人心即为气质。极易入邪僻之途。持其志。无暴其气。以虚无浑穆之神。养先天浑然之气。求放心而止于至善。天地之中。成性存存。道义之门。神凝而气聚。有诸己也。内外交修。动静交养。驯至乎大而化神。则先天之气。复乎乾元。是曰复性。形骸有尽。而乾元之真炁无尽。故羽流以坎中一阳。为长生药。又曰药王。谓药可以延生。而此先天真气。则与天同寿。凡药不能及耳。自明师罕观。愚妄误解。遂增无限歧途。而取坎填离。存心养性。判然不相入。孟子以不得于心。勿求于气为非。而自言其不动心。则曰养浩然之气。心即神也。气之浩然。即乾元统天之气也。正义湮而邪说盛。以药王为人。犹其失之小者。小子其详究之。</p><p class=ql-align-center>此先君子旧作。其义即医之精理。谨附刊以质当世。男𪱷文敬志</p></div></div><div class="post-meta meta-tags"><ul class=clearfix><li><a>'刘止','医理','大概'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>