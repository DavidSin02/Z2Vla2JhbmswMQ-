<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>白雀奖 || 岷社 | 极客快訊</title><meta property="og:title" content="白雀奖 || 岷社 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/c3b2b5dd671948c39a3c896bfe51c30a"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/c967eb07.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/c967eb07.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/c967eb07.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/c967eb07.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/c967eb07.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/c967eb07.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/c967eb07.html><link rel=canonical href=https://geekbank.cf/tw/%e7%a7%91%e5%ad%a6/c967eb07.html><meta property="article:published_time" content="2020-11-14T20:51:06+08:00"><meta property="article:modified_time" content="2020-11-14T20:51:06+08:00"><meta name=Keywords content><meta name=description content="白雀奖 || 岷社"><meta name=author content="极客快訊"><meta property="og:url" content="/cn/%E7%A7%91%E5%AD%A6/c967eb07.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>白雀奖 || 岷社</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p class=ql-align-justify><br></p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/c3b2b5dd671948c39a3c896bfe51c30a><p class=pgc-img-caption>题字：何崝 治印：侯根源</p></div><p class=ql-align-justify>岷社成立启 文/刘雄</p><p class=ql-align-justify>岁逢乙未，节迈重阳。萸菊飘馨，朋酒斯飨。襄胜事于东粤，倡建旄于蜀西。岷江泯泯，雪消初发之源；峨岭巍巍，秀出南斗之侧。神化所至，司马群推赋圣；人皆曶之，桓谭独识文雄。蜀道纵难，太白尚留高咏；汉嘉为守，东坡未遂夙心。历览前修，殊增感激。江山犹在，大雅云亡。然乾坤间气，何代无之；巴蜀钟灵，于斯为盛。今分坛坫一廛，会看芝兰九畹。求它诗道，且严驾而即长路；凡我同人，试援毫而发正声。</p><p class=ql-align-justify><br></p><p class=ql-align-justify>岷社橐集序 文/唐破虏</p><p class=ql-align-justify>山含要眇之情，民抱澄怀之态。恒守望绵延于巴蜀，自交融参会于岷峨。蚕丛遗梦，循古事而通冥；望帝春心，被诗弦而流化。况夫山水以形媚道，文章因识比传。唯合二者之渊深，堪悟一心之神照。故岑君涤尘，遽成陵夺；苏子洗髓，转竟纵横。乃致九州四海，瞻气象于行藏；更教墨客骚人，敛锋芒于表里。世何纷扰，西入探源。此尤窥像外之真，环中之本也。遂承流播而社立，响嘤呦而契招。号推岷社，崇斯域之高华；诗纳蜀英，讴浮生之坎𡒄。由赏夫句翻岷浪，文泣杜鹃。书逸毫端，画然虚实。是谙趣婉呈以飞藻，艺修锻以潜鳞。岂贪相马之因缘，克俾雕龙之擅价。大哉人文之风义，焕矣赫矣；慎哉吾辈之操持，始焉终焉。</p><p class=ql-align-justify><br></p><p class=ql-align-justify>组织机构</p><p class=ql-align-justify>顾 问：杨启宇 刘梦芙 段晓华</p><p class=ql-align-justify>社 长：刘 雄</p><p class=ql-align-justify>副 社 长：黄志军 谢良坤 葛 勇</p><p class=ql-align-justify>秘 书 长：向春雷</p><p class=ql-align-justify>副秘书长：罗富贵</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/03c21b6ff774401692b51a81950f8bab><p class=pgc-img-caption>慧园雅集</p></div><p class=ql-align-justify>岷社</p><p class=ql-align-justify>云轩</p><p class=ql-align-justify><strong>感怀</strong></p><p class=ql-align-justify>守寂萦诸虑，茫然谓所栖。</p><p class=ql-align-justify>四时风冷暖，一夜月高低。</p><p class=ql-align-justify>不到琴弦绝，安知凤喙啼。</p><p class=ql-align-justify>陷于筹算处，莫得语燃犀。</p><p class=ql-align-justify><strong>诗社雅集分得地字</strong></p><p class=ql-align-justify>久知嘉会时，尤重斯文地。</p><p class=ql-align-justify>清咏吐兰苕，玄谈生羽翅。</p><p class=ql-align-justify>云龙或可追，池鸟宜常至。</p><p class=ql-align-justify>交接远凡尘，斋心还佐思。</p><p class=ql-align-justify><strong>冬日</strong></p><p class=ql-align-justify>飘风行且迈，故得履初知。</p><p class=ql-align-justify>宿鸟啼霜月，寒花覆菊篱。</p><p class=ql-align-justify>山溪冬更浅，云色晚尤奇。</p><p class=ql-align-justify>殊问浮生寄，清心若可宜。</p><div class=pgc-img><img alt="白雀奖 || 岷社" onerror=errorimg.call(this); src=https://p9.pstatp.com/large/pgc-image/da5861445ddf42cc9b02819f440cedf9><p class=pgc-img-caption>釜溪雅集</p></div><p class=ql-align-justify>岷社</p><p class=ql-align-justify>杨钧亦</p><p class=ql-align-justify><strong>偶见</strong></p><p class=ql-align-justify>偶见屏容动客心，思无起处已沉沉。</p><p class=ql-align-justify>永怀细雨攀青磴，长忆余霞坐晚林。</p><p class=ql-align-justify>乔木休思耽执恨，汉江广矣怕闻音。</p><p class=ql-align-justify>何年解道荒原句，不必相逢作浅吟。</p><p class=ql-align-justify><strong>归渝州有感故友未齐</strong></p><p class=ql-align-justify>露重寒山隐渡头，渝州十月又清秋。</p><p class=ql-align-justify>远楼次第排云落，百舸纵横辟水游。</p><p class=ql-align-justify>银杏去年初道别，故人今日不觥筹。</p><p class=ql-align-justify>古言逝者如江水，一去波涛万里流。</p><p class=ql-align-justify><strong>咏罗城古镇分韵得庐字</strong></p><p class=ql-align-justify>山势横开卧舫墟，梭云穿雨百年余。</p><p class=ql-align-justify>人声晓动街门沸，茶影光移暮色徐。</p><p class=ql-align-justify>信美山川为故土，惭无流水筑新庐。</p><p class=ql-align-justify>可怜人世催惆怅，感慨空成二十虚。</p><p class=ql-align-justify>注：少时尝游罗城古镇，居有月余，今于锦城思之，已恍然二十年矣。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/3d556a69a31b429ca89dc9542c998cd6><p class=pgc-img-caption>永陵雅集</p></div><p class=ql-align-justify>岷社</p><p class=ql-align-justify>水闲</p><p class=ql-align-justify><strong>凌云杂感</strong></p><p class=ql-align-justify>红萼春深尔雅台，凌云又赋海棠开。</p><p class=ql-align-justify>看花人在斜阳外，吊古客从何处来。</p><p class=ql-align-justify><strong>余英时回忆录读后</strong></p><p class=ql-align-justify>百年自负天人际，终古谁怜国士头。</p><p class=ql-align-justify>孤愤杜鹃啼碧血，哀歌寒柳报残秋。</p><p class=ql-align-justify>茫茫心事悲桑海，隐隐山河付壑舟。</p><p class=ql-align-justify>肯信故家乔木在，神州是我我神州。</p><p class=ql-align-justify><strong>戊戌岁杪岷社永陵雅集分韵得万字</strong></p><p class=ql-align-justify>海棠依旧春风曼，同人于野锦江畔。</p><p class=ql-align-justify>天涯羁客厌风尘，兹游吊古邈云汉。</p><p class=ql-align-justify>前代衣冠俱苍茫，多少风流繁华换。</p><p class=ql-align-justify>几经沧海楼台新，惟有寒松挺孤干。</p><p class=ql-align-justify>幽怀漫嗟旧江山，对酒谈笑言侃侃。</p><p class=ql-align-justify>长醉如醒复长歌，感慨生涯付茗碗。</p><p class=ql-align-justify>诸公气象何堂堂，平生襟抱浩千万。</p><p class=ql-align-justify>要将大雅振岷峨，此心清似梅花瓣。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/712eb3387a3a4de097dbc2f1061a230e><p class=pgc-img-caption>永陵雅集</p></div><p class=ql-align-justify>岷社</p><p class=ql-align-justify>冷浪涛</p><p class=ql-align-justify><strong>有怀旧游，次李商隐《碧城》韵</strong></p><p class=ql-align-justify>昔曾同过水之干，到眼烟涛落照寒。</p><p class=ql-align-justify>与畅论时能解语，及欢游处共乘鸾。</p><p class=ql-align-justify>闲鸥跃鲤频频见，高塔垂杨细细看。</p><p class=ql-align-justify>记得归来三五夜，疏星数点月如盘。</p><p class=ql-align-justify><strong>在昆诗友青庭雅集，席间以东坡“天涯何处无芳草”分韵，得芳字</strong></p><p class=ql-align-justify>渐悟儿时愿已荒，任由风雨换年芳。</p><p class=ql-align-justify>平居何必勤三省，高会应须尽十觞。</p><p class=ql-align-justify>竹影离披纷可爱，池鱼虚寂似相忘。</p><p class=ql-align-justify>归来蓦见山衔月，更有虫吟起道旁。</p><p class=ql-align-justify><strong>与水闲、芝兰、轻雪游乐山大佛，登苏子楼，以“杏花疏影”分韵，得“花”字</strong></p><p class=ql-align-justify>地近嘉峨便驻车，于兹访胜有咨嗟。</p><p class=ql-align-justify>既论今代还思古，已听江声复看花。</p><p class=ql-align-justify>揽景一如观旧籍，放怀恰似饮新茶。</p><p class=ql-align-justify>清寒未减清游兴，不觉天边现落霞。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/3555a157e6ee40aeb6be103169488b33><p class=pgc-img-caption>廿四生 摄影作品</p></div><p class=ql-align-justify>岷社</p><p class=ql-align-justify>山水一文</p><p class=ql-align-justify><strong>戊戌冬月廿五日访鹤鸣山并沐花水湾温泉感赋</strong></p><p class=ql-align-justify>微身罥世网，严衙容敝舄。</p><p class=ql-align-justify>素秉味霜心，岁阑思转剧。</p><p class=ql-align-justify>通衢十丈尘，出没皆热客。</p><p class=ql-align-justify>窃赧冲霄鸿，宵征感退鹢。</p><p class=ql-align-justify>既难同陶醉，未易理谢屐。</p><p class=ql-align-justify>偶闲陟椒原，携杖漱寒碧。</p><p class=ql-align-justify>久暌草木亲，云鸟不我隔。</p><p class=ql-align-justify>金庭访道源，三峰杳鹤迹。</p><p class=ql-align-justify>太清亘群莽，浮空雪羃䍥。</p><p class=ql-align-justify>驰目壮远心，孰喟乾坤窄。</p><p class=ql-align-justify>俄行花水湾，山膏滋温液。</p><p class=ql-align-justify>兰汤蒸麝烟，烦襟快一涤。</p><p class=ql-align-justify>昔人爱冰清，澡形更雪魄。</p><p class=ql-align-justify>今也浴初罢，缁磷复披绤。</p><p class=ql-align-justify>眷言谢山灵，启途重牵轭。</p><p class=ql-align-justify>回眄夜星高，朔吹千岩笛。</p><p class=ql-align-justify><strong>戊戌嘉平岷社永陵岁集分韵得无</strong></p><p class=ql-align-justify>容易年光望入无，西风旧冢忆宏图。</p><p class=ql-align-justify>沈戈霸主销龙象，掩笛才人赋鹧鸪。</p><p class=ql-align-justify>醴薄正酬文字饮，怀幽肯与水云孤。</p><p class=ql-align-justify>寒芳怿见潜阳复，好藉新元振故吾。</p><p class=ql-align-justify><strong>自题小像</strong></p><p class=ql-align-justify>一襟和露霜争洁，卅载游尘鬓欲星。</p><p class=ql-align-justify>心事平生孰人会，萧骚诉与晚风听。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/822c762597134435a60b7e9c3e7e376e><p class=pgc-img-caption>山水一文 书法作品</p></div><p class=ql-align-justify>岷社</p><p class=ql-align-justify>廿四生</p><p class=ql-align-justify><strong>仙寓硐</strong></p><p class=ql-align-justify>我本凌虚客，神骸自往来。</p><p class=ql-align-justify>空遗随处竹，不记几年栽。</p><p class=ql-align-justify>龛壁多巢燕，蜗涎屡篆苔。</p><p class=ql-align-justify>凭栏舒一啸，风雨亦奇哉。</p><p class=ql-align-justify><strong>迎风湾泛舟时舍妹夫妇将返宜自</strong></p><p class=ql-align-justify>觅得藏舟处，青山自在胸。</p><p class=ql-align-justify>万竿襟共结，一曲喜相逢。</p><p class=ql-align-justify>鸭阵溪添绿，风光昼养慵。</p><p class=ql-align-justify>别无杨柳赠，寄望路边筇。</p><p class=ql-align-justify><strong>蝶恋花</strong></p><p class=ql-align-justify>山阁微灯循夜上。等是春星，销得盈盈望。风雨来时春欲往。满庭花木同萧爽。 若个多情听一晌。去住难平，虚费停云想。梦亦无成天又亮。杜鹃声断闲门巷。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/310d1801f0c5458aa97d556c324227d5><p class=pgc-img-caption>廿四生 摄影作品</p></div><p class=ql-align-justify>岷社</p><p class=ql-align-justify>塞上雪</p><p class=ql-align-justify><strong>减兰 河畔闲步</strong></p><p class=ql-align-justify>临波堪乐，百折滔滔容万浊。唤起鱼龙，寥泬江天寂寞同。 斜阳谁指，领略秋风无限意。潜诵离骚，骀荡心魂不可招。</p><p class=ql-align-justify><strong>定风波 电扇</strong></p><p class=ql-align-justify>万窍号呼溯至天，羲皇以上颇怡然。扇叶飞旋今昔异，堪喜，操持不让雀头仙。 自笑平生烦恼甚，难任，进冰一斗未心寒。炎夏因渠方得梦，吹送，松声满壑古时泉。</p><p class=ql-align-justify>注：1.飞廉雀头。2.宋人李唐有万壑松风图。</p><p class=ql-align-justify><strong>金缕曲 春感</strong></p><p class=ql-align-justify>春脚何须计。一时间、幽斋绝𪩘，避春无地。休道东风神如许，真宰微茫而已。正吹转、夭夭桃李。柳外山河犹寂默，竟沉埋、郁勃千年气。谁识得，些些子。 沧桑未预闲人事，任白驹、穿堂过隙，诗痕留止。春恨春愁都消领，但付浊醪妙理。怕数尽、冰魂余几。说与燕莺浑不解，把芙蓉、下瞰痴情意。舟放处，缨堪洗。</p><p class=ql-align-justify>注：李白古风其十九“素手把芙蓉”“俯视洛阳川”。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/fc46e84af7794cc7ac8936094768ee4c><p class=pgc-img-caption>山水一文 书法作品</p></div><p class=ql-align-justify>岷社</p><p class=ql-align-justify>江上木奴</p><p class=ql-align-justify><strong>自京返成都机场口占</strong></p><p class=ql-align-justify>渐次愁红不自持。于陵笋老祇由之。</p><p class=ql-align-justify>依迟机翼多风露，容易年光满玉卮。</p><p class=ql-align-justify>水击三千里避世，人凭一二字相思。</p><p class=ql-align-justify>后来斯地成棋局，几度刘郎重过时。</p><p class=ql-align-justify>注：航班延误，似不忍别，故云依迟。</p><p class=ql-align-justify><strong>人日</strong></p><p class=ql-align-justify>经眼新衫涴软尘。城南城北见朱轮。</p><p class=ql-align-justify>寻常花径春酬客，早晚终风天妒人。</p><p class=ql-align-justify>从此错刀思败道，更无沧海着吟身。</p><p class=ql-align-justify>他时落尽成狼藉，两处差池独怆神。</p><p class=ql-align-justify><strong>暗香•Bohemian Rhapsody</strong></p><p class=ql-align-justify>诸天沉黦。在玄墀之下，恫疑幽咽。是马鬣枯，是不亡人亦沦灭。业火都无畛界，众神也、恕心空竭。判罚剧、帝力无情，把怒魄支裂。 长绝。又销骨。想蓼蓼者莪，中心摧折。舐伤噀血。累劫陆沉竟横决。落草正堪悔也，而薄躯、已成残缺。背弃时、谁剩下，断肠千结。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/bc63676147c44d21bdc0c17b6b4f9c6d><p class=pgc-img-caption>廿四生 摄影作品</p></div><p class=ql-align-justify>岷社</p><p class=ql-align-justify>吴璜</p><p class=ql-align-justify><strong>临街客舍夜听车声二首</strong></p><p class=ql-align-justify>其一</p><p class=ql-align-justify>汩汩复滔滔，随风涨又消。</p><p class=ql-align-justify>只疑临赤岸，不断似江潮。</p><p class=ql-align-justify>激石势忽阻，合流声转骄。</p><p class=ql-align-justify>归舟何日发，心旆已飘摇。</p><p class=ql-align-justify>其二</p><p class=ql-align-justify>搅我梦魂破，怜君道路间。</p><p class=ql-align-justify>冲寒催瘦马，涉险度重关。</p><p class=ql-align-justify>深夜亦如此，劳生谁得闲。</p><p class=ql-align-justify>翻思林下宿，泉涧响空山。</p><p class=ql-align-justify><strong>春日云湖晚坐</strong></p><p class=ql-align-justify>微风兼霁色，携我坐湖滨。</p><p class=ql-align-justify>波荡双鸥影，花开一径春。</p><p class=ql-align-justify>同人复谁在，片月看逾亲。</p><p class=ql-align-justify>那得行歌去，乘流学隐沦。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/cdf60b35e30c4edcbef9d2622e0bb9ff><p class=pgc-img-caption>芝兰 书法作品</p></div><p class=ql-align-justify>岷社</p><p class=ql-align-justify>梦仙</p><p class=ql-align-justify><strong>八声甘州 寒食谒林和靖墓有怀</strong></p><p class=ql-align-justify>趁微风斜月作幽行，侵晓霁华新。怅孤山此度，亭空鹤梦，树失梅魂。深处烟荒雾老，残碣锁苔痕。影事依稀现，恍记前身。 𦶟起心香一瓣，向离离宿草，漫酹清樽。算三生逸趣，未遣世人闻。奈而今、萧条异代，便故栖、触目也伤神。重回首，正湖光碧，万顷涵春。</p><p class=ql-align-justify><strong>百字令 初冬夜游七里滩，时疏雨萧骚，然亦略似樊榭老仙之词境，遂用其调，欲再令众山皆响</strong></p><p class=ql-align-justify>悄无人处，恣行吟、雨底逸情犹切。襟抱还随山水澹，仍纳寒云千叠。蜃气嘘幽，蛟涎冱翠，渔火殊明灭。琉璃铺就，一滩烟浪都歇。 小立百尺高台，群峰开霁，入望天容阔。风啸菰芦成楚些，异代狂魂重结。名没荒矶，泪零空谷，今古同痴绝。飘然归去，笛声吹醒江月。</p><p class=ql-align-justify><strong>寿楼春 清明</strong></p><p class=ql-align-justify>乘芳期携樽。踏薰风十里，来酹游魂。漫见迷阶烟影，蚀碑苔痕。千万事，何堪论。任剑光、孤悬松坟。渐堕泪疑鹃，飞灰幻蝶，狐兔卧黄昏。 音和貌，长封存。剩青燐点点，红雨纷纷。怪底浮生皆梦，梦还如真。吾有患，君无身。甚薤蒿、泠然愁人。但怀故归迟，依稀笑语烘好春。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/41edd5e2679f41d0bc9da13f97447c52><p class=pgc-img-caption>廿四生 摄影作品</p></div><p class=ql-align-justify>岷社</p><p class=ql-align-justify>李佳杰</p><p class=ql-align-justify><strong>试笔</strong></p><p class=ql-align-justify>自感霜风长，吟哦渐荒怠。</p><p class=ql-align-justify>书林信堪隐，数月恣眄睐。</p><p class=ql-align-justify>子史奔云丹，舆图耸山黛。</p><p class=ql-align-justify>恍觉群星来，腹中布光怪。</p><p class=ql-align-justify>望之平无垠，察焉涌有濑。</p><p class=ql-align-justify>凝思上毫端，一一化沾溉。</p><p class=ql-align-justify>劬劳昔何为，棘猴竞狡狯。</p><p class=ql-align-justify>今始信真诗，须求辞章外。</p><p class=ql-align-justify><strong>赠崔兄可度</strong></p><p class=ql-align-justify>南船北马笑君身，在处芸编伴路尘。</p><p class=ql-align-justify>放鹤湖山屐曾到，燃藜仙士梦频亲。</p><p class=ql-align-justify>诗多真意共寻旨，天要斯人故降贫。</p><p class=ql-align-justify>淮上蓬庐知似我，窗梅同祝可怜春。</p><p class=ql-align-justify><strong>记梦次义山碧城韵</strong></p><p class=ql-align-justify>过雨琼枝晓未干，碧城梦觉总惊寒。</p><p class=ql-align-justify>桥升桂殿曾记曲，光照竹宫今下鸾。</p><p class=ql-align-justify>后约绵绵别时话，彩笺隐隐醉中看。</p><p class=ql-align-justify>明宵应共琅嬛界，长对兰芸赋考盘。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/f69a99904c7d431da989f3753c574aea><p class=pgc-img-caption>前尘如梦 书法作品</p></div><p class=ql-align-justify>岷社</p><p class=ql-align-justify>静玄子</p><p class=ql-align-justify><strong>登西山子云亭因怀扬雄</strong></p><p class=ql-align-justify>子云亭子西山麓，暇日来登聊散忡。</p><p class=ql-align-justify>一路鸟声啼不断，四围翠色望无穷。</p><p class=ql-align-justify>雕虫虚作逐贫赋，吐凤终为执戟翁。</p><p class=ql-align-justify>我亦平生长寂寞，非唯名字偶然同。</p><p class=ql-align-justify><strong>李后主</strong></p><p class=ql-align-justify>榻侧岂容酣睡人，江南弱主不逢辰。</p><p class=ql-align-justify>天亡父老感遗爱，国破词章空绝伦。</p><p class=ql-align-justify>虚有重瞳似虞舜，谁知骈齿异高辛。</p><p class=ql-align-justify>可怜薄命非一世，犹说徽宗为后身。</p><p class=ql-align-justify><strong>戊戌冬至次老杜韵</strong></p><p class=ql-align-justify>还家正值仲冬辰，却作人间失路人。</p><p class=ql-align-justify>鬼蜮含沙惊性毒，江湖濡沫感情亲。</p><p class=ql-align-justify>但能日夕勤三省，何必功名上九宸。</p><p class=ql-align-justify>剥复今看一阳动，自知心远即逃秦。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/088846dd41df45c0a96ec7dcc18530a1><p class=pgc-img-caption>廿四生 摄影作品</p></div><p class=ql-align-justify>岷社</p><p class=ql-align-justify>天许</p><p class=ql-align-justify><strong>与诸友宿九州驿栈</strong></p><p class=ql-align-justify>涉园成趣日徘徊，轻软松针覆碧苔。</p><p class=ql-align-justify>槛外朝云随雁去，檐头暮雨报秋来。</p><p class=ql-align-justify>莫言避世原聊尔，小住看山已快哉。</p><p class=ql-align-justify>更值菊花堪采撷，相邀诸友共传杯。</p><p class=ql-align-justify><strong>送小女挽星返渝</strong></p><p class=ql-align-justify>小聚匆匆未尽情，征鞍催发又登程。</p><p class=ql-align-justify>父虽迟暮犹豪壮，尔遇艰难要抗争。</p><p class=ql-align-justify>大雁飞时秋气溃，长桡击处海波平。</p><p class=ql-align-justify>人生一世原天赐，莫作庸奴负此生。</p><p class=ql-align-justify><strong>佳欣君赠枇杷</strong></p><p class=ql-align-justify>朝朝伏案忘年月，谁采枇杷色似金。</p><p class=ql-align-justify>几颗争尝甘若蜜，一春将逝感于心。</p><p class=ql-align-justify>可能野陌花犹艳，到底清游力不任。</p><p class=ql-align-justify>谢子分鲜慰贫老，故将新句作长吟。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/36fffe304ede419db4b2740de3f02672><p class=pgc-img-caption>巫德生 书法作品</p></div><p class=ql-align-justify>岷社</p><p class=ql-align-justify>唐破虏</p><p class=ql-align-justify><strong>雨夜啖小龙虾</strong></p><p class=ql-align-justify>快意称男儿，持螯睨天下。</p><p class=ql-align-justify>数瓯脂膏鲜，吮鼻欲饕也。</p><p class=ql-align-justify>何妨恣口腹，去矜嘲风雅。</p><p class=ql-align-justify>快擒如探阵，掳袍油浸赭。</p><p class=ql-align-justify>折钳复拔枪，须臾盔甲卸。</p><p class=ql-align-justify>才挤玉一团，朵颐回滋诧。</p><p class=ql-align-justify>颇疑散坛蠓，或忧巨蝗化。</p><p class=ql-align-justify>乃想水族中，此物惯机诈。</p><p class=ql-align-justify>偶然窃功名，蕃殖迅可怕。</p><p class=ql-align-justify>麝象祸有端，韩公曾诗借。</p><p class=ql-align-justify>况闻舌战纷，赴烹争王霸。</p><p class=ql-align-justify>君子虽远庖，岂容虫横野。</p><p class=ql-align-justify>亲啖夙愿偿，风卷勿论价。</p><p class=ql-align-justify>桌边殉丘高，缛臆暂放赦。</p><p class=ql-align-justify>忽而起惊雷。疾雨破昏夜。</p><p class=ql-align-justify><strong>黑洞</strong></p><p class=ql-align-justify>烛龙失其目，宇宙长蛰眠。</p><p class=ql-align-justify>偶然惊掠照，瞬醒万光年。</p><p class=ql-align-justify>仿佛元婴动，胎息不可诠。</p><p class=ql-align-justify>奚证相对论，早入老聃言。</p><p class=ql-align-justify>我惧且疑神物谬，金刚镯子收天漏。</p><p class=ql-align-justify>或遗帝女相思泪，亿劫沧桑血浸透。</p><p class=ql-align-justify>坐念身化无量尘，寥寥长风扫绝伦。</p><p class=ql-align-justify>象外环中安得攫，洞然在心心在人。</p><p class=ql-align-justify>人间依旧临蠖步，星辰瀚海嗟难渡。</p><p class=ql-align-justify>讵解投梭力不凭，至近至远因一顾。</p><p class=ql-align-justify><strong>拾荒先生</strong></p><p class=ql-align-justify>拾荒先生腹难饱，长耽书癖弃机巧。</p><p class=ql-align-justify>逢人好作扪虱谈，猿蹲不虞网间炒。</p><p class=ql-align-justify>风花一霎荡青云，美人掮客争识君。</p><p class=ql-align-justify>盛世岂容溷埋璧，长枪短炮窥伺纷。</p><p class=ql-align-justify>蓬发垢腻肩绽缝，坦然镜头与说梦。</p><p class=ql-align-justify>蜂逐蝇营暮及晨，先生踞隅忍嘲弄。</p><p class=ql-align-justify>笑颜环拥意叵知，各向媒体斗技奇。</p><p class=ql-align-justify>待到石沉涟漪散，遥见偻影反走嗤。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/d0287654240e4177bf31769960e21934><p class=pgc-img-caption>高寒 书法作品</p></div><p class=ql-align-justify>岷社</p><p class=ql-align-justify>尤悠</p><p class=ql-align-justify><strong>访古罗马遗址</strong></p><p class=ql-align-justify>拜闻七丘与神话，我今陫侧古城下。</p><p class=ql-align-justify>天狼厉嗷冲天柱，长空回望星河泻。</p><p class=ql-align-justify>会借金戈冠盛名，更从兵士踞其野。</p><p class=ql-align-justify>帝王烂赏竞歌夜，月华满席摇红灺。</p><p class=ql-align-justify>元老纷至声不暇，有花通灵出石罅。</p><p class=ql-align-justify>可怜美人帐下多泪血，方换千年一奇绝。</p><p class=ql-align-justify>举长矢兮交枹鼓，旌飞扬兮云明灭。</p><p class=ql-align-justify>倚马归去那年分明是雄杰。</p><p class=ql-align-justify>莫惊呼，莫道沧海可遗珠。</p><p class=ql-align-justify>残壁虽存气未存，白骨易销人世殊。</p><p class=ql-align-justify>光泽没兮荒茫起，昨转今兮有生无。</p><p class=ql-align-justify>也说百载秋风已换百样容，</p><p class=ql-align-justify>旧时明月不似当时姝。</p><p class=ql-align-justify>今日我来深谒深徘徊，</p><p class=ql-align-justify>他世谁同相寻复相哀。</p><p class=ql-align-justify>人间史，只如此。</p><p class=ql-align-justify>注：七丘、天狼：据罗马神话，罗马是由被母狼哺养大的双胞胎罗穆卢斯和瑞摩斯所建，最初建于景色秀丽的七座山丘之上，称为「七丘之城」。</p><p class=ql-align-justify><strong>金缕曲 春日偶感</strong></p><p class=ql-align-justify>百态都看透。算惟余、春风白马，浮云苍狗。深负长歌空弹剑，一例桃花红旧。着天末，生堪回首。回首愁肠还寸断，只寻常、不过人间某。凉夜尽、泪曾有。 少年心事消停久。再休言、共谁摘采，悬庐星斗。眼底江山须重识，也向徘徊时候。记不起，从前杯酒。情性于今全抛却，是十年、惆怅新来后。如我意、天知否。</p><p class=ql-align-justify>注：用顾贞观「记不起，从前杯酒」句。</p><p class=ql-align-justify><strong>夜游宫 我亦人间看客</strong></p><p class=ql-align-justify>我亦人间看客。看千载、悲欢成册。看取春风渐倾国。看潇湘，夜如眉，星似刻。 我着人间立。遣一幅、梅花形迹。六代江潮未曾寂。算愁余，是寻常，灯火色。</p><div class=pgc-img><img alt="白雀奖 || 岷社" onerror=errorimg.call(this); src=https://p9.pstatp.com/large/pgc-image/788a95d98cc54c59b7195d4b54d7146e><p class=pgc-img-caption>巫德生 书法作品</p></div><p class=ql-align-justify>岷社</p><p class=ql-align-justify>芝兰</p><p class=ql-align-justify><strong>过白石故里</strong></p><p class=ql-align-justify>画猫不作虎狼身，拙朴长耽应自贫。</p><p class=ql-align-justify>一颗童心观世味，十分妙笔写天真。</p><p class=ql-align-justify>诗多直白每无俗，字抱高情别有新。</p><p class=ql-align-justify>仙界何曾骑鹤去，黄牛背上佩铃人。</p><p class=ql-align-justify>临江仙 接金陵来讯</p><p class=ql-align-justify>暮色垂帘昏黯，花香牵袖徬徨。佳音如月水中央。皎然浑若梦，一掬不胜凉。 应是流年大戏，分明误我浓妆，江风先我下淮扬。相传眉眼褶，早比发丝长。</p><p class=ql-align-justify><strong>行香子 题松阳手工麦秆扇</strong></p><p class=ql-align-justify>气带清凉，骨自修纤。似天青十五圆簪。摇红丝坠，听外婆喃。共梦深处，蛩深浅，夜深蓝。 风生之穴，愁生之络。纵焦炎扇到天南。唯乡心事，未解沉酣。正半成一，一成二，二成三。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/6ca1239e52484385be8ab8193d6f61e2><p class=pgc-img-caption>芝兰 书法作品</p></div><p class=ql-align-justify>岷社</p><p class=ql-align-justify>殷苏</p><p class=ql-align-justify><strong>绮罗香 雨窗</strong></p><p class=ql-align-justify>困柳筛钟，囤云𣨼梦，难隔春愁归路。欲锁清寒，恍听那回低语。黏翠影、频怪谁同，响幽砌、乍惊风去。转恨它、偏聚潇潇，无端正透卷帘处。 烟楼连暮望极，灯火荧荧不稳，应有人伫。一岸江声，分作两边愁绪。才暗了、便起思量，待明时、又成囹圄。问来朝、放却新晴，衬红还衬素。</p><p class=ql-align-justify><strong>洞仙歌 风筝</strong></p><p class=ql-align-justify>谁裁锦翅，逐春魂无定。浑似杨花扑香影。羡杨花、飘泊犹傍离人，天涯远、辜负东风万顷。 愁心难放去，断却愁丝，剩得愁端更谁省。漫挂柳稍头，梦渡江心，徘徊处、月波流镜。但莫遣、相思到高楼，又画了新筝，待教云听。</p><p class=ql-align-justify><strong>金缕曲 病中玉兰花谢</strong></p><p class=ql-align-justify>病矣春知否。放东风、游丝萦系，只探花瘦。树树绿烟吹不散，燕子衔愁犹逗。剩一片、清寒胜酒。昨夜玲珑开梦里，更冰心、独抱还依旧。三月雨，怎来骤。 天涯消息飘零久。记当初、隔墙芳影，暗移相就。怅惘此中多少意，悟却长从别后。况正值、凄凉时候。飞絮半庭无处锁，但点点、漫坠沾衣袖。闻陌上，又红透。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/8574970ec7af49bf96f1bd6ff97dadc5><p class=pgc-img-caption>前尘如梦 书法作品</p></div><p class=ql-align-justify>岷社</p><p class=ql-align-justify>前尘如梦</p><p class=ql-align-justify><strong>金缕曲 己亥春感</strong></p><p class=ql-align-justify>莫怨东风贱。怨东风、绽红催紫，柳衙梳遍。采蜜赖多神蜂子，酿出甜言无算。竟难说、鱼龙曼衍。纵是柔条回春绿，也徒招、旧日莺和燕。花与月，懒重看。 梦深合把愁情遣。望长安、仙班骤列，九州同见。法曲清音瑶池绕，玉液琼浆频劝。祗拼得、桐焦弦断。滚滚尘漫人间世，对落霞、凄尽沧桑眼。灵府寂，碧霄远。</p><p class=ql-align-justify><strong>青玉案 惊蛰</strong></p><p class=ql-align-justify>春雷夜共天风动，乍惊破，寒窗梦。愁去愁来无所用，繁花开后，蜂忙蝶闹，争掠琼茅贡。 书生错拟琴台凤，岂独西山剩余勇。莫管龙蛇栖甚洞。绿杨青处，春阳朗照，漫作夭桃诵。</p><p class=ql-align-justify><strong>陌上花 己亥暮春江堤独步</strong></p><p class=ql-align-justify>江皋独立黄昏，偏值落英时候。眼底澄波，负却淡烟疏柳。绮霞又染山河醉，玉垒云浮苍狗。算东君、便约晓莺晨燕，定谁回首。 自销凝、看倦鸥归处，草木蔚然深秀。检点相思，浪掷几多红豆。劫余纵有清虚景，难续维摩诗酒。剩孤怀、尚许风前铮骨，与梅同瘦。</p><div class=pgc-img><img alt="白雀奖 || 岷社" onerror=errorimg.call(this); src=https://p9.pstatp.com/large/pgc-image/64ea06759bbf44179daadda68f8cea2f><p class=pgc-img-caption>前尘如梦 书法作品</p></div><p class=ql-align-justify>岷社</p><p class=ql-align-justify>叶兆辉</p><p class=ql-align-justify><strong>夜宿匡庐锦江之星酒店次韵小山兄见酬并与魁楼诸子别</strong></p><p class=ql-align-justify>潘江陆海岂虚闻，论剑坫坛曾仗君。</p><p class=ql-align-justify>连榻累宵逢圣地，起衰八代续斯文。</p><p class=ql-align-justify>去来应似风中鹤，聚散犹同岭上云。</p><p class=ql-align-justify>握别匡庐期蹈厉，飞腾暮景亦空群。</p><p class=ql-align-justify><strong>寿深南兄依寤堂兄相贺韵</strong></p><p class=ql-align-justify>如椽巨笔墨生光，腹纳书橱岂许伤。</p><p class=ql-align-justify>湖海纵横飘逸气，坫坛寥寂待华章。</p><p class=ql-align-justify>山河若此真堪隐，岁月徒增聊自狂。</p><p class=ql-align-justify>策杖他年应可访，清谈大笑动星塘。</p><p class=ql-align-justify><strong>夜梦家兄欲把臂惟空影而已</strong></p><p class=ql-align-justify>霜鬓萧疏不用簪, 鸣廊夜雨涨寒潭。</p><p class=ql-align-justify>趋前抱拥身成幻，滞久悲欢泪满褴。</p><p class=ql-align-justify>福慧难兼空积愧，文章频误但余惭。</p><p class=ql-align-justify>荒鸡晓唱醒磁枕，起坐孤窗对翠岚。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/b091d175b2d84b179215e9beecb3c159><p class=pgc-img-caption>巫德生 书法作品</p></div><p class=ql-align-justify>岷社</p><p class=ql-align-justify>海燕</p><p class=ql-align-justify><strong>三苏祠怀苏轼二首</strong></p><p class=ql-align-justify>其一</p><p class=ql-align-justify>眉州得访三苏邸，一瓣心香夙所思。</p><p class=ql-align-justify>沉浊不堪庄语世，风神旷达是吾师。</p><p class=ql-align-justify>其二</p><p class=ql-align-justify>竹桂绕堂难辨年，海棠冬发在西园。</p><p class=ql-align-justify>斯文诚有灵相感，渺渺予怀仰古贤。</p><p class=ql-align-justify><strong>八声甘州 暮春夜雨</strong></p><p class=ql-align-justify>又叮咚夜雨响窗檐，怨和慕俱陈。怕花红洗尽，沾泥漂水，叶绿深匀。自是春归如此，何计挽芳辰？放手随伊去，但忆春痕。 回首看花年月，叹绮怀渐杳，锦瑟生尘。纵莺啼鹃唤，旧梦邈难臻。在围城，深心谁诉，任流光，一例老凡身。宜听着，别东君泪，闲散如云。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/cae5a2eefb2d42f8b84f77f5971538bb><p class=pgc-img-caption>巫德生 书法作品</p></div><p class=ql-align-justify>岷社</p><p class=ql-align-justify>南斗</p><p class=ql-align-justify><strong>宿海南习茶居</strong></p><p class=ql-align-justify>负手来游南越地，黄沙碧海傍椰林。</p><p class=ql-align-justify>王州可待伏波定，风物赖传苏子吟。</p><p class=ql-align-justify>神女收云擎彩练，水妖吞日弄潮音。</p><p class=ql-align-justify>分茶稍止心摇荡，肯忆主人情意深。</p><p class=ql-align-justify><strong>秋登云顶山</strong></p><p class=ql-align-justify>绝顶孤城势寥落，秋风十面引琵琶。</p><p class=ql-align-justify>新茅飒飒女墙裂，高峡岩岩病木斜。</p><p class=ql-align-justify>万死崖山追毅魄，百年镰锤认中华。</p><p class=ql-align-justify>吁嘘直接苍茫气，日暮徒留影傍车。</p><p class=ql-align-justify><strong>过开封</strong></p><p class=ql-align-justify>烟雨皇都最可怜，忍听暮鸟诉桑田。</p><p class=ql-align-justify>八朝前史风过堞，一岸杨花雪满肩。</p><p class=ql-align-justify>天下犹传瘦金体，燕云早断汉家弦。</p><p class=ql-align-justify>繁华眼底原非梦，胡有野人惆不眠。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/b4636a01054e44428b7405b0b8bff317><p class=pgc-img-caption>水闲 书法作品</p></div><p class=ql-align-justify>岷社</p><p class=ql-align-justify>高寒</p><p class=ql-align-justify><strong>有洪</strong></p><p class=ql-align-justify>关情野望一天青，歇雨神州紫气腾。</p><p class=ql-align-justify>众口康乾声切切，两肩魏晋骨棱棱。</p><p class=ql-align-justify>还看端午游龙戏，例上元宵走马灯。</p><p class=ql-align-justify>人在春风长搁笔，杜陵意绪少依凭。</p><p class=ql-align-justify><strong>有弈</strong></p><p class=ql-align-justify>坐对夷然暑气腾，猜分黑白两无情。</p><p class=ql-align-justify>为争先手支颐久，省识天机落子轻。</p><p class=ql-align-justify>负势浑如僧入定，推枰一笑劫全平。</p><p class=ql-align-justify>良非俗客重邀酒，倘与雄谈纸上兵。</p><p class=ql-align-justify><strong>有祭</strong></p><p class=ql-align-justify>际已长街灯火收，高寒领略向高楼。</p><p class=ql-align-justify>侪朋一夜分生死，天地无言卜去留。</p><p class=ql-align-justify>待旦茫茫星耿耿，侵宵漫漫月悠悠。</p><p class=ql-align-justify>沉吟不是伤春例，念有人间未白头。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/3d544a31c6c44bfb8728c5610929a9b6><p class=pgc-img-caption>水闲 书法作品</p></div><p class=ql-align-justify>岷社</p><p class=ql-align-justify>莫大</p><p class=ql-align-justify><strong>过紫霄宫</strong></p><p class=ql-align-justify>题注：紫霄宫在展旗峰，前有禹迹池。</p><p class=ql-align-justify>虽非绛阙旧琼宫，玄帝抛旗作此峰。</p><p class=ql-align-justify>山有尹仙留紫气，池开禹迹待苍龙。</p><p class=ql-align-justify>君传真诀惟高枕，我亦安心拄短筇。</p><p class=ql-align-justify>鸿爪前身疑或到，古碑无字剔苔封①。</p><p class=ql-align-justify>按：① 吾与飘然尘色老梦诸兄一行，无意庙宇殿堂，多醉心山色，辨识古碑。</p><p class=ql-align-justify>注：尹喜得老子传经后，直入武当隐修登真，封文始真人。《后传李初阳》，李传陈抟老祖，陈抟于武当隐居二十年，得龙君传蛰龙睡法。陈传火龙真人，火龙真人传张三丰，隐居武当，结庵紫霄宫附近，世称文始派或隐仙派。</p><p class=ql-align-justify><strong>题汉富贵祥宜公卿砖砚</strong></p><p class=ql-align-justify>诎人富贵致公卿，眠食已堪劳我生。</p><p class=ql-align-justify>砖石丘山无异趣，案头闲置待风清。</p><p class=ql-align-justify><strong>题汉延光三年砖砚</strong></p><p class=ql-align-justify>五百汉儿通绝域，英雄应死玉门关。</p><p class=ql-align-justify>我今洗砚闻雷吼，何日龙骧入海还。</p><div class=pgc-img><img alt="白雀奖 || 岷社" onerror=errorimg.call(this); src=https://p9.pstatp.com/large/pgc-image/b261ce5fc4b74d98a058969f5d7bed27><p class=pgc-img-caption>侯根源 金石作品</p></div><p class=ql-align-justify>岷社</p><p class=ql-align-justify>阿珩</p><p class=ql-align-justify><strong>虞美人 逢友人招饮</strong></p><p class=ql-align-justify>浮槎江海归来未？此夜相期会。清宵好向月中眠，约与诸君被酒、卧花前。 醉乡路稳宜频到，况与俱年少。绿窗如水澹生烟，望处阿黎与尔、是臞仙。</p><p class=ql-align-justify><strong>鹧鸪天 病中</strong></p><p class=ql-align-justify>偏向露华冷处行，春寒余气意难平。病妨酣枕违清梦，起坐听风吹雨声。 伶俜子，短长更，绿鬟低映小窗灯。若教咳唾生珠玉，一夜鸣金满洞庭。</p><p class=ql-align-justify><strong>蝶恋花 省中腊梅盈枝，忆327折梅跨年故事</strong></p><p class=ql-align-justify>一径绒黄香瑟瑟，檀眼窥人，人在风前立。多谢芳心怜远客，殷勤流转随衣舄。 长记南园登绮席，笑捻花枝，杯酒何曾释。扶醉归来明月夕，阑干十二空蒙碧。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/ab035166c56f4e1ea528f45c91b56096><p class=pgc-img-caption>杨启宇 书法作品</p></div><p class=ql-align-justify>岷社</p><p class=ql-align-justify>绍兴师爷</p><p class=ql-align-justify><strong>绮念三首次义山碧城韵</strong></p><p class=ql-align-justify>春露无声上井干，单棉乍替暖犹寒。</p><p class=ql-align-justify>开元昔正宣符命，落第忽然逢彩鸾。</p><p class=ql-align-justify>一自深衷蕉下失，几回娇靥梦中看。</p><p class=ql-align-justify>浮生历到蹄轮破，只剩相思待涅盘。</p><p class=ql-align-justify>神佛经天竟莫怜，此情陵谷易桑田。</p><p class=ql-align-justify>春波绿处同摇桨，烟雨楼头常并肩。</p><p class=ql-align-justify>历历鸿邮千万字，泠泠曲奏十三弦。</p><p class=ql-align-justify>星辰尽隐孤灯在，窗下何人独未眠。</p><p class=ql-align-justify>定约蓝桥竟失期，惭心百载首犹垂。</p><p class=ql-align-justify>青禽杳杳难寻迹，朱果空空何撷枝。</p><p class=ql-align-justify>庐下焚香自遥祝，枕中无日不长思。</p><p class=ql-align-justify>桃花全盛犹相待，彩蝶蹁跹似有知。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/c85fcc5a122845f98db7a6979f4b3a99><p class=pgc-img-caption>山水一文 书法作品</p></div><p class=ql-align-justify>岷社</p><p class=ql-align-justify>周周衔羽</p><p class=ql-align-justify><strong>临江仙 重阳后游滕王阁</strong></p><p class=ql-align-justify>秋日登高莹目，湖山隔断烟尘。依稀飞鸟去来频。高风吹白浪，浅水卧闲云。 多少孤帆归远，几回潮岸荆榛。千年人世付氤氲。我今来访古，久立对诗魂。</p><p class=ql-align-justify><strong>鹧鸪天 重游浣花草堂</strong></p><p class=ql-align-justify>故地重来春色稀。一庭微雨似相期。柴门轻扣无人应，曲径通幽有鸟啼。 穿竹里，过桥西。垂杨濯水态依依。新题旧墨都看取，自任归途月满衣。</p><p class=ql-align-justify><strong>鹧鸪天 听雨</strong></p><p class=ql-align-justify>独立还听雨打窗。远山烟里更茫茫。依稀啼鸟河之涘，彷佛佳人水一方。 经久别，惯思量。几回清影到伊行。元知无分栏同凭，只是铭心何计忘。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/c3435c2e7fbb459895a518e7425496e5><p class=pgc-img-caption>前尘如梦 书法作品</p></div><p class=ql-align-justify>岷社</p><p class=ql-align-justify>巫德生</p><p class=ql-align-justify><strong>正月故乡行</strong></p><p class=ql-align-justify>故里田荒水将涸，空巢丁去兀自忧。</p><p class=ql-align-justify>时过上元农耕始，荷锸扶犁尽白头。</p><p class=ql-align-justify>闲看山间花迓客，漫步村头鸟迎人。</p><p class=ql-align-justify>杀鸡温酒把茶煮，盛情待我为上宾。</p><p class=ql-align-justify>转头暗拭迷离眼，握手难禁哽噎声。</p><p class=ql-align-justify>三杯浅醉挥一笔，正月联红映三春。</p><p class=ql-align-justify>儿女衣食他乡去，疏于赡养未回村。</p><p class=ql-align-justify>春花烂漫迷望眼，秋叶飘零思远人。</p><p class=ql-align-justify>寂寞中宵愁更甚，黄发垂髫隔代亲。</p><p class=ql-align-justify>早春风雨夜色寒，旧舍花木影阑干。</p><p class=ql-align-justify>纵使百花分外艳，谁助美好暖乡间。</p><p class=ql-align-justify>儿时挚友邀我醉，老汉粗手抚琴音。</p><p class=ql-align-justify>勾起稚趣情未了，回望窗外月初临。</p><p class=ql-align-justify>莫谓青山多隐逸，俱是无怀葛天民。</p><p class=ql-align-justify>只恨镜中颜色老，村景常梦日日新。</p><p class=ql-align-justify>三农民瘼苦中最，此情可达中枢听。</p><p class=ql-align-justify>子夜依依村口别，车前絮絮寄语频。</p><p class=ql-align-justify>临行尾箱已塞满，般般土产载乡情。</p><p class=ql-align-justify><strong>八声甘州 富顺西湖赏荷见碧波骀荡挈云来、香馥万荷幽</strong></p><p class=ql-align-justify>爱江阳佳景，西湖此日，小作勾留。偶见凋零几处，犹自挂心头。唯再期来日，叶阔花稠。风物知难永驻，乍春光沉醉，倏又惊秋。 更叹人生路，有泪几时收。好年华、诗情未减，任蝉声、恰似水东流。依依别、醉心之处，频上新愁。</p><p class=ql-align-justify><strong>观雪</strong></p><p class=ql-align-justify>六出如盐山野白，千山一例似寒儒。</p><p class=ql-align-justify>笼棉裹絮云窥客，压顶盈阶雪入庐。</p><p class=ql-align-justify>未识君心情几许，只憎吾舍酒空壶。</p><p class=ql-align-justify>东风一抚琼花瘦，也似人生瞬息无。</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/02fce7212eef43238e0f84f59357594e><p class=pgc-img-caption>前尘如梦 书法作品</p></div><p class=ql-align-justify>岷社</p><p class=ql-align-justify>火舞</p><p class=ql-align-justify><strong>过高凤红星水库</strong></p><p class=ql-align-justify>霜余秋菊后，朔气日相侵。</p><p class=ql-align-justify>寒重迷烟渚，风高动客襟。</p><p class=ql-align-justify>白鸥林表下，游屐石堤临。</p><p class=ql-align-justify>拟泛长舟去，斯人不可寻。</p><p class=ql-align-justify></p><p class=ql-align-justify><strong>摊破浣溪沙 早春</strong></p><p class=ql-align-justify>谁遣东风第一枝。乍寒乍暖最难持。小筑红窗人不语，又春时。 回首流光余往事。凝眸青镜起相思。 梦里几番烟雨后，柳千丝。</p><p class=ql-align-justify><strong>南浦 春水</strong></p><p class=ql-align-justify>西岭雪初融，渐叮咚，洗石漫将琴挑。云色印苍苔，鸣禽去，犹听间关声巧。疏香濯影，潜流幽咽风轻了。终是溪山留不住，绿溅一川芳草。 行行都付诗程，到江南，酿得春情正好。凝碧弄温柔，涵波醉，知慰客愁多少。初心未老。片烟丝雨称襟抱。回浣层层花落处，谁又掬泓吟渺。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/fa3a0edd6bf342c0b861ac87ce97bf3e><p class=pgc-img-caption>巫德生 书法作品</p></div><p class=ql-align-justify>岷社</p><p class=ql-align-justify>半间堂主人</p><p class=ql-align-justify><strong>梵净山</strong></p><p class=ql-align-justify>双峰叠嶂耸危峦，苍雾迷蒙托佛坛。</p><p class=ql-align-justify>石蹬贴岩心有惧，山风夹雨袂生寒。</p><p class=ql-align-justify>慧灯溥照涵三界，尘相凡情各万端。</p><p class=ql-align-justify>绝顶登临同一望，生途处处是艰难。</p><p class=ql-align-justify><strong>孔诞</strong></p><p class=ql-align-justify>昊天文运开，圣人生阙里。</p><p class=ql-align-justify>宵衣绝韦编，文光衍泮水。</p><p class=ql-align-justify>大道唯古贤，大成共仰止。</p><p class=ql-align-justify>一自秦火焚，礼崩道倾圮。</p><p class=ql-align-justify>厓山悲灭宋，风俗转靡靡。</p><p class=ql-align-justify>胡儿穷雕弓，洋夷卖方技。</p><p class=ql-align-justify>红羊换劫年，堕泪庙堂毁。</p><p class=ql-align-justify>霸国谓泱泱，海泛霾云弛。</p><p class=ql-align-justify>悲哉复悲哉，政教哀已矣。</p><p class=ql-align-justify>无力苦回天，但看鲸涛起。</p><p class=ql-align-justify><strong>王太医召饮有慨</strong></p><p class=ql-align-justify>寒生轩外雨霖霖，把酒殷勤夜渐深。</p><p class=ql-align-justify>太息神州霾雾重，唏嘘士苑道情沉。</p><p class=ql-align-justify>灵均哭楚两行泪，望帝催春一片心。</p><p class=ql-align-justify>谁解杯中都是苦，萧斋长啸乱弹琴。</p><div class=pgc-img><img alt="白雀奖 || 岷社" onerror=errorimg.call(this); src=https://p3.pstatp.com/large/pgc-image/7fbc5a42c2a14afaa1ebec3126fd1cb8><p class=pgc-img-caption>巫德生 书法作品</p></div><p class=ql-align-justify>岷社</p><p class=ql-align-justify>云隐</p><p class=ql-align-justify><strong>金沙遗址</strong></p><p class=ql-align-justify>王都剪影幻如迷，谁揭轻纱古蜀西。</p><p class=ql-align-justify>一自陆沉埋碧玉，还从商蹶辨黄泥。</p><p class=ql-align-justify>归来日夕羊牛饱，怅望烟销禾黍萋。</p><p class=ql-align-justify>帝力于今何所有，春风陌上杜鹃啼。</p><p class=ql-align-justify><strong>临江仙 釜溪感春</strong></p><p class=ql-align-justify>白雾初消山远淡，风吹绿水粼粼。桃花颜色又新匀。谁撑油纸伞，走过釜溪春。 二十年来回故地，依稀屐齿苔痕。惘然多少笑和颦。清波空照影，不是旧时云。</p><p class=ql-align-justify><strong>金缕曲 花朝</strong></p><p class=ql-align-justify>未向东君说。一花开、一花零落，天涯相接。兼有朝朝昏昏雨，只把春寒重叠。算又是，一枝空折。廿四番风谁会得，认阶尘，无那新愁结。花与月，成虚设。 流年如幻云明灭。也曾记，萤灯清影，青春笑靥。回日抽鞭心情懒，弹铗长歌欲别。冷淡了、鸿鹄声切。抛却几人青白眼，到此刻，梦笔翻成铁。谁共我，诗肠热。</p><p class=ql-align-justify>大赛链接</p><p class=ql-align-justify>白雀奖 || 第二季度全国原创诗词曲大赛公告</p><p class=ql-align-justify>白雀奖 || 第三季度全国原创诗词曲大赛公告</p><p class=ql-align-justify>投稿邮箱：baiquejiang@qq.com</p><div class=pgc-img><img alt="白雀奖 || 岷社" onerror=errorimg.call(this); src=https://p1.pstatp.com/large/pgc-image/1d4e41b30e624718aca93e1be8a9ac1d><p class=pgc-img-caption></p></div><p class=ql-align-center><br></p></div></div><div class="post-meta meta-tags"><ul class=clearfix><li><a>'白雀奖','岷社'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>