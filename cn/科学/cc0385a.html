<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>汉朝诗文390篇大全集（101—150篇） | 极客快訊</title><meta property="og:title" content="汉朝诗文390篇大全集（101—150篇） - 极客快訊"><meta property="og:type" content="article"><meta property="og:locale" content="cn"><meta property="og:image" content="http://p1.pstatp.com/large/pgc-image/af525250208f48b9a74f548b77b8e8ce"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/cc0385a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/cc0385a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/cc0385a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/cc0385a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/cc0385a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/cc0385a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/cc0385a.html><link rel=canonical href=https://geekbank.cf/tw/%e7%a7%91%e5%ad%a6/cc0385a.html><meta property="article:published_time" content="2020-10-29T20:49:25+08:00"><meta property="article:modified_time" content="2020-10-29T20:49:25+08:00"><meta name=Keywords content><meta name=description content="汉朝诗文390篇大全集（101—150篇）"><meta name=author content="极客快訊"><meta property="og:url" content="/cn/%E7%A7%91%E5%AD%A6/cc0385a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>汉朝诗文390篇大全集（101—150篇）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1><strong>两汉一般指汉朝</strong></h1><h1><strong>汉朝（前202年-8年,25年-220年）是继秦朝之后的大一统王朝，主要分为西汉、东汉时期，共历29帝，享国四百零五年。</strong></h1><h1><strong>秦末天下大乱，刘邦在推翻秦朝后被封为汉王。公元前202年，楚汉之争获胜后称帝建立汉朝，史称西汉；定都长安。 汉文帝、汉景帝推行休养生息国策开创“文景之治”；汉武帝即位后开辟丝路、攘夷拓土成就“汉武盛世”；至汉宣帝时期国力达到极盛。公元8年，王莽废西汉末帝，定都常安，史称新朝，西汉灭亡。</strong></h1><h1><strong>公元25年，刘秀统一天下后，仍沿用汉作为国号，史称东汉。定都洛阳 ，统一天下后息兵养民，史称“光武中兴” ；汉明帝、汉章帝沿袭轻徭薄赋，开创“明章之治”；汉和帝继位后大破北匈奴、收复西域，开创“永元之隆”，东汉国力达到极盛[8] 。公元184年爆发黄巾起义，虽剿灭民乱却导致地方拥兵自重，公元191年董卓迁都长安后东汉名存实亡。公元220年曹丕篡汉，东汉灭亡，中国进入三国时期。</strong></h1><h1><strong>汉朝和约略同时期欧洲的罗马帝国并列为当时世界上先进的文明及强大帝国。 两汉时期奠定汉地范围，极盛时东并朝鲜、南包越南、西逾葱岭、北达戈壁 ，国土面积约达609万平方公里。公元2年，西汉全国人口达六千余万 ，占当时世界的三分之一。</strong></h1><h1><strong>华夏族自汉朝以后逐渐被称为汉族 ，两汉在科技领域亦颇有成就，如蔡伦改进了造纸术，成为中国四大发明之一，张衡发明了地动仪、浑天仪等。</strong></h1><h1>汉朝两度倾覆，皆因外戚内乱。</h1><div class=pgc-img><img alt=汉朝诗文390篇大全集（101—150篇） onerror=errorimg.call(this); src=http://p1.pstatp.com/large/pgc-image/af525250208f48b9a74f548b77b8e8ce></div><h1><strong>101.天地</strong></h1><p>两汉：刘彻</p><p>天地并况，惟予有慕，爰熙紫坛，思求厥路。</p><p>恭承禋祀，缊豫为纷，黼绣周张，承神至尊。</p><p>千童罗舞成八溢，合好效欢虞泰一。</p><p>九歌毕奏斐然殊，鸣琴竽瑟会轩朱。</p><p>璆磬金鼓，灵其有喜，百官济济，各敬厥事。</p><p>盛牲实俎进闻膏，神奄留，临须摇。</p><p>长丽前掞光耀明，寒暑不忒况皇章。</p><p>展诗应律𫓶玉鸣，函宫吐角激征清。</p><p>发梁扬羽申以商，造兹新音永久长。</p><p>声气远条凤鸟翔，神夕奄虞盖孔享。</p><h1><strong>七发</strong></h1><p>两汉：枚乘</p><p>楚太子有疾，而吴客往问之，曰：“伏闻太子玉体不安，亦少间乎？”太子曰：“惫！谨谢客。”客因称曰：“今时天下安宁，四宇和平，太子方富于年。意者久耽安乐，日夜无极，邪气袭逆，中若结轖。纷屯澹淡，嘘唏烦酲，惕惕怵怵，卧不得瞑。虚中重听，恶闻人声，精神越渫，百病咸生。聪明眩曜，悦怒不平。久执不废，大命乃倾。太子岂有是乎？”太子曰：“谨谢客。赖君之力，时时有之，然未至于是也”。”客曰：“今夫贵人之子，必宫居而闺处，内有保母，外有傅父，欲交无所。饮食则温淳甘膬，脭醲肥厚；衣裳则杂遝曼暖，燂烁热暑。虽有金石之坚，犹将销铄而挺解也，况其在筋骨之间乎哉？故曰：纵耳目之欲，恣支体之安者，伤血脉之和。且夫出舆入辇，命曰蹶痿之机；洞房清官，命曰寒热之媒；皓齿蛾眉，命曰伐性之斧；甘脆肥脓，命曰腐肠之药。今太子肤色靡曼，四支委随，筋骨挺解，血脉淫濯，手足堕窳；越女侍前，齐姬奉后；往来游醼，纵恣于曲房隐间之中。此甘餐毒药，戏猛兽之爪牙也。所从来者至深远，淹滞永久而不废，虽令扁鹊治内，巫咸治外，尚何及哉！今如太子之病者，独宜世之君子，博见强识，承间语事，变度易意，常无离侧，以为羽翼。淹沈之乐，浩唐之心，遁佚之志，其奚由至哉！’’太子曰：“诺。病已，请事此言。”</p><p>客曰：“今太子之病，可无药石针刺灸疗而已，可以要言妙道说而去也。不欲闻之乎？”太子曰：“仆愿闻之。”</p><p>客曰：“龙门之桐，高百尺而无枝。中郁结之轮菌，根扶疏以分离。上有千仞之峰，下临百丈之溪。湍流溯波，又澹淡之。其根半死半生。冬则烈风漂霰、飞雪之所激也，夏则霄霆、霹雳之所感也。朝则鹂黄、鳱鴠鸣焉，暮则羁雌、迷鸟宿焉。独鹄晨号乎其上，鹍鸡哀鸣翔乎其下。于是背秋涉冬，使琴挚斫斩以为琴，野茧之丝以为弦，孤子之钩以为隐，九寡之珥以为约。使师堂操《畅》，伯子牙为之歌。歌曰：‘麦秀蔪兮雉朝飞，向虚壑兮背槁槐，依绝区兮临回溪。’飞鸟闻之，翕翼而不能去；野兽闻之，垂耳而不能行；蚑、𫊸、蝼、蚁闻之，柱喙而不能前。此亦天下之至悲也，太子能强起听之乎？”太子曰：“仆病未能也。”</p><p>客曰：“犓牛之腴，菜以笋蒲。肥狗之和，冒以山肤。楚苗之食，安胡之飰，抟之不解，一啜而散。于是使伊尹煎熬，易牙调和。熊蹯之胹，芍药之酱。薄耆之炙，鲜鲤之鲙。秋黄之苏，白露之茹。兰英之酒，酌以涤口。山梁之餐，豢豹之胎。小飰大歠，如汤沃雪。此亦天下之至美也，太子能强起尝之乎？”太子曰：“仆病未能也。”</p><p>客曰：“钟、岱之牡，齿至之车，前似飞鸟，后类距虚。穱麦服处，躁中烦外。羁坚辔，附易路。于是伯乐相其前后，王良、造父为之御，秦缺、楼季为之右。此两人者，马佚能止之，车覆能起之。于是使射千镒之重，争千里之逐。此亦天下之至骏也，太子能强起乘之乎？”太子曰：“仆病未能也。”</p><p>客曰：“既登景夷之台，南望荆山，北望汝海，左江右湖，其乐无有。于是使博辩之士，原本山川，极命草木，比物属事，离辞连类。浮游览观，乃下置酒于虞杯之宫。连廊四注，台城层构，纷纭玄绿。辇道邪交，黄池纡曲。溷章、白鹭，孔鸟、鶤鹄，鹓雏、䴔䴖，翠鬣紫缨。螭龙、德牧，邕邕群鸣。阳鱼腾跃，奋翼振鳞。漃漻䓓蓼，蔓草芳苓。女桑、河柳，素叶紫茎。苗松、豫章，条上造天。梧桐、并阊，极望成林。众芳芬郁，乱于五风。从容猗靡，消息阳阴。列坐纵酒，荡乐娱心。景春佐酒，杜连理音。滋味杂陈，肴糅错该。练色娱目，流声悦耳。于是乃发《激楚》之结风，扬郑、卫之皓乐。使先施、征舒、阳文、段干、吴娃、闾娵、傅予之徒，杂裾垂髾，目窕心与。揄流波，杂杜若，蒙清尘，被兰泽，嬿服而御。此亦天下之靡丽、皓侈、广博之乐也，太子能强起游乎？太子曰：“仆病未能也。”</p><p>客曰：“将为太子驯骐骥之马，驾飞𫐉之舆，乘牡骏之乘。右夏服之劲箭，左乌号之雕弓。游涉乎云林，周驰乎兰泽，弭节乎江浔。掩青苹，游清风。陶阳气，荡春心。逐狡兽，集轻禽。于是极犬马之才，困野兽之足，穷相御之智巧，恐虎豹，慴鸷鸟。逐马鸣镳，鱼跨麋角。履游麕兔，蹈践麖鹿，汗流沫坠，寃伏陵窘。无创而死者，固足充后乘矣。此校猎之至壮也，太子能强起游乎？”太子曰：“卜病未能也。”然阳气见于眉宇之间，侵淫而上，几满大宅。</p><p>客见太子有悦色，遂推而进之曰：“冥火薄天，兵车雷运，旌旗偃蹇，羽毛肃纷。驰骋角逐，慕味争先。徼墨广博，观望之有圻；纯粹全牺，献之公门。太子曰：“善！愿复闻之。”</p><p>客曰：“未既。于是榛林深泽，烟云暗莫，兕虎并作。毅武孔猛，袒裼身薄。白刃硙硙，矛戟交错。收获掌功，赏赐金帛。掩苹肆若，为牧人席。旨酒嘉肴，羞炰脍灸，以御宾客。涌觞并起，动心惊耳。诚不必悔，决绝以诺；贞信之色，形于金石。高歌陈唱，万岁无斁。此真太子之所喜也，能强起而游乎？”太子曰：“仆甚愿从，直恐为诸大夫累耳。”然而有起色矣。</p><p>客曰：“将以八月之望，与诸侯远方交游兄弟，并往观涛乎广陵之曲江。至则未见涛之形也，徒观水力之所到，则恤然足以骇矣。观其所驾轶者，所擢拔者，所扬汩者，所温汾者，所涤汔者，虽有心略辞给，固未能缕形其所由然也。怳兮忽兮，聊兮栗兮，混汩汩兮，忽兮慌兮，俶兮傥兮，浩㲿瀁兮，慌旷旷兮。秉意乎南山，通望乎东海。虹洞兮苍天，极虑乎崖涘。流揽无穷，归神日母。汩乘流而下降兮，或不知其所止。或纷纭其流折兮，忽缪往而不来。临朱汜而远逝兮，中虚烦而益怠。莫离散而发曙兮，内存心而自持。于是澡概胸中，洒练五藏，澹澉手足，颒濯发齿。揄弃恬怠，输写淟浊，分决狐疑，发皇耳目。当是之时，虽有淹病滞疾，犹将伸伛起躄，发瞽披聋而观望之也，况直眇小烦懑，酲醲病酒之徒哉！故曰：发蒙解惑，不足以言也。”太子曰：“善，然则涛何气哉？”</p><p>客曰：“不记也。然闻于师曰，似神而非者三：疾雷闻百里；江水逆流，海水上潮；山出内云，日夜不止。衍溢漂疾，波涌而涛起。其始起也，洪淋淋焉，若白鹭之下翔。其少进也，浩浩溰溰，如素车白马帷盖之张。其波涌而云乱，扰扰焉如三军之腾装。其旁作而奔起也，飘飘焉如轻车之勒兵。六驾蛟龙，附从太白。纯驰皓蜺，前后络绎。颙颙卬卬，椐椐强强，莘莘将将。壁垒重坚，沓杂似军行。訇隐匈磕，轧盘涌裔，原不可当。观其两旁，则滂渤怫郁，暗漠感突，上击下律，有似勇壮之卒，突怒而无畏。蹈壁冲津，穷曲随隈，逾岸出追。遇者死，当者坏。初发乎或围之津涯，荄轸谷分。回翔青篾，衔枚檀桓。弭节伍子之山，通厉骨母之场，凌赤岸，篲扶桑，横奔似雷行，诚奋厥武，如振如怒，沌沌浑浑，状如奔马。混混庉庉，声如雷鼓。发怒庢沓，清升逾跇，侯波奋振，合战于借借之口。鸟不及飞，鱼不及回，兽不及走。纷纷翼翼，波涌云乱，荡取南山，背击北岸。覆亏丘陵，平夷西畔。险险戏戏，崩坏陂池，决胜乃罢。瀄汩潺湲，披扬流洒。横暴之极，鱼鳖失势，颠倒偃侧，沋沋湲湲，蒲伏连延。神物恠疑，不可胜言。直使人踣焉，洄暗凄怆焉。此天下恠异诡观也，太子能强起观之乎？”太子曰：“仆病未能也。”</p><p>客曰：“将为太子奏方术之士有资略者，若庄周、魏牟、杨朱、墨翟、便蜎、詹何之伦，使之论天下之精微，理万物之是非。孔、老览观，孟子筹之，万不失一。此亦天下要言妙道也，太子岂欲闻之乎？”</p><p>于是太子据几而起，曰：“涣乎若一听圣人辩士之言。”涊然汗出，霍然病已。</p><h1><strong>九思</strong></h1><p>两汉：王逸</p><p>逢尤</p><p>悲兮愁，哀兮忧！</p><p>天生我兮当暗时，被诼谮兮虚获尤。</p><p>心烦愦兮意无聊，严载驾兮出戏游。</p><p>周八极兮历九州，求轩辕兮索重华。</p><p>世既卓兮远眇眇，握佩玖兮中路躇。</p><p>羡咎繇兮建典谟，懿风后兮受瑞图。</p><p>愍余命兮遭六极，委玉质兮于泥涂。</p><p>遽傽遑兮驱林泽，步屏营兮行丘阿。</p><p>车𫐄折兮马虺颓，惷怅立兮涕滂沱。</p><p>思丁文兮圣明哲，哀平差兮迷谬愚。</p><p>吕傅举兮殷周兴，忌嚭专兮郢吴虚。</p><p>仰长叹兮气噎结，悒殟绝兮咶复苏。</p><p>虎兕争兮于廷中，豺狼斗兮我之隅。</p><p>云雾会兮日冥晦，飘风起兮扬尘埃。</p><p>走鬯罔兮乍东西，欲窜伏兮其焉如？</p><p>念灵闺兮隩重深，原竭节兮隔无由。</p><p>望旧邦兮路逶随，忧心悄兮志勤劬。</p><p>魂茕茕兮不遑寐，目眽眽兮寤终朝。</p><p>怨上</p><p>令尹兮謷謷，群司兮𫍦𫍦。</p><p>哀哉兮淈淈，上下兮同流。</p><p>菽藟兮蔓衍，芳虈兮挫枯。</p><p>朱紫兮杂乱，曾莫兮别诸。</p><p>倚此兮岩穴，永思兮窈悠。</p><p>嗟怀兮眩惑，用志兮不昭。</p><p>将丧兮玉斗，遗失兮钮枢。</p><p>我心兮煎熬，惟是兮用忧。</p><p>进恶兮九旬，复顾兮彭务。</p><p>拟斯兮二踪，未知兮所投。</p><p>谣吟兮中野，上察兮璇玑。</p><p>大火兮西睨，摄提兮运低。</p><p>雷霆兮硠磕，雹霰兮霏霏。</p><p>奔电兮光晃，凉风兮怆凄。</p><p>鸟兽兮惊骇，相从兮宿栖。</p><p>鸳鸯兮噰噰，狐狸兮徾徾。</p><p>哀吾兮介特，独处兮罔依。</p><p>蝼蛄兮鸣东，蟊蠽兮号西。</p><p>蛓缘兮我裳，蠋入兮我怀。</p><p>虫豸兮夹余，惆怅兮自悲。</p><p>伫立兮忉怛，心结𦈔兮折摧。</p><p>疾世</p><p>周徘徊兮汉渚，求水神兮灵女。</p><p>嗟此国兮无良，媒女诎兮謰𫍴。</p><p>𫛩雀列兮哗讙，鸲鹆鸣兮聒余。</p><p>抱昭华兮宝璋，欲衒鬻兮莫取。</p><p>言旋迈兮北徂，叫我友兮配耦。</p><p>日阴曀兮未光，阒睄窕兮靡睹。</p><p>纷载驱兮高驰，将咨询兮皇羲。</p><p>遵河皋兮周流，路变易兮时乖。</p><p>𪵱沧海兮东游，沐盥浴兮天池。</p><p>访太昊兮道要，云靡贵兮仁义。</p><p>志欣乐兮反征，就周文兮邠歧。</p><p>秉玉英兮结誓，日欲暮兮心悲。</p><p>惟天禄兮不再，揹我信兮自违。</p><p>逾陇堆兮渡漠，过桂车兮合黎。</p><p>赴昆山兮馽𫘧，从邛遨兮栖迟。</p><p>吮玉液兮止渴，啮芝华兮疗饥。</p><p>居嵺廓兮尠畴，远梁昌兮几迷。</p><p>望江汉兮濩渃，心紧絭兮伤怀。</p><p>时昢昢兮且旦，尘莫莫兮未晞。</p><p>忧不暇兮寝食，咤增叹兮如雷。</p><p>悯上</p><p>哀世兮睩睩，諓諓兮嗌喔。</p><p>众多兮阿媚，骪靡兮成俗。</p><p>贪枉兮党比，贞良兮茕独。</p><p>鹄窜兮枳棘，鹈集兮帷幄。</p><p>罽蕠兮青葱，槁本兮萎落。</p><p>睹斯兮伪惑，心为兮隔错。</p><p>逡巡兮圃薮，率彼兮畛陌。</p><p>川谷兮渊渊，山阜兮峉峉。</p><p>丛林兮崟崟，株榛兮岳岳。</p><p>霜雪兮漼溰，冰冻兮洛泽。</p><p>东西兮南北，罔所兮归薄。</p><p>庇荫兮枯树，匍匐兮岩石。</p><p>蜷跼兮寒局数，独处兮志不申。</p><p>年齿尽兮命迫促，魁垒挤摧兮常困辱。</p><p>含忧强老兮愁无乐，须发苎悴兮顠鬓白。</p><p>思灵泽兮一膏沐，怀兰英兮把琼若，</p><p>待天明兮立踯躅。</p><p>云蒙蒙兮电鯈烁，孤雌惊兮鸣呴呴。</p><p>思怫郁兮肝切剥，忿悁悒兮孰诉告。</p><p>遭厄</p><p>悼屈子兮遭厄，沉王躬兮湘汨。</p><p>何楚国兮难化，迄于今兮不易。</p><p>士莫志兮羔裘，竞佞谀兮谗阋。</p><p>指正义兮为曲，訿玉璧兮为石。</p><p>殦雕游兮华屋，鵔鸃栖兮柴蔟。</p><p>起奋迅兮奔走，违群小兮謑訽。</p><p>载青云兮上升，适昭明兮所处。</p><p>蹑天衢兮长驱，踵九阳兮戏荡。</p><p>越云汉兮南济，秣余马兮河鼓。</p><p>云霓纷兮晻翳，参辰回兮颠倒。</p><p>逢流星兮问路，顾我指兮从左。</p><p>𠇹娵觜兮直驰，御者迷兮失轨。</p><p>遂踢达兮邪造，与日月兮殊道。</p><p>志阏绝兮安如，哀所求兮不耦。</p><p>攀天阶兮下视，见鄢郢兮旧宇。</p><p>意逍遥兮欲归，众秽盛兮沓沓。</p><p>思哽饐兮诘诎，涕流澜兮如雨。</p><p>悼乱</p><p>嗟嗟兮悲夫，殽乱兮纷挐。</p><p>茅丝兮同综，冠屦兮共絇。</p><p>督万兮侍宴，周邵兮负刍。</p><p>白龙兮见射，灵龟兮执拘。</p><p>仲尼兮困厄，邹衍兮幽囚。</p><p>伊余兮念兹，奔遁兮隐居。</p><p>将升兮高山，上有兮猴猿。</p><p>欲入兮深谷，下有兮虺蛇。</p><p>左见兮鸣鵙，右睹兮呼枭。</p><p>惶悸兮失气，踊跃兮距跳。</p><p>便旋兮中原，仰天兮增叹。</p><p>菅蒯兮楙莽，雚苇兮仟眠。</p><p>鹿蹊兮躖躖，貒貉兮蟫蟫。</p><p>鹯鹞兮轩轩，鹑鹌兮甄甄。</p><p>哀我兮寡独，靡有兮齐伦。</p><p>意欲兮沉吟，迫日兮黄昏。</p><p>玄鹤兮高飞，曾逝兮青冥。</p><p>鸧鹒兮喈喈，山鹊兮嘤嘤。</p><p>鸿鸬兮振翅，归雁兮于征。</p><p>吾志兮觉悟，怀我兮圣京。</p><p>垂屣兮将起，跓俟兮硕明。</p><p>伤时</p><p>惟昊天兮昭灵，阳气发兮清明。</p><p>风习习兮和暖，百草萌兮华荣。</p><p>堇荼茂兮扶疏，蘅芷雕兮莹嫇。</p><p>愍贞良兮遇害，将夭折兮碎糜。</p><p>时混混兮浇饡，哀当世兮莫知。</p><p>览往昔兮俊彦，亦诎辱兮系累。</p><p>管束缚兮桎梏，百贸易兮传卖。</p><p>遭桓缪兮识举，才德用兮列施。</p><p>且从容兮自慰，玩琴书兮游戏。</p><p>迫中国兮迮陿，吾欲之兮九夷。</p><p>超五岭兮嵯峨，观浮石兮崔嵬。</p><p>陟丹山兮炎野，屯余车兮黄支。</p><p>就祝融兮稽疑，嘉己行兮无为。</p><p>乃回朅兮北逝，遇神孈兮宴娭。</p><p>欲静居兮自娱，心愁戚兮不能。</p><p>放余辔兮策驷，忽飙腾兮浮云。</p><p>蹠飞杭兮越海，从安期兮蓬莱。</p><p>缘天梯兮北上，登太一兮玉台。</p><p>使素女兮鼓簧，乘戈和兮讴谣。</p><p>声噭𫍥兮清和，音晏衍兮要婬。</p><p>咸欣欣兮酣乐，余眷眷兮独悲。</p><p>顾章华兮太息，志恋恋兮依依。</p><p>哀岁</p><p>旻天兮清凉，玄气兮高朗。</p><p>北风兮潦洌，草木兮苍唐。</p><p>蛜蚗兮噍噍，蝍蛆兮穰穰。</p><p>岁忽忽兮惟暮，余感时兮凄怆。</p><p>伤俗兮泥浊，蒙蔽兮不章。</p><p>宝彼兮沙砾，捐此兮夜光。</p><p>椒瑛兮湟污，葈耳兮充房。</p><p>摄衣兮缓带，操我兮墨阳。</p><p>升车兮命仆，将驰兮四荒。</p><p>下堂兮见虿，出门兮触螽。</p><p>巷有兮蚰蜓，邑多兮螳螂。</p><p>睹斯兮嫉贼，心为兮切伤。</p><p>俛念兮子胥，仰怜兮比干。</p><p>投剑兮脱冕，龙屈兮蜿蟤。</p><p>潜藏兮山泽，匍匐兮丛攒。</p><p>窥见兮溪涧，流水兮沄沄。</p><p>鼋鼍兮欣欣，鳣鲇兮延延。</p><p>群行兮上下，骈罗兮列陈。</p><p>自恨兮无友，特处兮茕茕。</p><p>冬夜兮陶陶，雨雪兮冥冥。</p><p>神光兮颎颎，鬼火兮荧荧。</p><p>修德兮困控，愁不聊兮遑生。</p><p>忧纡兮郁郁，恶所兮写情。</p><p>守志</p><p>陟玉峦兮逍遥，览高冈兮峣峣。</p><p>桂树列兮纷敷，吐紫华兮布条。</p><p>实孔鸾兮所居，今其集兮惟鸮。</p><p>乌鹊惊兮哑哑，余顾盼兮怊怊。</p><p>彼日月兮暗昧，障覆天兮祲氛。</p><p>伊我后兮不聪，焉陈诚兮效忠。</p><p>摅羽翮兮超俗，游陶遨兮养神。</p><p>乘六蛟兮蜿蝉，遂驰骋兮升云。</p><p>扬彗光兮为旗，秉电策兮为鞭。</p><p>朝晨发兮鄢郢，食时至兮增泉。</p><p>绕曲阿兮北次，造我车兮南端。</p><p>谒玄黄兮纳贽，崇忠贞兮弥坚。</p><p>历九宫兮遍观，睹秘藏兮宝珍。</p><p>就传说兮骑龙，与织女兮合婚。</p><p>举天罼兮掩邪，彀天弧兮射奸。</p><p>随真人兮翱翔，食元气兮长存。</p><p>望太微兮穆穆，睨三阶兮炳分。</p><p>相辅政兮成化，建烈业兮垂勋。</p><p>目瞥瞥兮西没，道遐回兮阻叹。</p><p>志稸积兮未通，怅敞罔兮自怜。</p><p>乱曰：</p><p>天庭明兮云霓藏，三光朗兮镜万方。</p><p>斥蜥蜴兮进龟龙，策谋从兮翼机衡。</p><p>配稷契兮恢唐功，嗟英俊兮未为双。</p><h1><strong>李夫人赋</strong></h1><p>两汉：刘彻</p><p>美连娟以修嫭兮，命樔绝而不长。饰新官以延贮兮，泯不归乎故乡。惨郁郁其芜秽兮，隐处幽而怀伤。释舆马于山椒兮，奄修夜之不阳。秋气憯以凄泪兮，桂枝落而销亡。神茕茕以遥思兮，精浮游而出畺。托沈阴以圹久兮，惜蕃华之未央。念穷极之不还兮，惟幼眇之相羊。函荾荴以俟风兮，芳杂袭以弥章。的容与以猗靡兮，缥飘姚虖愈庄。燕淫衍而抚楹兮，连流视而娥扬。既激感而心逐兮，包红颜而弗明。欢接狎以离别兮，宵寤梦之芒芒。忽迁化而不反兮，魄放逸以飞扬。何灵魄之纷纷兮，哀裴回以踌躇。势路日以远兮，遂荒忽而辞去。超兮西征，屑兮不见。寖淫敞，寂兮无音。思若流波，怛兮在心。</p><p>乱曰：佳侠函光，陨朱荣兮。嫉妒闟茸，将安程兮。方时隆盛，年夭伤兮。弟子增欷，洿沫怅兮。悲愁於邑，喧不可止兮。向不虚应，亦云己兮。嫶妍太息，叹稚子兮。懰栗不言，倚所恃兮。仁者不誓，岂约亲兮？既往不来，申以信兮。去彼昭昭，就冥冥兮。既不新宫，不复故庭兮。呜呼哀哉，想魂灵兮！</p><h1><strong>陈万年教子</strong></h1><p>两汉：班固 撰</p><p><strong>陈万年乃朝中重臣也，尝病，召子咸教戒于床下。语至三更，咸睡，头触屏风。万年大怒，欲杖之，曰：“乃公戒汝，汝反睡，不听吾言，何也？”咸叩头谢曰：“具晓所言，大要教咸谄也。”万年乃不复言。</strong></p><h1><strong>日出入</strong></h1><p>两汉：佚名</p><p>日出入安穷？时世不与人同。</p><p>故春非我春，夏非我夏，</p><p>秋非我秋，冬非我冬。</p><p>泊如四海之池，遍观是邪谓何？</p><p>吾知所乐，独乐六龙，</p><p>六龙之调，使我心若。</p><p>訾黄其何不徕下。</p><h1><strong>鸿鹄歌</strong></h1><p>两汉：刘邦</p><p>鸿鹄高飞，一举千里。</p><p>羽翮已就，横绝四海。</p><p>横绝四海，当可奈何？</p><p>虽有矰缴，尚安所施？</p><h1><strong>薤露</strong></h1><p>两汉：佚名</p><p>薤上露，何易晞。</p><p>露晞明朝更复落，人死一去何时归。</p><h1><strong>货殖列传序</strong></h1><p>两汉：司马迁</p><p>老子曰：“至治之极，邻国相望，鸡狗之声相闻，民各甘其食，美其服，安其俗，乐其业，至老死不相往来。”必用此为务，挽近世涂民耳目，则几无行矣。</p><p>太史公曰：夫神农以前，吾不知已。至若《诗》、《书》所述虞、夏以来，耳目欲极声色之好，口欲穷刍豢 之味，身安逸乐而心夸矜势能之荣。使俗之渐民久矣，虽户说以眇 论，终不能化。故善者因之，其次利道 之，其次教诲之，其次整齐之，最下者与之争。</p><p>夫山西饶材、竹、旄、玉石，山东多鱼、盐、漆、丝、声色，江南出棻、梓、姜、桂、金、锡、连、丹沙、犀、玳瑁、珠玑、齿、革，龙门、碣石 北多马、牛、羊、旃、裘、筋、角；铜、铁则千里往往山出置。此其大较也。皆中国人民所喜好，谣俗被服饮食奉生送死之具也。故待农而食之，虞 而出之，工而成之，商而通之。此宁有政教发征期会哉？人各任其能，竭其力，以得所欲。故物贱之征贵，贵之征贱，各劝其业，乐其事，若水之趋下，日夜无休时，不召而自来，不求而民出之。岂非道之所符，而自然之验邪？</p><p>《周书》 曰：“农不出则乏其食，工不出则乏其事，商不出则三宝绝，虞不出则财匮少。”财匮少而山泽不辟 矣。此四者，民所衣食之原 也。原大则饶，原小则鲜。上则富国，下则富家。贫富之道，莫之夺予，而巧者有余，拙者不足。故太公望 封于营丘，地潟卤，人民寡，于是太公劝其女功，极技巧，通鱼盐，则人物归之， 繦至 而辐凑。故齐冠带衣履天下，海岱之闲敛袂而往朝焉。其后齐中衰，管子修之，设轻重九府，则桓公以霸，九合诸侯，一匡天下；而管氏亦有三归，位在陪臣，富于列国之君。是以齐富强至于威宣 也。</p><p>故曰： “仓廪实而知礼节，衣食足而知荣辱。”礼生于有而废于无。故君子富，好行其德；小人富，以适其力。渊深而鱼生之，山深而兽往之，人富而仁义附焉。富者得执益彰，失执则客无所之，以而不乐。夷狄益甚。谚曰：“千金之子，不死于市。”此非空言也。故曰：“天下熙熙，皆为利来；天下壤壤，皆为利往。”夫千乘之王，万家之侯，百室之君，尚犹患贫，而况匹夫编户 之民乎！</p><h1><strong>110.武帝求茂才异等诏</strong></h1><p>两汉：刘彻</p><p>盖有非常之功，必待非常之人，故马或奔踶而致千里，士或有负俗之累而立功名。夫泛驾之马，跅弛之士，亦在御之而已。其令州郡察吏民有茂材异等可为将相及使绝国者。</p><div class=pgc-img><img alt=汉朝诗文390篇大全集（101—150篇） onerror=errorimg.call(this); src=http://p1.pstatp.com/large/pgc-image/c27dc1b3277d4e4398219e1072ffcc7c></div><h1><strong>111.高帝求贤诏</strong></h1><p>两汉：班固</p><p>盖闻王者莫高于周文，伯者莫高于齐桓，皆待贤人而成名。今天下贤者智能，岂特古之人乎？患在人主不交故也，士奚由进？今吾以天之灵，贤士大夫，定有天下，以为一家。欲其长久，世世奉宗庙亡绝也。贤人已与我共平之矣，而不与吾共安利之，可乎？贤士大夫有肯从我游者，吾能尊显之。布告天下，使明知朕意。</p><p>御史大夫昌下相国，相国酂侯下诸侯王，御史中执法下郡守，其有意称明德者，必身劝，为之驾，遣诣相国府，署行义年，有而弗言，觉免。年老癃病，勿遣。</p><h1><strong>平陵东</strong></h1><p>两汉：佚名</p><p>平陵东，松柏桐，</p><p>不知何人劫义公。</p><p>劫义公，在高堂下，</p><p>交钱百万两走马。</p><p>两走马，亦诚难，</p><p>顾见追吏心中恻。</p><p>心中恻，血出漉，</p><p>归告我家卖黄犊。</p><h1><strong>司马错论伐蜀</strong></h1><p>两汉：刘向</p><p>司马错与张仪争论于秦惠王前，司马错欲伐蜀，张仪曰：“不如伐韩。”王曰：“请闻其说。”</p><p>对曰：“亲魏善楚，下兵三川，塞轘辕、缑氏之口，当屯留之道，魏绝南阳，楚临南郑，秦攻新城宜阳，以临二周之郊，诛周主之罪，侵楚魏之地。周自知不救，九鼎宝器必出。据九鼎，按图籍，挟天子以令天下，天下莫敢不听，此王业也。今夫蜀，西僻之国也，而戎狄之长也，敝兵劳众不足以成名，得其地不足以为利。臣闻：‘争名者于朝，争利者于市。’今三川、周室，天下之市朝也，而王不争焉，顾争于戎狄，去王业远矣。”</p><p>司马错曰：“不然。臣闻之：‘欲富国者，务广其地；欲强兵者，务富其民；欲王者，务博其德。三资者备，而王随之矣。’今王之地小民贫，故臣愿从事于易。夫蜀，西僻之国也，而戎狄之长也，而有桀纣之乱。以秦攻之，譬如使豺狼逐群羊也。取其地足以广国也，得其财足以富民，缮兵不伤众，而彼已服矣。故拔一国，而天下不以为暴；利尽西海，诸侯不以为贪。是我一举而名实两附，而又有禁暴止乱之名。今攻韩劫天子，劫天子，恶名也，而未必利也，又有不义之名。而攻天下之所不欲，危！臣请谒其故：周，天下之宗室也；韩，周之与国也。周自知失九鼎，韩自知亡三川，则必将二国并力合谋，以因于齐、赵而求解乎楚、魏。以鼎与楚，以地与魏，王不能禁。此臣所谓危，不如伐蜀之完也。”</p><p>惠王曰：“善！寡人听子。”卒起兵伐蜀，十月取之，遂定蜀，蜀主更号为侯，而使陈庄相蜀。蜀既属，秦益强富厚，轻诸侯。</p><h1><strong>论积贮疏</strong></h1><p>两汉：贾谊</p><p>管子曰：“仓廪实而知礼节。”民不足而可治者，自古及今，未之尝闻。古之人曰：“一夫不耕，或受之饥；一女不织，或受之寒。” 生之有时，而用之亡度，则物力必屈。古之治天下，至孅至悉也，，故其畜积足恃。今背本而趋末，食者甚众，是天下之大残也；淫侈之俗，日日以长，是天下之大贼也。残贼公行，莫之或止；大命将泛，莫之振救。生之者甚少，而靡之者甚多，天下财产何得不蹶！</p><p>汉之为汉，几四十年矣，公私之积，犹可哀痛！失时不雨，民且狼顾；岁恶不入，请卖爵子，既闻耳矣。安有为天下阽危者若是而上不惊者？世之有饥穰，天之行也，禹、汤被之矣。即不幸有方二三千里之旱，国胡以相恤？卒然边境有急，数千百万之众，国胡以馈之？兵旱相乘，天下大屈，有勇力者聚徒而衡击；罢夫羸老易子而咬其骨。政治未毕通也，远方之能疑者，并举而争起矣。乃骇而图之，岂将有及乎？</p><p>夫积贮者，天下之大命也。苟粟多而财有余，何为而不成？以攻则取，以守则固，以战则胜。怀敌附远，何招而不至！今殴民而归之农，皆著于本；使天下各食其力，末技游食之民，转而缘南亩，则畜积足而人乐其所矣。可以为富安天下，而直为此廪廪也，窃为陛下惜之。</p><p>节自《汉书·食货志》</p><h1><strong>舂歌</strong></h1><p>两汉：戚夫人</p><p>子为王，母为虏。</p><p>终日舂薄暮，常与死为伍。</p><p>相离三千里，当谁使告汝。</p><h1><strong>论贵粟疏</strong></h1><p>两汉：晁错</p><p>圣王在上，而民不冻饥者，非能耕而食之，织而衣之也，为开其资财之道也。故尧、禹有九年之水，汤有七年之旱，而国亡捐瘠者，以畜积多而备先具也。今海内为一，土地人民之众不避汤、禹，加以亡天灾数年之水旱，而畜积未及者，何也？地有遗利，民有余力，生谷之土未尽垦，山泽之利未尽出也，游食之民未尽归农也。</p><p>民贫，则奸邪生。贫生于不足，不足生于不农，不农则不地着，不地着则离乡轻家，民如鸟兽。虽有高城深池，严法重刑，犹不能禁也。夫寒之于衣，不待轻暖；饥之于食，不待甘旨；饥寒至身，不顾廉耻。人情一日不再食则饥，终岁不制衣则寒。夫腹饥不得食，肤寒不得衣，虽慈母不能保其子，君安能以有其民哉？明主知其然也，故务民于农桑，薄赋敛，广畜积，以实仓廪，备水旱， 故民可得而有也。</p><p>民者，在上所以牧之，趋利如水走下，四方无择也。夫珠玉金银，饥不可食，寒不可衣，然而众贵之者，以上用之故也。其为物轻微易藏，在于把握，可以周海内而无饥寒之患。此令臣轻背其主，而民易去其乡，盗贼有所劝，亡逃者得轻资也。粟米布帛生于地，长于时，聚于力，非可一日成也。数石之重，中人弗胜，不为奸邪所利；一日弗得而饥寒至。是故明君贵五谷而贱金玉。</p><p>今农夫五口之家，其服役者不下二人，其能耕者不过百亩，百亩之收不过百石。春耕，夏耘，秋获，冬藏，伐薪樵，治官府，给徭役；春不得避风尘，夏不得避署热，秋不得避阴雨，冬不得避寒冻，四时之间，无日休息。又私自送往迎来，吊死问疾，养孤长幼在其中。勤苦如此，尚覆被水旱之灾，急政暴虐，赋敛不时，朝令而暮改。当具有者半贾而卖，无者取倍称之息；于是有卖田宅、鬻子孙以偿债者矣。而商贾大者积贮倍息，小者坐列贩卖，操其奇赢，日游都市，乘上之急，所卖必倍。故其男不耕耘，女不蚕织，衣必文采，食必粱肉；无农夫之苦，有阡陌之得。因其富厚，交通王侯，力过吏势，以利相倾；千里游遨，冠盖相望，乘坚策肥，履丝曳缟。此商人所以兼并农人，农人所以流亡者也。今法律贱商人，商人已富贵矣；尊农夫，农夫已贫贱矣。故俗之所贵，主之所贱也；吏之所卑，法之所尊也。上下相反，好恶乖迕，而欲国富法立，不可得也。</p><p>方今之务，莫若使民务农而已矣。欲民务农，在于贵粟；贵粟之道，在于使民以粟为赏罚。今募天下入粟县官，得以拜爵，得以除罪。如此，富人有爵，农民有钱，粟有所渫。夫能入粟以受爵，皆有余者也。取于有余，以供上用，则贫民之赋可损，所谓损有余、补不足，令出而民利者也。顺于民心，所补者三：一曰主用足，二曰民赋少，三曰劝农功。今令民有车骑马一匹者，复卒三人。车骑者，天下武备也，故为复卒。神农之教曰：“有石城十仞，汤池百步，带甲百万，而无粟，弗能守也。”以是观之，粟者，王者大用，政之本务。令民入粟受爵，至五大夫以上，乃复一人耳，此其与骑马之功相去远矣。爵者，上之所擅，出于口而无穷；粟者，民之所种，生于地而不乏。夫得高爵也免罪，人之所甚欲也。使天下人入粟于边，以受爵免罪，不过三岁，塞下之粟必多矣。</p><p>陛下幸使天下入粟塞下以拜爵，甚大惠也。窃窃恐塞卒之食不足用大渫天下粟。边食足以支五岁，可令入粟郡县矣；足支一岁以上，可时赦，勿收农民租。如此，德泽加于万民，民俞勤农。时有军役，若遭水旱，民不困乏，天下安宁；岁孰且美，则民大富乐矣。</p><h1><strong>五帝本纪赞</strong></h1><p>两汉：司马迁</p><p>太史公曰：学者多称五帝，尚矣。然《尚书》独载尧以来，而百家言黄帝，其文不雅驯，荐绅先生难言之。孔子所传《宰予问五帝德》及《帝系姓》，儒者或不传。余尝西至空桐，北过涿鹿，东渐于海，南浮江淮矣，至长老皆各往往称黄帝、尧、舜之处，风教固殊焉。总之，不离古文者近是。予观《春秋》《国语》，其发明《五帝德》《帝系姓》章矣，顾弟弗深考，其所表见皆不虚。书缺有间矣，其轶乃时时见于他说。非好学深思，心知其意，固难为浅见寡闻道也。余并论次，择其言尤雅者，故着为本纪书首。</p><h1><strong>上书谏猎</strong></h1><p>两汉：司马相如</p><p>臣闻物有同类而殊能者，故力称乌获，捷言庆忌，勇期贲、育。臣之愚，窃以为人诚有之，兽亦宜然。今陛下好陵阻险，射猛兽，卒然遇逸材之兽，骇不存之地，犯属车之清尘，舆不及还辕，人不暇施巧，虽有乌获、逢蒙之技不能用，枯木朽枝尽为难矣。是胡越起于毂下，而羌夷接轸也，岂不殆哉！虽万全而无患，然本非天子之所宜近也。</p><p>且夫清道而后行，中路而驰，犹时有衔橛之变。况乎涉丰草，骋丘虚，前有利兽之乐，而内无存变之意，其为害也不难矣。夫轻万乘之重不以为安，乐出万有一危之途以为娱，臣窃为陛下不取。</p><p>盖明者远见于未萌，而知者避危于无形，祸固多藏于隐微而发于人之所忽者也。故鄙谚曰：“家累千金，坐不垂堂。”此言虽小，可以喻大。臣愿陛下留意幸察。</p><h1><strong>青阳</strong></h1><p>两汉：佚名</p><p>青阳开动，根荄以遂，膏润并爱，跂行毕逮。</p><p>霆声发荣，壧处顷听，枯槁复产，乃成厥命。</p><p>众庶熙熙，施及夭胎，群生啿噬，惟春之祺。</p><h1><strong>120.东门行</strong></h1><p>两汉：佚名</p><p>出东门，不顾归。</p><p>来入门，怅欲悲。</p><p>盎中无斗米储，还视架上无悬衣。</p><p>拔剑东门去，舍中儿母牵衣啼：</p><p>“他家但愿富贵，贱妾与君共哺糜。</p><p>上用仓浪天故，下当用此黄口儿。今非！”</p><p>“咄！行！吾去为迟！白发时下难久居。”</p><div class=pgc-img><img alt=汉朝诗文390篇大全集（101—150篇） onerror=errorimg.call(this); src=http://p1.pstatp.com/large/pgc-image/1aacfcc826054685af4dbdc3d519bbd6></div><h1><strong>121.塘上行</strong></h1><p>两汉：甄宓</p><p>蒲生我池中，其叶何离离。</p><p>傍能行仁义，莫若妾自知。</p><p>众口铄黄金，使君生别离。</p><p>念君去我时，独愁常苦悲。</p><p>想见君颜色，感结伤心脾。</p><p>念君常苦悲，夜夜不能寐。</p><p>莫以豪贤故，弃捐素所爱。</p><p>莫以鱼肉贱，弃捐葱与薤。</p><p>莫以麻枲贱，弃捐菅与蒯。</p><p>出亦复苦愁，入亦复苦愁。</p><p>边地多悲风，树木何修修。</p><p>从君致独乐，延年寿千秋。</p><h1><strong>七谏</strong></h1><p>两汉：东方朔</p><p>初放</p><p>平生于国兮，长于原野。</p><p>言语讷䜧兮，又无彊辅。</p><p>浅智褊能兮，闻见又寡。</p><p>数言便事兮，见怨门下。</p><p>王不察其长利兮，卒见弃乎原野。</p><p>伏念思过兮，无可改者。</p><p>群众成朋兮，上浸以惑。</p><p>巧佞在前兮，贤者灭息。</p><p>尧、舜圣已没兮，孰为忠直？</p><p>高山崔巍兮，水流汤汤。</p><p>死日将至兮，与麋鹿同坑。</p><p>块兮鞠，当道宿，</p><p>举世皆然兮，余将谁告？</p><p>斥逐鸿鹄兮，近习鸱枭，</p><p>斩伐橘柚兮，列树苦桃。</p><p>便娟之修竹兮，寄生乎江潭。</p><p>上葳蕤而防露兮，下泠泠而来风。</p><p>孰知其不合兮，若竹柏之异心。</p><p>往者不可及兮，来者不可待。</p><p>悠悠苍天兮，莫我振理。</p><p>窃怨君之不寤兮，吾独死而后已。</p><p>沉江</p><p>惟往古之得失兮，览私微之所伤。</p><p>尧舜圣而慈仁兮，后世称而弗忘。</p><p>齐桓失于专任兮，夷吾忠而名彰。</p><p>晋献惑于㛤姬兮，申生孝而被殃。</p><p>偃王行其仁义兮，荆文寤而徐亡。</p><p>纣暴虐以失位兮，周得佐乎吕望。</p><p>修往古以行恩兮，封比干之丘垄。</p><p>贤俊慕而自附兮，日浸淫而合同。</p><p>明法令而修理兮，兰芷幽而有芳。</p><p>苦众人之妒予兮，箕子寤而佯狂。</p><p>不顾地以贪名兮，心怫郁而内伤。</p><p>联蕙芷以为佩兮，过鲍肆而失香。</p><p>正臣端其操行兮，反离谤而见攘。</p><p>世俗更而变化兮，伯夷饿于首阳。</p><p>独廉洁而不容兮，叔齐久而逾明。</p><p>浮云陈而蔽晦兮，使日月乎无光。</p><p>忠臣贞而欲谏兮，谗谀毁而在旁。</p><p>秋草荣其将实兮，微霜下而夜降。</p><p>商风肃而害生兮，百草育而不长。</p><p>众并谐以妒贤兮，孤圣特而易伤。</p><p>怀计谋而不见用兮，岩穴处而隐藏。</p><p>成功隳而不卒兮，子胥死而不葬。</p><p>世从俗而变化兮，随风靡而成行。</p><p>信直退而毁败兮，虚伪进而得当。</p><p>追悔过之无及兮，岂尽忠而有功。</p><p>废制度而不用兮，务行私而去公。</p><p>终不变而死节兮，惜年齿之未央。</p><p>将方舟而下流兮，冀幸君之发蒙。</p><p>痛忠言之逆耳兮，恨申子之沉江。</p><p>愿悉心之所闻兮，遭值君之不聪。</p><p>不开寤而难道兮，不别横之与纵。</p><p>听奸臣之浮说兮，绝国家之久长。</p><p>灭规矩而不用兮，背绳墨之正方。</p><p>离忧患而乃寤兮，若纵火于秋蓬。</p><p>业失之而不救兮，尚何论乎祸凶。</p><p>彼离畔而朋党兮，独行之士其何望？</p><p>日渐染而不自知兮，秋毫微哉而变容。</p><p>众轻积而折轴兮，原咎杂而累重。</p><p>赴湘沅之流澌兮，恐逐波而复东。</p><p>怀沙砾而自沉兮，不忍见君之蔽壅。</p><p>怨世</p><p>世沉淖而难论兮，俗岒峨而㟥嵯。</p><p>清泠泠而歼灭兮，溷湛湛而日多。</p><p>枭鸮既以成群兮，玄鹤弭翼而屏移。</p><p>蓬艾亲入御于床笫兮，马兰踸踔而日加。</p><p>弃捐药芷与杜衡兮，余柰世之不知芳何？</p><p>何周道之平易兮，然芜秽而险戏。</p><p>高阳无故而委尘兮，唐虞点灼而毁议。</p><p>谁使正其真是兮，虽有八师而不可为。</p><p>皇天保其高兮，后土持其久。</p><p>服清白以逍遥兮，偏与乎玄英异色。</p><p>西施媞媞而不得见兮，嫫母勃屑而日侍。</p><p>桂蠹不知所淹留兮，蓼虫不知徙乎葵菜。</p><p>处湣湣之浊世兮，今安所达乎吾志。</p><p>意有所载而远逝兮，固非众人之所识。</p><p>骥踌躇于弊輂兮，遇孙阳而得代。</p><p>吕望穷困而不聊生兮，遭周文而舒志。</p><p>宁戚饭牛而商歌兮，桓公闻而弗置。</p><p>路室女之方桑兮，孔子过之以自侍。</p><p>吾独乖剌而无当兮，心悼怵而耄思。</p><p>思比干之恲恲兮，哀子胥之慎事。</p><p>悲楚人之和氏兮，献宝玉以为石。</p><p>遇厉武之不察兮，羌两足以毕斮。</p><p>小人之居势兮，视忠正之何若？</p><p>改前圣之法度兮，喜嗫嚅而妄作。</p><p>亲谗谀而疏贤圣兮，讼谓闾娵为丑恶。</p><p>愉近习而蔽远兮，孰知察其黑白？</p><p>卒不得效其心容兮，安眇眇而无所归薄。</p><p>专精爽以自明兮，晦冥冥而壅蔽。</p><p>年既已过太半兮，然埳轲而留滞。</p><p>欲高飞而远集兮，恐离罔而灭败。</p><p>独冤抑而无极兮，伤精神而寿夭。</p><p>皇天既不纯命兮，余生终无所依。</p><p>愿自沉于江流兮，绝横流而径逝。</p><p>宁为江海之泥涂兮，安能久见此浊世？</p><p>怨思</p><p>贤士穷而隐处兮，廉方正而不容。</p><p>子胥谏而靡躯兮，比干忠而剖心。</p><p>子推自割而飤君兮，德日忘而怨深。</p><p>行明白而曰黑兮，荆棘聚而成林。</p><p>江离弃于穷巷兮，蒺藜蔓乎东厢。</p><p>贤者蔽而不见兮，谗谀进而相朋。</p><p>枭鸮并进而俱鸣兮，凤皇飞而高翔。</p><p>原壹往而径逝兮，道壅绝而不通。</p><p>自悲</p><p>居愁懃其谁告兮，独永思而忧悲。</p><p>内自省而不惭兮，操愈坚而不衰。</p><p>隐三年而无决兮，岁忽忽其若颓。</p><p>怜余身不足以卒意兮，冀一见而复归。</p><p>哀人事之不幸兮，属天命而委之咸池。</p><p>身被疾而不闲兮，心沸热其若汤。</p><p>冰炭不可以相并兮，吾固知乎命之不长。</p><p>哀独苦死之无乐兮，惜予年之未央。</p><p>悲不反余之所居兮，恨离予之故乡。</p><p>鸟兽惊而失群兮，犹高飞而哀鸣。</p><p>狐死必首丘兮，夫人孰能不反其真情？</p><p>故人疏而日忘兮，新人近而俞好。</p><p>莫能行于杳冥兮，孰能施于无报？</p><p>苦众人之皆然兮，乘回风而远游。</p><p>凌恒山其若陋兮，聊愉娱以忘忧。</p><p>悲虚言之无实兮，苦众口之铄金。</p><p>过故乡而一顾兮，泣歔欷而霑衿。</p><p>厌白玉以为面兮，怀琬琰以为心。</p><p>邪气入而感内兮，施玉色而外淫。</p><p>何青云之流澜兮，微霜降之蒙蒙。</p><p>徐风至而徘徊兮，疾风过之汤汤。</p><p>闻南籓乐而欲往兮，至会稽而且止。</p><p>见韩众而宿之兮，问天道之所在？</p><p>借浮云以送予兮，载雌霓而为旌。</p><p>驾青龙以驰骛兮，班衍衍之冥冥。</p><p>忽容容其安之兮，超慌忽其焉如？</p><p>苦众人之难信兮，愿离群而远举。</p><p>登峦山而远望兮，好桂树之冬荣。</p><p>观天火之炎炀兮，听大壑之波声。</p><p>引八维以自道兮，含沆瀣以长生。</p><p>居不乐以时思兮，食草木之秋实。</p><p>饮菌若之朝露兮，构桂木而为室。</p><p>杂橘柚以为囿兮，列新夷与椒桢。</p><p>鹍鹤孤而夜号兮，哀居者之诚贞。</p><p>哀命</p><p>哀时命之不合兮，伤楚国之多忧。</p><p>内怀情之洁白兮，遭乱世而离尤。</p><p>恶耿介之直行兮，世溷浊而不知。</p><p>何君臣之相失兮，上沅湘而分离。</p><p>测汨罗之湘水兮，知时固而不反。</p><p>伤离散之交乱兮，遂侧身而既远。</p><p>处玄舍之幽门兮，穴岩石而窟伏。</p><p>从水蛟而为徙兮，与神龙乎休息。</p><p>何山石之崭岩兮，灵魂屈而偃蹇。</p><p>含素水而蒙深兮，日眇眇而既远。</p><p>哀形体之离解兮，神罔两而无舍。</p><p>惟椒兰之不反兮，魂迷惑而不知路。</p><p>愿无过之设行兮，虽灭没之自乐。</p><p>痛楚国之流亡兮，哀灵修之过到。</p><p>固时俗之溷浊兮，志瞀迷而不知路。</p><p>念私门之正匠兮，遥涉江而远去。</p><p>念女媭之婵媛兮，涕泣流乎于悒。</p><p>我决死而不生兮，虽重追吾何及。</p><p>戏疾濑之素水兮，望高山之蹇产。</p><p>哀高丘之赤岸兮，遂没身而不反。</p><p>谬谏</p><p>怨灵修之浩荡兮，夫何执操之不固？</p><p>悲太山之为隍兮，孰江河之可涸？</p><p>愿承闲而效志兮，恐犯忌而干讳。</p><p>卒抚情以寂寞兮，然怊怅而自悲。</p><p>玉与石其同匮兮，贯鱼眼与珠玑。</p><p>驽骏杂而不分兮，服罢牛而骖骥。</p><p>年滔滔而自远兮，寿冉冉而愈衰。</p><p>心悇憛而烦冤兮，蹇超摇而无冀。</p><p>固时俗之工巧兮，灭规矩而改错。</p><p>郤骐骥而不乘兮，策驽骀而取路。</p><p>当世岂无骐骥兮，诚无王良之善驭。</p><p>见执辔者非其人兮，故驹跳而远去。</p><p>不量凿而正枘兮，恐矩矱之不同。</p><p>不论世而高举兮，恐操行之不调。</p><p>弧弓弛而不张兮，孰云知其所至？</p><p>无倾危之患难兮，焉知贤士之所死？</p><p>俗推佞而进富兮，节行张而不着。</p><p>贤良蔽而不群兮，朋曹比而党誉。</p><p>邪说饰而多曲兮，正法弧而不公。</p><p>直士隐而避匿兮，谗谀登乎明堂。</p><p>弃彭咸之娱乐兮，灭巧倕之绳墨。</p><p>菎蕗杂于黀蒸兮，机蓬矢以射革。</p><p>驾蹇驴而无策兮，又何路之能极？</p><p>以直针而为钓兮，又何鱼之能得？</p><p>伯牙之绝弦兮，无钟子期而听之。</p><p>和抱璞而泣血兮，安得良工而剖之？</p><p>同音者相和兮，同类者相似。</p><p>飞鸟号其群兮，鹿鸣求其友。</p><p>故叩宫而宫应兮，弹角而角动。</p><p>虎啸而谷风至兮，龙举而景云往。</p><p>音声之相和兮，言物类之相感也。</p><p>夫方圜之异形兮，势不可以相错。</p><p>列子隐身而穷处兮，世莫可以寄托。</p><p>众鸟皆有行列兮，凤独翔翔而无所薄。</p><p>经浊世而不得志兮，愿侧身岩穴而自托。</p><p>欲阖口而无言兮，尝被君之厚德。</p><p>独便悁而怀毒兮，愁郁郁之焉极？</p><p>念三年之积思兮，愿壹见而陈辞。</p><p>不及君而骋说兮，世孰可为明之？</p><p>身寝疾而日愁兮，情沉抑而不扬。</p><p>众人莫可与论道兮，悲精神之不通。</p><p>乱曰：</p><p>鸾皇孔凤日以远兮，畜凫驾鹅。</p><p>鸡鹜满堂坛兮，鼍黾游乎华池。</p><p>要褭奔亡兮，腾驾橐驼。</p><p>铅刀进御兮，遥弃太阿。</p><p>拔搴玄芝兮，列树芋荷。</p><p>橘柚萎枯兮，苦李旖旎。</p><p>甂瓯登于明堂兮，周鼎潜潜乎深渊。</p><p>自古而固然兮，吾又何怨乎今之人。</p><h1><strong>孤儿行</strong></h1><p>两汉：佚名</p><p>孤儿生，孤子遇生，命独当苦。</p><p>父母在时，乘坚车，驾驷马。</p><p>父母已去，兄嫂令我行贾。</p><p>南到九江，东到齐与鲁。</p><p>腊月来归，不敢自言苦。</p><p>头多虮虱，面目多尘土。</p><p>大兄言办饭，大嫂言视马。</p><p>上高堂，行取殿下堂。</p><p>孤儿泪下如雨。</p><p>使我朝行汲，暮得水来归。</p><p>手为错，足下无菲。</p><p>怆怆履霜，中多蒺藜。</p><p>拔断蒺藜肠肉中，怆欲悲。</p><p>泪下渫渫，清涕累累。</p><p>冬无复襦，夏无单衣。</p><p>居生不乐，不如早去，下从地下黄泉。</p><p>春气动，草萌芽。</p><p>三月蚕桑，六月收瓜。</p><p>将是瓜车，来到还家。</p><p>瓜车反复。助我者少，啖瓜者多。</p><p>愿还我蒂，兄与嫂严。</p><p>独且急归，当兴校计。</p><p>乱曰：里中一何𫍢𫍢，愿欲寄尺书，</p><p>将与地下父母，兄嫂难与久居。</p><h1><strong>信陵君窃符救赵</strong></h1><p>两汉：司马迁</p><p>魏公子无忌者，魏昭王少子，而魏安厘王异母弟也。昭王薨，安厘王即位，封公子为信陵君。</p><p>公子为人，仁而下士 ，士无贤不肖，皆谦而礼交之，不敢以其富贵骄士。士以此方数千里争往归之，致食客三千。当是时，诸侯以公子贤，多客，不敢加兵谋魏十余年。</p><p>魏有隐士曰侯嬴，年七十，家贫，为大梁夷门监者。公子闻之，往请，欲厚遗之。不肯受，曰：“臣修身洁行数十年，终不以监门困故而受公子财。”公子于是乃置酒，大会宾客。坐定，公子从车骑，虚左，自迎夷门侯生。侯生摄敝衣冠，直上载公子上坐，不让，欲以观公子。公子执辔愈恭。侯生又谓公子曰：“臣有客在市屠中，原枉车骑过之。”公子引车入市，侯生下，见其客朱亥，俾倪，故久立与其客语，微察公子，公子颜色愈和。当是时，魏将相宗室宾客满堂，待公子举酒；市人皆观公子执辔。从骑皆窃骂侯生。侯生视公子色终不变，乃谢客就车。至家，公子引侯生坐上坐，遍赞宾客，宾客皆惊。酒酣，公子起，为寿侯生前。侯生因谓公子曰：“今日嬴之为公子亦足矣！嬴乃夷门报关者也，而公子亲枉车骑自迎嬴，于众人广坐之中，不宜有所过，今公子故过之。嬴欲就公子之名，故久立公子车骑市中，过客，以观公子，公子愈恭。市人皆以嬴为小人，而以公子为长者，能下士也。</p><p>于是罢酒，侯生遂为上客。</p><p>侯生谓公子曰：“臣所过屠者朱亥，此子贤者，世莫能知，故隐屠间耳。”公子往，数请之，朱亥故不复谢。公子怪之。</p><p>魏安厘王二十年，秦昭王已破赵长平军，又进兵围邯郸)公。子姊为赵惠文王弟平原君夫人，数遗魏王及公子书，请救语魏。魏王使将军晋鄙将十万众救赵。秦王使使者告魏王曰：“吾攻赵，旦暮且下，而诸侯敢救赵者，已拔赵，必移兵先击之。”魏王恐，使人止晋鄙，留军壁邺，名为救赵，实持两端以观望。平原君使者冠盖相属于魏，让魏公子曰：“胜所以自附为婚姻者，以公子之高义，为能急人之困。今邯郸旦暮降秦而魏救不至，安在公子能急人之困也！且公子纵轻胜，弃之降秦，独不怜公子姊邪？”公子患之，数请魏王，及宾客辨士说王万端。魏王畏秦。终不听公子。</p><p>公子自度终不能得之于王，计不独生而令赵亡，乃请宾客，约车骑百余乘，欲以客往赴秦军，与赵俱死。行过夷门，见侯生，具告所以欲死秦军状。辞决而行，侯生曰：“公子勉之矣！老臣不能从。”公子行数里，心不快，曰：吾所以待侯生者备矣，天下莫不闻，今吾且死，而侯生曾无一言半辞送我，我岂有所失哉？”复引车还，问侯生。侯生笑曰：“臣故知公子之还也。”曰：“公子喜士，名闻天下。今有难，无他端，而欲赴秦军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。”公子再拜，因问。侯生乃屏人间语曰：“嬴闻晋鄙之兵符常在王卧内，而如姬最幸，出入王卧内，力能窃之。嬴闻如姬父为人所杀，如姬资之三年，自王以下，欲求报其父仇，莫能得。如姬为公子泣，公子使客斩其仇头，敬进如姬。如姬之欲为公子死，无所辞，顾未有路耳。公子诚一开口请如姬，如姬必许诺，则得虎符夺晋鄙军，北救赵而西却秦，此五霸之伐也。”公子从其计，请如姬。如姬果盗兵符与公子。</p><p>公子行，侯生曰：“将在外，主令有所不受，以便国家。公子即合符，而晋鄙不授公子兵，而复请之，事必危矣。臣客屠者朱亥可与俱，此人力士。晋鄙听，大善；不听，可使击之。于是公子泣生曰：“公子畏死邪？何泣也？”公子曰：“晋鄙嚄唶宿将，往恐不听，必当杀之，是以泣耳，岂畏死哉？”于是公子请朱亥。朱亥笑曰：“臣乃市井鼓刀屠者，而公子亲数存之，所以不报谢者，以为小礼无所用。今公子有急，此乃臣效命之秋也。”遂与公子俱。公子过谢侯生。侯生曰：“臣宜从，老不能，请数公子行日，以至晋鄙军之日北乡自刭，以送公子。”公子遂行。</p><p>至邺，矫魏王令代晋鄙。晋鄙合符，疑之，举手视公子曰：“今吾拥十万之众，屯于境上，国之重任。今单车来代之，何如哉？”欲无听。朱亥袖四十斤铁椎椎杀晋鄙。公子遂将晋鄙军。勒兵，下令军中曰：“父子俱在军中，父归。兄弟俱在军中，兄归。独子无兄弟，归养。”得选兵八万人，进兵击秦军。秦军解去，遂救邯郸，存赵。赵王及平原君自迎公子于界，平原君负栏矢为公子先引。赵王再拜曰：“自古贤人，未有及公子者也！”当此之时，平原君不敢自比于人。</p><p>公子与侯生决，至军，侯生果北乡自刭。</p><p>魏王怒公子之盗其兵符，矫杀晋鄙，公子亦自知也。已却秦存赵，使将将其军归魏，而公子独与客留赵。</p><h1><strong>古相思曲</strong></h1><p>两汉：佚名</p><p>君似明月我似雾，雾随月隐空留露。</p><p>君善抚琴我善舞，曲终人离心若堵。</p><p>只缘感君一回顾，使我思君朝与暮。</p><p>魂随君去终不悔, 绵绵相思为君苦。</p><p>相思苦，凭谁诉？遥遥不知君何处。</p><p>扶门切思君之嘱，登高望断天涯路。</p><p>十三与君初相识，王侯宅里弄丝竹。</p><p>只缘感君一回顾，使我思君朝与暮。</p><p>再见君时妾十五，且为君作霓裳舞。</p><p>可叹年华如朝露，何时衔泥巢君屋？</p><h1><strong>西都赋</strong></h1><p>两汉：班固</p><p>汉之西都，在于雍州，实曰长安。左据函谷、二崤之阻，表以太华、终南之山。右界褒斜、陇首之险，带以洪河、泾、渭之川。众流之隈，汧涌其西。华实之毛，则九州之上腴焉。防御之阻，则天地之隩区焉。是故横被六合，三成帝畿，周以龙兴，秦以虎视。及至大汉受命而都之也，仰悟东井之精，俯协《河图》之灵。奉春建策，留侯演成。天人合应，以发皇明，乃眷西顾，实惟作京。于是睎秦岭，睋北阜，挟酆灞，据龙首。图皇基于亿载，度宏规而大起。肇自高而终平，世增饰以崇丽。历十二之延祚，故穷泰而极侈。建金城而万雉，呀周池而成渊。披三条之广路，立十二之通门。内则街衢洞达，闾阎且千，九市开场，货别隧分。人不得顾，车不得旋，阗城溢郭，旁流百廛。红尘四合，烟云相连。于是既庶且富，娱乐无疆。都人士女，殊异乎五方。游士拟于公侯，列肆侈于姬姜。乡曲豪举，游侠之雄，节慕原、尝，名亚春、陵。连交合众，骋骛乎其中。</p><p>若乃观其四郊，浮游近县，则南望杜、霸，北眺五陵。名都对郭，邑居相承。英俊之域，绂冕所兴。冠盖如云，七相五公。与乎州郡之豪杰，五都之货殖，三选七迁，充奉陵邑。盖以强干弱枝，隆上都而观万国也。封畿之内，厥土千里，逴跞诸夏，兼其所有。其阳则崇山隐天，幽林穹谷，陆海珍藏，蓝田美玉。商、洛缘其隈，鄠、杜滨其足，源泉灌注，陂池交属。竹林果园，芳草甘木，郊野之富，号为近蜀。其阴则冠以九嵕，陪以甘泉，乃有灵宫起乎其中。秦汉之所极观，渊云之所颂叹，于是乎存焉。下有郑、白之沃，衣食之源。提封五万，疆埸绮分，沟塍刻镂，原隰龙鳞，决渠降雨，荷插成云。五谷垂颖，桑麻铺棻。东郊则有通沟大漕，溃渭洞河，泛舟山东，控引淮湖，与海通波。西郊则有上囿禁苑，林麓薮泽，陂池连乎蜀汉，缭以周墙，四百余里。离宫别馆，三十六所。神池灵沼，往往而在。其中乃有九真之麟，大宛之马，黄支之犀，条支之鸟。逾昆仑，越巨海，殊方异类，至于三万里。</p><p>其宫室也，体象乎天地，经纬乎阴阳。据坤灵之正位，仿太紫之圆方。树中天之华阙，丰冠山之朱堂。因瑰材而究奇，抗应龙之虹梁。列棼橑以布翼，荷栋桴而高骧。雕玉瑱以居楹，裁金壁以饰珰。发五色之渥彩，光焰朗以景彰。于是左墄右平，重轩三阶。闺房周通，门闼洞开。列钟虡于中庭，立金人于端闱。仍增崖而衡阈，临峻路而启扉。徇以离宫别寝，承以崇台闲馆，焕若列宿，紫宫是环。清凉、宣温、神仙、长年、金华、玉堂、白虎、麒麟，区宇若兹，不可殚论。增盘崔嵬，登降炤烂，殊形诡制，每各异观。乘茵步辇，惟所息宴。后宫则有掖庭、椒房，后妃之室。合欢、增城、安处、常宁、茝若、椒风、披香、发越、兰林、蕙草、鸳鸾、飞翔之列，昭阳特盛，隆乎孝成。屋不呈材，墙不露形。裛以藻绣，络以纶连。随侯明月，错落其间。金釭衔璧，是为列钱。翡翠火齐，流耀含英。悬黎垂棘，夜光在焉。于是玄墀扣砌，玉阶彤庭，碝磩彩致，琳珉青荧，珊瑚碧树，周阿而生。红罗飒𫄥，绮组缤纷。精曜华烛，俯仰如神。后宫之号，十有四位。窈窕繁华，更盛迭贵。处乎斯列者，盖以百数。左右庭中，朝堂百寮之位，萧曹魏邴，谋谟乎其上。佐命则垂统，辅翼则成化。流大汉之恺悌，荡亡秦之毒螫。故令斯人扬乐和之声，作画一之歌。功德着乎祖宗，膏泽洽乎黎庶。又有天禄、石渠，典籍之府。命夫谆诲故老，名儒师傅，讲论乎《六艺》，稽合乎同异。又有承明、金马、著作之庭。大雅宏达，于兹为群。元元本本，殚见洽闻。启发篇章，校理秘文。周以钩陈之位，卫以严更之署，总礼官之甲科，群百郡之廉孝。虎贲赘衣，阉尹阍寺。陛戟百重，各有典司。</p><p>周庐千列，徼道绮错。辇路经营，修除飞阁。自未央而连桂宫，北弥明光而亘长乐。凌隥道而超西墉，掍建章而连外属。设璧门之凤阙，上觚棱而栖金爵。内则别风之嶕峣，眇丽巧而耸擢，张千门而立万户，顺阴阳以开阖。尔乃正殿崔嵬，层构厥高，临乎未央。经骀汤而出馺娑，洞枍诣以与天梁。上反宇以盖戴，激日景而纳光。神明郁其特起，遂偃蹇而上跻。轶云雨于太半，虹霓回带于棼楣。虽轻迅与僄狡，犹愕眙而不能阶。攀井干而未半，目眴转而意迷，舍棂槛而却倚，若颠坠而复稽，魂怳怳以失度，巡回途而下低，既惩惧于登望，降周流以彷徨。步甬道以萦纡，又杳窱而不见阳。排飞闼而上出，若游目于天表，似无依而洋洋。前唐中而后太液，览沧海之汤汤。扬波涛于碣石，激神岳之𡺃𡺃。滥瀛洲与方壶，蓬莱起乎中央。于是灵草冬荣，神木丛生。岩峻崷崪，金石峥嵘。抗仙掌以承露，擢双立之金茎，轶埃壒之混浊，鲜颢气之清英。骋文成之丕诞，驰五利之所刑。庶松乔之群类，时游从乎斯庭。实列仙之攸馆，非吾人之所宁。</p><p>尔乃盛娱游之壮观，奋泰武乎上囿。因兹以威戎夸狄，耀威灵而讲武事。命荆州使起鸟、诏梁野而驱兽。毛群内阗，飞羽上覆，接翼侧足，集禁林而屯聚。水衡虞人，修其营表。种别群分，部曲有署。罘网连纮，笼山络野。列卒周匝，星罗云布。于是乘銮舆，备法驾，帅群臣，披飞廉，入苑门。遂绕酆鄗，历上兰。六师发逐，百兽骇殚，震震爚爚，雷奔电激，草木涂地，山渊反复。蹂躏其十二三，乃拗怒而少息。尔乃期门佽飞，列刃钻鍭，要趹追踪。鸟惊触丝，兽骇值锋。机不虚掎，弦不再控。矢不单杀，中必叠双。飑飑纷纷，矰缴相缠。风毛雨血，洒野蔽天。平原赤，勇士厉。猿狖失木，豺狼慑窜。尔乃移师趋险，并蹈潜秽。穷虎奔突，狂兕触蹶。许少施巧，秦成力折。掎僄狡，扼猛噬。脱角挫脰，徒搏独杀。挟师豹，拖熊螭。曳犀牦，顿象罴。超洞壑，越峻崖。蹶崭岩，巨石隤。松柏仆，丛林摧。草木无余，禽兽殄夷。</p><p>于是天子乃登属玉之馆，历长杨之榭。览山川之体势，观三军之杀获。原野萧条，目极四裔。禽相镇压，兽相枕藉。然后收禽会众，论功赐胙。陈轻骑以行炰，腾酒车以斟酌。割鲜野食，举烽命釂。飨赐毕，劳逸齐，大辂鸣銮，容与徘徊。集乎豫章之宇，临乎昆明之池。左牵牛而右织女，似云汉之无涯。茂树荫蔚，芳草被堤。兰茝发色，晔晔猗猗。若摛锦布绣，烛燿乎其陂。鸟则玄鹤白鹭，黄鹄䴔鹳，鸧鸹鸨鶂，凫鹥鸿雁。朝发河海，夕宿江汉。沉浮往来，云集雾散。于是后宫乘輚辂，登龙舟。张凤盖，建华旗。祛黼帷，镜清流。靡微风，澹淡浮。棹女讴，鼓吹震，声激越，謍厉天，鸟群翔，鱼窥渊。招白鹇，下双鹄。揄文竿，出比目。抚鸿罿，御矰缴，方舟并骛，俯仰极乐。遂乃风举云摇，浮游溥览。前乘秦岭，后越九嵕，东薄河华，西涉岐雍。宫馆所历，百有余区。行所朝夕，储不改供。礼上下而接山川，究休佑之所用。采游童之欢谣，第从臣之嘉颂。于斯之时，都都相望，邑邑相属。国藉十世之基，家承百年之业，士食旧德之名氏，农服先畴之畎亩，商循族世之所鬻，工用高曾之规矩。粲乎隐隐，各得其所。</p><p>若臣者徒观迹于旧墟，闻之乎故老，十分而未得其一端，故不能遍举也。</p><h1><strong>天马二首·其一</strong></h1><p>两汉：刘彻</p><p>太一况，天马下，沾赤汗，沫流赭。</p><p>志俶傥，精权奇，𥬞浮云，晻上驰。</p><p>体容与，迣万里，今安匹，龙为友。</p><h1><strong>文帝议佐百姓诏</strong></h1><p>两汉：刘恒</p><p>间者数年比不登，又有水旱疾疫之灾，朕甚忧之。愚而不明，未达其咎。意者朕之政有所失、而行有过与？乃天道有不顺、地利或不得、人事多失和、鬼神废不享与？何以致此？将百官之奉养或费、无用之事或多与？何其民食之寡乏也？</p><p>夫度田非益寡，而计民未加益，以口量地，其于古犹有余，而食之甚不足者，其咎安在？无乃百姓之从事于末、以害农者蕃、为酒醪以靡谷者多、六畜之食焉者众与？细大之义，吾未能得其中。其与丞相、列侯、吏二千石、博土议之，有可以佐百姓者，率意远思，无有所隐。</p><h1><strong>匈奴歌</strong></h1><p>两汉：佚名</p><p>失我焉支山，令我妇女无颜色。</p><p>失我祁连山，使我六畜不蕃息。</p><h1><strong>130.魏公子列传</strong></h1><p>两汉：司马迁</p><p>魏公子无忌者，魏昭王少子而魏安厘王异母弟也。昭王薨，安厘王即位，封公子为信陵君。是时范睢亡魏相秦，以怨魏齐故，秦兵围大梁，破魏华阳下军，走芒卯。魏王及公子患之。公子为人仁而下士，士无贤不肖皆谦而礼交之，不敢以其富贵骄士。士以此方数千里争往归之，致食客三千人。当是时，诸侯以公子贤，多客，不敢加兵谋魏十余年。</p><p>公子与魏王博，而北境传举烽，言“赵寇至，且入界”。魏王释博，欲召大臣谋。公子止王曰：“赵王田猎耳，非为寇也。”复博如故。王恐，心不在博。居顷，复从北方来传言曰：“赵王猎耳，非为寇也。”魏王大惊，曰：“公子何以知之？”公子曰：“臣之客有能深得赵王阴事者，赵王所为，客辄以报臣，臣以此知之。”是后魏王畏公子之贤能，不敢任公子以国政。魏有隐士曰侯嬴，年七十，家贫，为大梁夷门监者。公子闻之，往请，欲厚遗之。不肯受，曰：“臣修身洁行数十年，终不以监门困故而受公子财。”公子于是乃置酒大会宾客。坐定，公子从车骑，虚左，自迎夷门侯生。侯生摄敝衣冠，直上载公子上坐，不让，欲以观公子。公子执辔愈恭。侯生又谓公子曰：“臣有客在市屠中，愿枉车骑过之。”公子引车入巿，侯生下见其客朱亥，俾倪，故久立与其客语，微察公子。公子颜色愈和。当是时，魏将相宗室宾客满堂，待公子举酒。巿人皆观公子执辔。从骑皆窃骂侯生。侯生视公子色终不变，乃谢客就车。至家，公子引侯生坐上坐，遍赞宾客，宾客皆惊。酒酣，公子起，为寿侯生前。</p><p>侯生因谓公子曰：“今日嬴之为公子亦足矣。嬴乃夷门抱关者也，而公子亲枉车骑，自迎嬴于众人广坐之中，不宜有所过，今公子故过之。然嬴欲就公子之名，故久立公子车骑巿中，过客以观公子，公子愈恭。巿人皆以嬴为小人，而以公子为长者能下士也。”于是罢酒，侯生遂为上客。侯生谓公子曰：“臣所过屠者朱亥，此子贤者，世莫能知，故隐屠间耳。”公子往数请之，朱亥故不复谢，公子怪之。</p><p>魏安厘王二十年，秦昭王已破赵长平军，又进兵围邯郸。公子姊为赵惠文王弟平原君夫人，数遗魏王及公子书，请救于魏。魏王使将军晋鄙将十万众救赵。秦王使使者告魏王曰：“吾攻赵旦暮且下，而诸侯敢救者，已拔赵，必移兵先击之。”魏王恐，使人止晋鄙，留军壁邺，名为救赵，实持两端以观望。平原君使者冠盖相属于魏，让魏公子曰：“胜所以自附为婚姻者，以公子之高义，为能急人之困。今邯郸旦暮降秦而魏救不至，安在公子能急人之困也！且公子纵轻胜，弃之降秦，独不怜公子姊邪？”公子患之，数请魏王，及宾客辩士说王万端。魏王畏秦，终不听公子。公子自度终不能得之于王，计不独生而令赵亡，乃请宾客，约车骑百余乘，欲以客往赴秦军，与赵俱死。</p><p>行过夷门，见侯生，具告所以欲死秦军状。辞决而行，侯生曰：“公子勉之矣，老臣不能从。”公子行数里，心不快，曰：“吾所以待侯生者备矣，天下莫不闻，今吾且死而侯生曾无一言半辞送我，我岂有所失哉？”复引车还，问侯生。侯生笑曰：“臣固知公子之还也。”曰：“公子喜士，名闻天下。今有难，无他端而欲赴秦军，譬若以肉投馁虎，何功之有哉？尚安事客？然公子遇臣厚，公子往而臣不送，以是知公子恨之复返也。”公子再拜，因问。侯生乃屏人间语，曰：“嬴闻晋鄙之兵符常在王卧内，而如姬最幸，出入王卧内，力能窃之。嬴闻如姬父为人所杀，如姬资之三年，自王以下欲求报其父仇，莫能得。如姬为公子泣，公子使客斩其仇头，敬进如姬。如姬之欲为公子死，无所辞，顾未有路耳。公子诚一开口请如姬，如姬必许诺，则得虎符夺晋鄙军，北救赵而西却秦，此五霸之伐也。”公子从其计，请如姬。如姬果盗晋鄙兵符与公子。公子行，侯生曰：“将在外，主令有所不受，以便国家。公子即合符，而晋鄙不授公子兵而复请之，事必危矣。臣客屠者朱亥可与俱，此人力士。晋鄙听，大善；不听，可使击之。”于是公子泣。侯生曰：“公子畏死邪？何泣也？”公子曰：“晋鄙嚄唶宿将，往恐不听，必当杀之，是以泣耳，岂畏死哉？”于是公子请朱亥。朱亥笑曰：“臣乃市井鼓刀屠者，而公子亲数存之，所以不报谢者，以为小礼无所用。今公子有急，此乃臣效命之秋也。”遂与公子俱。公子过谢侯生。侯生曰：“臣宜从，老不能。请数公子行日，以至晋鄙军之日，北乡自刭，以送公子。”公子遂行。</p><p>至邺，矫魏王令代晋鄙。晋鄙合符，疑之，举手视公子曰：“今吾拥十万之众，屯于境上，国之重任，今单车来代之，何如哉？”欲无听。朱亥袖四十斤铁椎，椎杀晋鄙，公子遂将晋鄙军。勒兵下令军中曰：“父子俱在军中，父归；兄弟俱在军中，兄归；独子无兄弟，归养。”得选兵八万人，进兵击秦军。秦军解去，遂救邯郸，存赵。赵王及平原君自迎公子于界，平原君负韊矢为公子先引。赵王再拜曰：“自古贤人未有及公子者也。”当此之时，平原君不敢自比于人。公子与侯生决，至军，侯生果北乡自刭。</p><p>魏王怒公子之盗其兵符，矫杀晋鄙，公子亦自知也。已却秦存赵，使将将其军归魏，而公子独与客留赵。赵孝成王德公子之矫夺晋鄙兵而存赵，乃与平原君计，以五城封公子。公子闻之，意骄矜而有自功之色。客有说公子曰：“物有不可忘，或有不可不忘。夫人有德于公子，公子不可忘也；公子有德于人，愿公子忘之也。且矫魏王令，夺晋鄙兵以救赵，于赵则有功矣，于魏则未为忠臣也。公子乃自骄而功之，窃为公子不取也。”于是公子立自责，似若无所容者。赵王埽除自迎，执主人之礼，引公子就西阶。公子侧行辞让，从东阶上。自言罪过，以负于魏，无功于赵。赵王侍酒至暮，口不忍献五城，以公子退让也。公子竟留赵。赵王以鄗为公子汤沐邑，魏亦复以信陵奉公子。公子留赵。公子闻赵有处士毛公藏于博徒，薛公藏于卖浆家，公子欲见两人，两人自匿不肯见公子。公子闻所在，乃间步往从此两人游，甚欢。平原君闻之，谓其夫人曰：“始吾闻夫人弟公子天下无双，今吾闻之，乃妄从博徒卖浆者游，公子妄人耳。”夫人以告公子。公子乃谢夫人去，曰：“始吾闻平原君贤，故负魏王而救赵，以称平原君。平原君之游，徒豪举耳，不求士也。无忌自在大梁时，常闻此两人贤，至赵，恐不得见。以无忌从之游，尚恐其不我欲也，今平原君乃以为羞，其不足从游。”乃装为去。夫人具以语平原君。平原君乃免冠谢，固留公子。平原君门下闻之，半去平原君归公子，天下士复往归公子，公子倾平原君客。公子留赵十年不归。秦闻公子在赵，日夜出兵东伐魏。魏王患之，使使往请公子。公子恐其怒之，乃诫门下：“有敢为魏王使通者，死。”宾客皆背魏之赵，莫敢劝公子归。毛公、薛公两人往见公子曰：“公子所以重于赵，名闻诸侯者，徒以有魏也。今秦攻魏，魏急而公子不恤，使秦破大梁而夷先王之宗庙，公子当何面目立天下乎？”语未及卒，公子立变色，告车趣驾归救魏。魏王见公子，相与泣，而以上将军印授公子，公子遂将。魏安厘王三十年，公子使使遍告诸侯。诸侯闻公子将，各遣将将兵救魏。公子率五国之兵破秦军于河外，走蒙骜。遂乘胜逐秦军至函谷关，抑秦兵，秦兵不敢出。当是时，公子威振天下，诸侯之客进兵法，公子皆名之，故世俗称魏公子兵法。秦王患之，乃行金万斤于魏，求晋鄙客，令毁公子于魏王曰：“公子亡在外十年矣，今为魏将，诸侯将皆属，诸侯徒闻魏公子，不闻魏王。公子亦欲因此时定南面而王，诸侯畏公子之威，方欲共立之。”秦数使反间，伪贺公子得立为魏王未也。魏王日闻其毁，不能不信，后果使人代公子将。公子自知再以毁废，乃谢病不朝，与宾客为长夜饮，饮醇酒，多近妇女。日夜为乐饮者四岁，竟病酒而卒。其岁，魏安厘王亦薨。秦闻公子死，使蒙骜攻魏，拔二十城，初置东郡。其后秦稍蚕食魏，十八岁而虏魏王，屠大梁。</p><p>高祖始微少时，数闻公子贤。及即天子位，每过大梁，常祠公子。高祖十二年，从击黥布还，为公子置守冢五家，世世岁以四时奉祠公子。</p><p>太史公曰：吾过大梁之墟，求问其所谓夷门。夷门者，城之东门也。天下诸公子亦有喜士者矣，然信陵君之接岩穴隐者，不耻下交，有以也。名冠诸侯，不虚耳。高祖每过之而令民奉祠不绝也。</p><div class=pgc-img><img alt=汉朝诗文390篇大全集（101—150篇） onerror=errorimg.call(this); src=http://p3.pstatp.com/large/pgc-image/6d01a0b5c22a424db25aef54b3d4dbaa></div><h1><strong>131.思玄赋</strong></h1><p>两汉：张衡</p><p>衡常思图身之事，以为吉凶倚伏，幽微难明，乃作《思玄赋》，以宣寄情志。其辞曰：</p><p>仰先哲之玄训兮，虽弥高其弗违。匪仁里其焉宅兮，匪义迹其焉追？潜服膺以永靓兮，绵日月而不衰。伊中情之信修兮，慕古人之贞节。竦余身而顺止兮，遵绳墨而不跌。志团团以应悬兮，诚心固其如结。旌性行以制佩兮，佩夜光与琼枝。𫄹幽兰之秋华兮，又缀之以江离。美襞积以酷裂兮，允尘邈而难亏。既姱丽而鲜双兮，非是时之攸珍。奋余荣而莫见兮，播余香而莫闻。幽独守此仄陋兮，敢怠遑而舍勤？幸二八之遌虞兮，喜傅说之生殷。尚前良之遗风兮，恫后辰而无及。何孤行之茕茕兮，孑不群而介立。感鸾鹥之特栖兮，悲淑人之稀合。</p><p>彼无合其何伤兮，患众伪之冒真。旦获讟于群弟兮，启金縢而乃信。览烝民之多僻兮，畏立辟以危身。曾烦毒以迷或兮，羌孰可与言己？私湛忧而深怀兮，思缤纷而不理。愿竭力以守义兮，虽贫穷而不改。执雕虎而试象兮，阽焦原而跟止。庶斯奉以周旋兮，要既死而后已。俗迁渝而事化兮，泯规矩之圜方。珍萧艾于重笥兮，谓蕙芷之不香。斥西施而弗御兮，羁要袅以服箱。行陂僻而获志兮，循法度而离殃。惟天地之无穷兮，何遭遇之无常！不抑操而苟容兮，譬临河而无航。欲巧笑以干媚兮，非余心之所尝。袭温恭之黻衣兮，披礼义之绣裳。辫贞亮以为鞶兮，艺技艺以为珩。昭彩藻与雕琢兮，璜声远而弥长。淹栖迟以恣欲兮，燿灵忽其西藏。恃己知而华予兮，𫛸鴂鸣而不芳。冀一年之三秀兮，遒白露之为霜。时亶亶而代序兮，畴可与乎比伉？咨妒嫮之难并兮，想依韩以流亡。恐渐冉而无成兮，留则蔽而不章。</p><p>心犹与而狐疑兮，即岐阯而摅情。文君为我端蓍兮，利飞遁以保名。历众山以周流兮，翼迅风以扬声。二女感于崇岳兮，或冰折而不营。天盖高而为泽兮，谁云路之不平！勔自强而不息兮，蹈玉阶之峣峥。惧筮氏之长短兮，钻东龟以观祯。遇九皋之介鸟兮，怨素意之不逞。游尘外而瞥天兮，据冥翳而哀鸣。雕鹗竞于贪婪兮，我修絮以益荣。子有故于玄鸟兮，归母氏而后宁。</p><p>占既吉而无悔兮，简元辰而俶装。旦余沐于清原兮，晞余发于朝阳。漱飞泉之沥液兮，咀石菌之流英。翾鸟举而鱼跃兮，将往走乎八荒。过少皥之穷野兮，问三丘乎勾芒。何道真之淳粹兮，去秽累而票轻。登蓬莱而容与兮，鳌虽抃而不倾。留瀛洲而采芝兮，聊且以乎长生。凭归云而遐逝兮，夕余宿乎扶桑。噏青岑之玉醴兮，餐沆瀣以为粮。发昔梦于木禾兮，谷昆仑之高冈。</p><p>朝吾行于汤谷兮，从伯禹于稽山。集群神之执玉兮，疾防风之食言。指长沙以邪径兮，存重华乎南邻。哀二妃之未从兮，翩傧处彼湘濒。流目覜夫衡阿兮，睹有黎之圮坟。痛火正之无怀兮，托山陂以孤魂。愁蔚蔚以慕远兮，越卬州而愉敖。跻日中于昆吾兮，憩炎天之所陶。扬芒熛而绛天兮，水泫沄而涌涛。温风翕其增热兮，惄郁邑其难聊。</p><p>顝羁旅而无友兮，余安能乎留兹？顾金天而叹息兮，吾欲往乎西嬉。前祝融使举麾兮，𫄥朱鸟以承旗。躔建木于广都兮，拓若华而踌躇。超轩辕于西海兮，跨汪氏之龙鱼。闻此国之千岁兮，曾焉足以娱余？</p><p>思九土之殊风兮，从蓐收而遂徂。欻神化而蝉蜕兮，朋精粹而为徒。蹶白门而东驰兮，云台行乎中野。乱弱水之潺湲兮，逗华阴之湍渚。号冯夷俾清津兮，棹龙舟以济予。会帝轩之未归兮，怅相佯而延伫。呬河林之蓁蓁兮，伟《关雎》之戒女。黄灵詹而访命兮，摎天道其焉如。曰：“近信而远疑兮，六籍阙而不书。神逵昧其难覆兮，畴克谟而从诸？牛哀病而成虎兮，虽逢昆其必噬。鳖令殪而尸亡兮，取蜀禅而引世。死生错而不齐兮，虽司命其不晰。窦号行于代路兮，后膺祚而繁庑。王肆侈于汉廷兮，卒衔恤而绝绪。尉尨眉而郎潜兮，逮三叶而遘武。董弱冠而司衮兮，设王隧而弗处。夫吉凶之相仍兮，恒反侧而靡所。穆负天以悦牛兮，竖乱叔而幽主。文断祛而忌伯兮，阉谒贼而宁后。通人暗于好恶兮，岂爱惑之能剖？嬴擿谶而戒胡兮，备诸外而发内。或辇贿而违车兮，孕行产而为对。慎灶显于言天兮，占水火而妄谇。梁叟患夫黎丘兮，丁厥子而事刃。亲所睇而弗识兮，矧（shěn）幽冥之可信。毋绵挛以涬己兮，思百忧以自疢。彼天监之孔明兮，用棐忱而佑仁。汤蠲体以祷祈兮，蒙厖褫以拯人。景三虑以营国兮，荧惑次于它辰。魏颗亮以从理兮，鬼亢回以敝秦。咎繇迈而种德兮，树德懋于英六。桑末寄夫根生兮，卉既凋而己毓。有无言而不雠兮，又何往而不复？盍远迹以飞声兮，孰谓时之可蓄？</p><p>仰矫首以遥望兮，魂僘惘而无畴。逼区中之隘陋兮，将北度而宣游。行积冰之硙硙兮，清泉冱而不流。寒风凄而永至兮，拂穹岫之骚骚。玄武缩于壳中兮，螣蛇蜿而自纠。鱼矜鳞而并凌兮，鸟登木而失条。坐太阴之屏室兮，慨含欷而增愁。怨高阳之相寓兮，仙颛顼之宅幽。庸织络于四裔兮，斯与彼其何瘳？望寒门之绝垠兮，纵余绁乎不周。迅飙㴋其媵我兮，骛翩飘而不禁。越谽谺之洞穴兮，标通渊之碄碄。经重阴乎寂漠兮，愍坟羊之潜深。</p><p>追慌忽于地底兮，轶无形而上浮。出右密之暗野兮，不识蹊之所由。速烛龙令执炬兮，过钟山而中休。瞰瑶谿之赤岸兮，吊祖江之见刘。聘王母于银台兮，羞玉芝以疗饥。戴胜慭其既欢兮，又诮余之行迟。载太华之玉女兮，召洛浦之宓妃。咸姣丽以蛊媚兮，增嫮眼而蛾眉。舒妙婧之纤腰兮，扬杂错之袿徽。离朱唇而微笑兮，颜的砾以遗光。献环琨与玙缡兮，申厥好以玄黄。虽色艳而赂美兮，志浩荡而不嘉。双材悲于不纳兮，并咏诗而清歌。歌曰：“天地烟煴，百卉含葩。鸣鹤交颈，雎鸠相和。处子怀春，精魂回移。如何淑明，忘我实多。”</p><p>将答赋而不暇兮，爰整驾而亟行。瞻昆仑之巍巍兮，临萦河之洋洋。伏灵龟以负坻兮，亘螭龙之飞梁。登阆风之曾城兮，搆不死而为床。屑瑶蕊以为糇兮，斞（原字为“奭”+“斗”）白水以为浆。抨巫咸以占梦兮，乃贞吉之元符。滋令德于正中兮，合嘉禾以为敷。既垂颖而顾本兮，尔要思乎故居。安和静而随时兮，姑纯懿之所庐。</p><p>戒庶寮以夙会兮，佥恭职而并迓。丰隆軯其震霆兮，列缺晔其照夜。云师蘧以交集兮，涷雨沛其洒涂。轙雕舆而树葩兮，扰应龙以服辂。百神森其备从兮，屯骑罗而星布。振余袂而就车兮，修剑揭以低昂。冠咢咢其映盖兮，佩綝𫄥以辉煌。仆伕俨其正策兮，八乘摅而超骧。氛旄溶以天旋兮，蜺旌飘而飞扬。抚𫐉轵而还睨兮，心灼药其如汤。羡上都之赫戏兮，何迷故而不忘。左青雕以健芝兮，右素威以司钲。前长离使拂羽兮，委水衡乎玄冥。属箕伯以函风兮，澄淟涊而为清。曳云旗之离离兮，鸣玉鸾之嘤嘤。涉清霄而升遐兮，浮蔑蒙而上征。纷翼翼以徐戾兮，焱回回其扬灵。叫帝阍使辟扉兮，觌天皇于琼宫。聆《广乐》之九奏兮，展泄泄以肜肜。考理乱于律钧兮，意建始而思终。惟盘逸之无斁兮，惧乐往而哀来。素抚弦而余音兮，大容吟曰念哉。既防溢而静志兮，迨我暇以翱翔。出紫宫之肃肃兮，集太微之阆阆。命王良掌策驷兮，逾高阁之锵锵。建罔车之幕幕兮，猎青林之芒芒。弯威弧之拨剌兮，射嶓冢之封狼。观壁垒于北落兮，伐河鼓之磅硠。乘天潢之泛泛兮，浮云汉之汤汤。倚招摇、摄提以低回剹流兮，察二纪、五纬之绸缪遹皇。偃蹇夭矫娩以连卷兮，杂沓丛顇飒以方骧。戫汨飂泪沛以罔象兮，烂漫丽靡藐以迭逿。凌惊雷之砊磕兮，弄狂电之淫裔。逾厖澒于宕冥兮，贯倒景而高厉。廓荡荡其无涯兮，乃今穷乎天外。据开阳而𫖯盼兮，临旧乡之暗蔼。</p><p>悲离居之劳心兮，情悁悁而思归。魂眷眷而屡顾兮，马倚辀而徘徊。虽遨游以偷乐兮，岂愁慕之可怀？出阊阖兮降天涂，乘飙忽兮驰虚无。云霏霏兮绕余轮，风眇眇兮震余旟。缤联翩兮纷暗暧，倏眩眃兮反常闾。</p><p>收畴昔之逸豫兮，卷淫放之遐心。修初服之娑娑兮，长余佩之参参。文章焕以粲烂兮，美纷纭以从风。御六艺之珍驾兮，游道德之平林。结典籍而为罟兮，驱儒墨而为禽。玩阴阳之变化兮，咏《雅》《颂》之徽音。嘉曾氏之《归耕》兮，慕历陵之钦崟。共夙昔而不贰兮，固终始之所服也。夕惕若厉以省諐兮，惧余身之未勅也。苟中情之端直兮，莫吾知而不恧。墨无为以凝志兮，与仁义乎消摇。不出户而知天下兮，何必历远以劬劳！</p><p>系曰：</p><p>天长地久岁不留，俟河之清只怀忧。</p><p>愿得远度以自娱，上下无常穷六区。</p><p>超逾腾跃绝世俗，飘飖神举逞所欲。</p><p>天不可阶仙夫希，《柏舟》悄悄吝不飞。</p><p>松乔高跱孰能离，结精远游使心携。</p><p>回志朅来从玄諆，获我所求夫何思！</p><h1><strong>蒿里</strong></h1><p>两汉：佚名</p><p>蒿里谁家地，聚敛魂魄无贤愚。</p><p>鬼伯一何相催促，人命不得稍踟蹰。</p><h1><strong>九怀</strong></h1><p>两汉：王褒</p><p>匡机</p><p>极运兮不中，来将屈兮困穷。</p><p>余深愍兮惨怛，愿一列兮无从。</p><p>乘日月兮上征，顾游心兮鄗酆。</p><p>弥览兮九隅，彷徨兮兰宫。</p><p>芷闾兮药房，奋摇兮众芳。</p><p>菌阁兮蕙楼，观道兮从横。</p><p>宝金兮委积，美玉兮盈堂。</p><p>桂水兮潺湲，扬流兮洋洋。</p><p>蓍蔡兮踊跃，孔鹤兮回翔。</p><p>抚槛兮远望，念君兮不忘。</p><p>怫郁兮莫陈，永怀兮内伤。</p><p>通路</p><p>天门兮墬户，孰由兮贤者？</p><p>无正兮溷厕，怀德兮何睹？</p><p>假寐兮愍斯，谁可与兮寤语？</p><p>痛凤兮远逝，畜𫛩兮近处。</p><p>鲸鱏兮幽潜，从虾兮游陼。</p><p>乘虬兮登阳，载象兮上行。</p><p>朝发兮葱岭，夕至兮明光。</p><p>北饮兮飞泉，南采兮芝英。</p><p>宣游兮列宿，顺极兮彷徉。</p><p>红采兮骍衣，翠缥兮为裳。</p><p>舒佩兮綝𫄥，竦余剑兮干将。</p><p>腾蛇兮后从，飞駏兮步旁。</p><p>微观兮玄圃，览察兮瑶光。</p><p>启匮兮探䇲，悲命兮相当。</p><p>纫蕙兮永辞，将离兮所思。</p><p>浮云兮容与，道余兮何之？</p><p>远望兮仟眠，闻雷兮阗阗。</p><p>阴忧兮感余，惆怅兮自怜。</p><p>危俊</p><p>林不容兮鸣蜩，余何留兮中州？</p><p>陶嘉月兮总驾，搴玉英兮自修。</p><p>结荣茝兮逶逝，将去烝兮远游。</p><p>径岱土兮魏阙，历九曲兮牵牛。</p><p>聊假日兮相佯，遗光燿兮周流。</p><p>望太一兮淹息，纡余辔兮自休。</p><p>晞白日兮皎皎，弥远路兮悠悠。</p><p>顾列孛兮缥缥，观幽云兮陈浮。</p><p>巨宝迁兮砏磤，雉咸雊兮相求。</p><p>泱莽莽兮究志，惧吾心兮㤽㤽。</p><p>步余马兮飞柱，览可与兮匹俦。</p><p>卒莫有兮纤介，永余思兮怞怞。</p><p>昭世</p><p>世溷兮冥昏，违君兮归真。</p><p>乘龙兮偃蹇，高回翔兮上臻。</p><p>袭英衣兮缇[纟习]，披华裳兮芳芬。</p><p>登羊角兮扶舆，浮云漠兮自娱。</p><p>握神精兮雍容，与神人兮相胥。</p><p>流星坠兮成雨，进瞵盼兮上丘墟。</p><p>览旧邦兮滃郁，余安能兮久居。</p><p>志怀逝兮心懰栗，纡余辔兮踌躇。</p><p>闻素女兮微歌，听王后兮吹竽。</p><p>魂凄怆兮感哀，肠回回兮盘纡。</p><p>抚余佩兮缤纷，高太息兮自怜。</p><p>使祝融兮先行，令昭明兮开门。</p><p>驰六蛟兮上征，竦余驾兮入冥。</p><p>历九州兮索合，谁可与兮终生。</p><p>忽反顾兮西囿，睹轸丘兮崎倾。</p><p>横垂涕兮泫流，悲余后兮失灵。</p><p>尊嘉</p><p>季春兮阳阳，列草兮成行。</p><p>余悲兮兰生，委积兮从横。</p><p>江离兮遗捐，辛夷兮挤臧。</p><p>伊思兮往古，亦多兮遭殃。</p><p>伍胥兮浮江，屈子兮沉湘。</p><p>运余兮念兹，心内兮怀伤。</p><p>望淮兮沛沛，滨流兮则逝。</p><p>榜舫兮下流，东注兮磕磕。</p><p>蛟龙兮导引，文鱼兮上濑。</p><p>抽蒲兮陈坐，援芙蕖兮为盖。</p><p>水跃兮余旌，继以兮微蔡。</p><p>云旗兮电骛，倏忽兮容裔。</p><p>河伯兮开门，迎余兮欢欣。</p><p>顾念兮旧都，怀恨兮艰难。</p><p>窃哀兮浮萍，泛淫兮无根。</p><p>蓄英</p><p>秋风兮萧萧，舒芳兮振条。</p><p>微霜兮眇眇，病殀兮鸣蜩。</p><p>玄鸟兮辞归，飞翔兮灵丘。</p><p>望谿谷兮滃郁，熊罴兮呴嗥。</p><p>唐虞兮不存，何故兮久留？</p><p>临渊兮汪洋，顾林兮忽荒。</p><p>修余兮袿衣，骑霓兮南上。</p><p>乘云兮回回，亹亹兮自强。</p><p>将息兮兰皋，失志兮悠悠。</p><p>蒶蕴兮霉黧，思君兮无聊。</p><p>身去兮意存，怆恨兮怀愁。</p><p>思忠</p><p>登九灵兮游神，静女歌兮微晨。</p><p>悲皇丘兮积葛，众体错兮交纷。</p><p>贞枝抑兮枯槁，枉车登兮庆云。</p><p>感余志兮惨栗，心怆怆兮自怜。</p><p>驾玄螭兮北征，向吾路兮葱岭。</p><p>连五宿兮建旄，扬氛气兮为旌。</p><p>历广漠兮驰骛，览中国兮冥冥。</p><p>玄武步兮水母，与吾期兮南荣。</p><p>登华盖兮乘阳，聊逍遥兮播光。</p><p>抽库娄兮酌醴，援瓟瓜兮接粮。</p><p>毕休息兮远逝，发玉轫兮西行。</p><p>惟时俗兮疾正，弗可久兮此方。</p><p>寤辟摽兮永思，心怫郁兮内伤。</p><p>陶壅</p><p>览杳杳兮世惟，余惆怅兮何归。</p><p>伤时俗兮溷乱，将奋翼兮高飞。</p><p>驾八龙兮连蜷，建虹旌兮威夷。</p><p>观中宇兮浩浩，纷翼翼兮上跻。</p><p>浮溺水兮舒光，淹低佪兮京沶。</p><p>屯余车兮索友，睹皇公兮问师。</p><p>道莫贵兮归真，羡余术兮可夷。</p><p>吾乃逝兮南娭，道幽路兮九疑。</p><p>越炎火兮万里，过万首兮嶷嶷。</p><p>济江海兮蝉蜕，绝北梁兮永辞。</p><p>浮云郁兮昼昏，霾土忽兮塺々。</p><p>息阳城兮广夏，衰色罔兮中怠。</p><p>意晓阳兮燎寤，乃自诊兮在兹。</p><p>思尧舜兮袭兴，幸咎繇兮获谋。</p><p>悲九州兮靡君，抚轼叹兮作诗。</p><p>株昭</p><p>悲哉于嗟兮，心内切磋。</p><p>款冬而生兮，凋彼叶柯。</p><p>瓦砾进宝兮，捐弃随和。</p><p>铅刀厉御兮，顿弃太阿。</p><p>骥垂两耳兮，中阪蹉跎。</p><p>蹇驴服驾兮，无用日多。</p><p>修洁处幽兮，贵宠沙劘。</p><p>凤皇不翔兮，鹑𫛩飞扬。</p><p>乘虹骖蜺兮，载云变化。</p><p>焦明开路兮，后属青蛇。</p><p>步骤桂林兮，超骧卷阿。</p><p>丘陵翔儛兮，谿谷悲歌。</p><p>神章灵篇兮，赴曲相和。</p><p>余私娱兹兮，孰哉复加。</p><p>还顾世俗兮，坏败罔罗。</p><p>卷佩将逝兮，涕流滂沲。</p><p>乱曰：</p><p>皇门开兮照下土，株秽除兮兰芷睹。</p><p>四佞放兮后得禹，圣舜摄兮昭尧绪，</p><p>孰能若兮原为辅。</p><h1><strong>旧题苏武诗 / 别诗四首·其一</strong></h1><p>两汉：佚名</p><p>骨肉缘枝叶，结交亦相因。</p><p>四海皆兄弟，谁为行路人。</p><p>况我连枝树，与子同一身。</p><p>昔为鸳与鸯，今为参与辰。</p><p>昔者常相近，邈若胡与秦。</p><p>惟念当离别，恩情日以新。</p><p>鹿鸣思野草，可以喻嘉宾。</p><p>我有一罇酒，欲以赠远人。</p><p>愿子留斟酌，叙此平生亲。</p><h1><strong>天马二首·其二</strong></h1><p>两汉：刘彻</p><p>天马徕，从西极，涉流沙，九夷服。</p><p>天马徕，出泉水，虎脊两，化若鬼。</p><p>天马徕，历无草，径千里，循东道。</p><p>天马徕，执徐时，将摇举，谁与期？</p><p>天马徕，开远门，竦予身，逝昆仑。</p><p>天马徕，龙之媒，游阊阖，观玉台。</p><h1><strong>洞箫赋</strong></h1><p>两汉：王褒</p><p><strong>原夫箫干之所生兮，于江南之丘墟。洞条畅而罕节兮，标敷纷以扶疏。徒观其旁山侧兮，则岖嵚岿崎，倚巇迤，诚可悲乎其不安也。弥望傥莽，联延旷荡，又足乐乎其敞闲也。托身躯于后土兮，经万载而不迁。吸至精之滋熙兮，禀苍色之润坚。感阴阳之变化兮，附性命乎皇天。翔风萧萧而径其末兮，回江流川而溉其山。扬素波而挥连珠兮，声礚礚而澍渊。</strong></p><p><strong>朝露清冷而陨其侧兮，玉液浸润而承其根。孤雌寡鹤，娱优乎其下兮，春禽群嬉，翱翔乎其颠。秋蜩不食，抱朴而长吟兮，玄猿悲啸，搜索乎其间。处幽隐而奥庰兮，密漠泊以猭。惟详察其素体兮，宜清静而弗喧。幸得谥为洞箫兮，蒙圣主之渥恩。可谓惠而不费兮，因天性之自然。</strong></p><p><strong>于是般匠施巧，夔妃准法。带以象牙，其会合。锼镂里洒，绛唇错杂；邻菌缭纠，罗鳞捷猎；胶致理比，挹抐𢬍。于是乃使夫性昧之宕冥，生不睹天地之体势，暗于白黑之貌形；愤伊郁而酷，愍眸子之丧精；寡所舒其思虑兮，专发愤乎音声。</strong></p><p><strong>故吻吮值夫宫商兮，和纷离其匹溢。形旖旎以顺吹兮，瞋以纡郁。气旁迕以飞射兮，驰散涣以逫律。趣从容其勿述兮，骛合遝以诡谲。或浑沌而潺湲兮，猎若枚折；或漫衍而络绎兮，沛焉竞溢。惏栗密率，掩以绝灭，霵晔踕，跳然复出。</strong></p><p><strong>若乃徐听其曲度兮，廉察其赋歌。啾咇而将吟兮，行鍖銋以和啰。风鸿洞而不绝兮，优娆娆以婆娑。翩绵连以牢落兮，漂乍弃而为他。要复遮其蹊径兮，与讴谣乎相和。</strong></p><p><strong>故听其巨音，则周流汜滥，幷包吐含，若慈父之畜子也。其妙声，则清静厌𪽷，顺叙卑达，若孝子之事父也。科条譬类，诚应义理，澎濞慷慨，一何壮士，优柔温润，又似君子。</strong></p><p><strong>故其武声，则若雷霆輘𫐒，佚豫以沸。其仁声，则若颽风纷披，容与而施惠。或杂遝以聚敛兮，或拔𢫬以奋弃。悲怆怳以恻惐兮，时恬淡以绥肆。被淋洒其靡靡兮，时横溃以阳遂。哀悁悁之可怀兮，良醰醰而有味。</strong></p><p><strong>故贪饕者听之而廉隅兮，狼戾者闻之而不怼。刚毅强暴反仁恩兮，啴唌逸豫戒其失。钟期、牙、旷怅然而愕兮，杞梁之妻不能为其气。师襄、严春不敢窜其巧兮，浸淫、叔子远其类。嚚、顽、朱、均惕复惠兮，桀、跖、鬻、博儡以顿悴。吹参差而入道德兮，故永御而可贵。时奏狡弄，则彷徨翱翔，或留而不行，或行而不留。愺恅澜漫，亡耦失畴，薄索合沓，罔象相求。</strong></p><p><strong>故知音者乐而悲之，不知音者怪而伟之。故闻其悲声，则莫不怆然累欷，撇涕抆泪；其奏欢娱，则莫不惮漫衍凯，阿那腲腇者已。是以蟋蟀蠖，蚑行喘息；蝼蚁蝘蜒，蝇蝇栩栩。迁延徙迤，鱼瞰鸟睨，垂喙转，瞪瞢忘食，况感阴阳之和，而化风俗之伦哉！</strong></p><p><strong>乱曰：状若捷武，超腾逾曳，迅漂巧兮。又似流波，泡溲泛，趋巇道兮。哮呷唤，跻踬连绝，淈殄沌兮。搅搜捎，逍遥踊跃，若坏颓兮。优游流离，踌躇稽诣，亦足耽兮。颓唐遂往，长辞远逝，漂不还兮。赖蒙圣化，从容中道，乐不淫兮。条畅洞达，中节操兮。终诗卒曲，尚余音兮。吟气遗响，联绵漂撇，生微风兮。连延络绎，变无穷兮。</strong></p><h1><strong>箜篌谣</strong></h1><p>两汉：佚名</p><p>结交在相知，骨肉何必亲。</p><p>甘言无忠实，世薄多苏秦。</p><p>从风暂靡草，富贵上升天。</p><p>不见山巅树，摧杌下为薪。</p><p>岂甘井中泥？上出作埃尘。</p><h1><strong>游侠列传序</strong></h1><p>两汉：司马迁</p><p>韩子曰：“儒以文乱法，而侠以武犯禁。”二者皆讥，而学士多称于世云。至如以术取宰相、卿、大夫，辅翼其世主，功名俱著于《春秋》，固无可言者。及若季次、原宪，闾巷人也，读书怀独行君子之德，义不苟合当世，当世亦笑之。故季次、原宪，终身空室蓬户，褐衣疏食不厌。死而已四百余年，而弟子志之不倦。今游侠，其行虽不轨于正义，然其言必信，其行必果，已诺必诚，不爱其躯，赴士之厄困，既已存亡死生矣，而不矜其能。羞伐其德。盖亦有足多者焉。</p><p>且缓急，人之所时有也。太史公曰：昔者虞舜窘于井廪，伊尹负于鼎俎，傅说匿于傅险，吕尚困于棘津，夷吾桎梏，百里饭牛，仲尼畏匡，菜色陈、蔡。此皆学士所谓有道仁人也，犹然遭此灾，况以中材而涉乱世之末流乎?其遇害何可胜道哉!鄙人有言曰：“何知仁义，已享其利者为有德。”故伯夷丑周，饿死首阳山，而文、武不以其故贬王；跖跻暴戾，其徒诵义无穷。由此观之，“窃钩者诛，窃国者侯；侯之门，仁义存。”非虚言也。今拘学或抱咫尺之义，久孤于世，岂若卑论侪俗，与世浮沉而取荣名哉!而布衣之徒，设取予然诺，千里诵义，为死不顾世。此亦有所长，非苟而已也。故士穷窘而得委命，此岂非人之所谓贤豪间者邪?诚使乡曲之侠，予季次、原宪比权量力，效功于当世，不同日而论矣。要以功见言信，侠客之义，又曷可少哉!</p><p>古布衣之侠，靡得而闻已。近世延陵、孟尝、春申、平原、信陵之徒，皆因王者亲属，藉于有土卿相之富厚，招天下贤者，显名诸侯，不可谓不贤者矣。比如顺风而呼，声非加疾，其势激也。至如闾巷之侠，修行砥名，声施于天下，莫不称贤，是为难耳!然儒、墨皆排摈不载。自秦以前，匹夫之侠，湮灭不见，余甚恨之。以余所闻，汉兴，有朱家、田仲、王公、剧孟、郭解之徒，虽时扞当世之文罔，然其私义，廉洁退让，有足称者。名不虚立，士不虚附。至如朋党宗强比周，设财役贫，豪暴侵凌孤弱，恣欲自快，游侠亦丑之。余悲世俗不察其意，而猥以朱家、郭解等，令与豪暴之徒同类而共笑之也。</p><h1><strong>临高台</strong></h1><p>两汉：佚名</p><p>临高台以轩，下有清水清且寒。</p><p>江有香草目以兰，黄鹄高飞离哉翻。</p><p>关弓射鹄，令我主寿万年。</p><h1><strong>140.枯鱼过河泣</strong></h1><p>两汉：佚名</p><p>枯鱼过河泣，何时悔复及。</p><p>作书与鲂𫚈，相教慎出入。</p><div class=pgc-img><img alt=汉朝诗文390篇大全集（101—150篇） onerror=errorimg.call(this); src=http://p3.pstatp.com/large/pgc-image/e28753533c8d4b1cbf780e658ecc992a></div><h1><strong>141.九叹</strong></h1><p>两汉：刘向</p><p>逢纷</p><p>伊伯庸之末胄兮，谅皇直之屈原。</p><p>云余肇祖于高阳兮，惟楚怀之婵连。</p><p>原生受命于贞节兮，鸿永路有嘉名。</p><p>齐名字于天地兮，并光明于列星。</p><p>吸精粹而吐氛浊兮，横邪世而不取容。</p><p>行叩诚而不阿兮，遂见排而逢谗。</p><p>后听虚而黜实兮，不吾理而顺情。</p><p>肠愤悁而含怒兮，志迁蹇而左倾。</p><p>心戃慌其不我与兮，躬速速其不吾亲。</p><p>辞灵修而陨志兮，吟泽畔之江滨。</p><p>椒桂罗以颠覆兮，有竭信而归诚。</p><p>谗夫蔼蔼而漫着兮，曷其不舒予情？</p><p>始结言于庙堂兮，信中涂而叛之。</p><p>怀兰蕙与衡芷兮，行中野而散之。</p><p>声哀哀而怀高丘兮，心愁愁而思旧邦。</p><p>愿承闲而自恃兮，径淫曀而道壅。</p><p>颜霉黧以沮败兮，精越裂而衰耄。</p><p>裳襜襜而含风兮，衣纳纳而掩露。</p><p>赴江湘之湍流兮，顺波凑而下降。</p><p>徐徘徊于山阿兮，飘风来之汹汹。</p><p>驰余车兮玄石，步余马兮洞庭。</p><p>平明发兮苍梧，夕投宿兮石城。</p><p>芙蓉盖而菱华车兮，紫贝阙而玉堂。</p><p>薜荔饰而陆离荐兮，鱼鳞衣而白蜺裳。</p><p>登逢龙而下陨兮，违故都之漫漫。</p><p>思南郢之旧俗兮，肠一夕而九运。</p><p>扬流波之潢潢兮，体溶溶而东回。</p><p>心怊怅以永思兮，意晻晻而日颓。</p><p>白露纷以涂涂兮，秋风浏以萧萧。</p><p>身永流而不还兮，魂长逝而常愁。</p><p>叹曰：</p><p>譬彼流水纷扬磕兮，波逢汹涌𣸣壅滂兮。</p><p>揄扬涤荡飘流陨往触崟石兮，</p><p>龙卬脟圈缭戾宛转阻相薄兮，</p><p>遭纷逢凶蹇离尤兮，垂文扬采遗将来兮。</p><p>离世</p><p>灵怀其不吾知兮，灵怀其不吾闻。</p><p>就灵怀之皇祖兮，愬灵怀之鬼神。</p><p>灵怀曾不吾与兮，即听夫人之谀辞。</p><p>余辞上参于天坠兮，旁引之于四时。</p><p>指日月使延照兮，抚招摇以质正。</p><p>立师旷俾端辞兮，命咎繇使并听。</p><p>兆出名曰正则兮，卦发字曰灵均。</p><p>余幼既有此鸿节兮，长愈固而弥纯。</p><p>不从俗而诐行兮，直躬指而信志。</p><p>不枉绳以追曲兮，屈情素以从事。</p><p>端余行其如玉兮，述皇舆之踵迹。</p><p>群阿容以晦光兮，皇舆覆以幽辟。</p><p>舆中涂以回畔兮，驷马惊而横奔。</p><p>执组者不能制兮，必折轭而摧辕。</p><p>断镳衔以驰骛兮，暮去次而敢止。</p><p>路荡荡其无人兮，遂不御乎千里。</p><p>身衡陷而下沉兮，不可获而复登。</p><p>不顾身之卑贱兮，惜皇舆之不兴。</p><p>出国门而端指兮，冀壹寤而锡还。</p><p>哀仆伕之坎毒兮，屡离忧而逢患。</p><p>九年之中不吾反兮，思彭咸之水游。</p><p>惜师延之浮渚兮，赴汨罗之长流。</p><p>遵江曲之逶移兮，触石埼而衡游。</p><p>波澧澧而扬浇兮，顺长濑之浊流。</p><p>凌黄沱而下低兮，思还流而复反。</p><p>玄舆驰而并集兮，身容与而日远。</p><p>棹舟杭以横𪵱兮，济湘流而南极。</p><p>立江界而长吟兮，愁哀哀而累息。</p><p>情慌忽以忘归兮，神浮游以高历。</p><p>心蛩蛩而怀顾兮，魂眷眷而独逝。</p><p>叹曰：</p><p>余思旧邦心依违兮，</p><p>日暮黄昏羌幽悲兮，</p><p>去郢东迁余谁慕兮，</p><p>谗夫党旅其以兹故兮，</p><p>河水淫淫情所愿兮，</p><p>顾瞻郢路终不返兮。</p><p>怨思</p><p>惟郁郁之忧毒兮，志坎𡒄而不违。</p><p>身憔悴而考旦兮，日黄昏而长悲。</p><p>闵空宇之孤子兮，哀枯杨之冤雏。</p><p>孤雌吟于高墉兮，鸣鸠栖于桑榆。</p><p>玄蝯失于潜林兮，独偏弃而远放。</p><p>征夫劳于周行兮，处妇愤而长望。</p><p>申诚信而罔违兮，情素洁于纽帛。</p><p>光明齐于日月兮，文采耀燿于玉石。</p><p>伤压次而不发兮，思沉抑而不扬。</p><p>芳懿懿而终败兮，名靡散而不彰。</p><p>背玉门以奔骛兮，蹇离尤而干诟。</p><p>若龙逢之沉首兮，王子比干之逢醢。</p><p>念社稷之几危兮，反为雠而见怨。</p><p>思国家之离沮兮，躬获愆而结难。</p><p>若青蝇之伪质兮，晋骊姬之反情。</p><p>恐登阶之逢殆兮，故退伏于末庭。</p><p>孽臣之号咷兮，本朝芜而不治。</p><p>犯颜色而触谏兮，反蒙辜而被疑。</p><p>菀蘼芜与菌若兮，渐藁本于洿渎。</p><p>淹芳芷于腐井兮，弃鸡骇于筐簏。</p><p>执棠谿以刜蓬兮，秉干将以割肉。</p><p>筐泽泻以豹鞟兮，破荆和以继筑。</p><p>时溷浊犹未清兮，世殽乱犹未察。</p><p>欲容与以俟时兮，惧年岁之既晏。</p><p>顾屈节以从流兮，心巩巩而不夷。</p><p>宁浮沅而驰骋兮，下江湘以邅回。</p><p>叹曰：</p><p>山中槛槛余伤怀兮，征夫皇皇其孰依兮，</p><p>经营原野杳冥冥兮，乘骐骋骥舒吾情兮，</p><p>归骸旧邦莫谁语兮，长辞远逝乘湘去兮。</p><p>远逝</p><p>志隐隐而郁怫兮，愁独哀而冤结。</p><p>肠纷纭以缭转兮，涕渐渐其若屑。</p><p>情慨慨而长怀兮，信上皇而质正。</p><p>合五岳与八灵兮，讯九鬿与六神。</p><p>指列宿以白情兮，诉五帝以置辞。</p><p>北斗为我折中兮，太一为余听之。</p><p>云服阴阳之正道兮，御后土之中和。</p><p>佩苍龙之蚴虬兮，带隐虹之逶蛇。</p><p>曳彗星之皓旰兮，抚朱爵与鵔鸃。</p><p>游清灵之飒戾兮，服云衣之披披。</p><p>杖玉策与朱旗兮，垂明月之玄珠。</p><p>举霓旌之墆翳兮，建黄𫄸之总旄。</p><p>躬纯粹而罔愆兮，承皇考之妙仪。</p><p>惜往事之不合兮，横汨罗而下沥。</p><p>乘隆波而南渡兮，逐江湘之顺流。</p><p>赴阳侯之潢洋兮，下石濑而登洲。</p><p>陆魁堆以蔽视兮，云冥冥而暗前。</p><p>山峻高以无垠兮，遂曾闳而迫身。</p><p>雪雰雰而薄木兮，云霏霏而陨集。</p><p>阜隘狭而幽险兮，石㟥嵯以翳日。</p><p>悲故乡而发忿兮，去余邦之弥久。</p><p>背龙门而入河兮，登大坟而望夏首。</p><p>横舟航而济湘兮，耳聊啾而戃慌。</p><p>波淫淫而周流兮，鸿溶溢而滔荡。</p><p>路曼曼其无端兮，周容容而无识。</p><p>引日月以指极兮，少须臾而释思。</p><p>水波远以冥冥兮，眇不睹其东西。</p><p>顺风波以南北兮，雾宵晦以纷纷。</p><p>日杳杳以西颓兮，路长远而窘迫。</p><p>欲酌醴以娱忧兮，蹇骚骚而不释。</p><p>叹曰：</p><p>飘风蓬龙埃坲々兮，草木摇落时槁悴兮，</p><p>遭倾遇祸不可救兮，长吟永欷涕究究兮，</p><p>舒情陈诗冀以自免兮，颓流下陨身日远兮。</p><p>惜贤</p><p>览屈氏之离骚兮，心哀哀而怫郁。</p><p>声嗷嗷以寂寥兮，顾仆伕之憔悴。</p><p>拨谄谀而匡邪兮，切淟涊之流俗。</p><p>荡渨涹之奸咎兮，夷蠢蠢之溷浊。</p><p>怀芬香而挟蕙兮，佩江蓠之婓婓。</p><p>握申椒与杜若兮，冠浮云之峨峨。</p><p>登长陵而四望兮，览芷圃之蠡蠡。</p><p>游兰皋与蕙林兮，睨玉石之㟥嵯。</p><p>扬精华以炫燿兮，芳郁渥而纯美。</p><p>结桂树之旖旎兮，纫荃蕙与辛夷。</p><p>芳若兹而不御兮，捐林薄而菀死。</p><p>驱子侨之奔走兮，申徒狄之赴渊。</p><p>若由夷之纯美兮，介子推之隐山。</p><p>晋申生之离殃兮，荆和氏之泣血。</p><p>吴申胥之抉眼兮，王子比干之横废。</p><p>欲卑身而下体兮，心隐恻而不置。</p><p>方圜殊而不合兮，钩绳用而异态。</p><p>欲俟时于须臾兮，日阴曀其将暮。</p><p>时迟迟其日进兮，年忽忽而日度。</p><p>妄周容而入世兮，内距闭而不开。</p><p>俟时风之清激兮，愈氛雾其如塺。</p><p>进雄鸠之耿耿兮，谗介介而蔽之。</p><p>默顺风以偃仰兮，尚由由而进之。</p><p>心懭悢以冤结兮，情舛错以曼忧。</p><p>搴薜荔于山野兮，采撚支于中洲。</p><p>望高丘而叹涕兮，悲吸吸而长怀。</p><p>孰契契而委栋兮，日晻晻而下颓。</p><p>叹曰：</p><p>江湘油油长流汩兮，挑揄扬汰荡迅疾兮。</p><p>忧心展转愁怫郁兮，冤结未舒长隐忿兮，</p><p>丁时逢殃可奈何兮，劳心悁悁涕滂沱兮。</p><p>忧苦</p><p>悲余心之悁悁兮，哀故邦之逢殃。</p><p>辞九年而不复兮，独茕茕而南行。</p><p>思余俗之流风兮，心纷错而不受。</p><p>遵野莽以呼风兮，步从容于山廋。</p><p>巡陆夷之曲衍兮，幽空虚以寂寞。</p><p>倚石岩以流涕兮，忧憔悴而无乐。</p><p>登巑岏以长企兮，望南郢而闚之。</p><p>山修远其辽辽兮，涂漫漫其无时。</p><p>听玄鹤之晨鸣兮，于高冈之峨峨。</p><p>独愤积而哀娱兮，翔江洲而安歌。</p><p>三鸟飞以自南兮，览其志而欲北。</p><p>原寄言于三鸟兮，去飘疾而不可得。</p><p>欲迁志而改操兮，心纷结其未离。</p><p>外彷徨而游览兮，内恻隐而含哀。</p><p>聊须臾以时忘兮，心渐渐其烦错。</p><p>原假簧以舒忧兮，志纡郁其难释。</p><p>叹《离骚》以扬意兮，犹未殚于《九章》。</p><p>长嘘吸以于悒兮，涕横集而成行。</p><p>伤明珠之赴泥兮，鱼眼玑之坚藏。</p><p>同驽骡与乘驵兮，杂斑駮与阘茸。</p><p>葛藟蔂于桂树兮，鸱鸮集于木兰。</p><p>偓促谈于廊庙兮，律魁放乎山间。</p><p>恶虞氏之箫《韶》兮，好遗风之《激楚》。</p><p>潜周鼎于江淮兮，爨土鬵于中宇。</p><p>且人心之持旧兮，而不可保长。</p><p>邅彼南道兮，征夫宵行。</p><p>思念郢路兮，还顾睠睠。</p><p>涕流交集兮，泣下涟涟。</p><p>叹曰：</p><p>登山长望中心悲兮，菀彼青青泣如颓兮，</p><p>留思北顾涕渐渐兮，折锐摧矜凝泛滥兮，</p><p>念我茕茕魂谁求兮，仆伕慌悴散若流兮。</p><p>愍命</p><p>昔皇考之嘉志兮，喜登能而亮贤。</p><p>情纯洁而罔薉兮，姿盛质而无愆。</p><p>放佞人与谄谀兮，斥谗夫与便嬖。</p><p>亲忠正之悃诚兮，招贞良与明智。</p><p>心溶溶其不可量兮，情澹澹其若渊。</p><p>回邪辟而不能入兮，诚原藏而不可迁。</p><p>逐下袟于后堂兮，迎虙妃于伊雒。</p><p>刜谗贼于中廇兮，选吕管于榛薄。</p><p>丛林之下无怨士兮，江河之畔无隐夫。</p><p>三苗之徒以放逐兮，伊皋之伦以充庐。</p><p>今反表以为里兮，颠裳以为衣。</p><p>戚宋万于两楹兮，废周邵于遐夷。</p><p>却骐骥以转运兮，腾驴骡以驰逐。</p><p>蔡女黜而出帷兮，戎妇入而彩绣服。</p><p>庆忌囚于阱室兮，陈不占战而赴围。</p><p>破伯牙之号钟兮，挟人筝而弹纬。</p><p>藏瑉石于金匮兮，捐赤瑾于中庭。</p><p>韩信蒙于介胄兮，行夫将而攻城。</p><p>莞芎弃于泽洲兮，瓟瓥蠹于筐簏。</p><p>麒麟奔于九皋兮，熊罴群而逸囿。</p><p>折芳枝与琼华兮，树枳棘与薪柴。</p><p>掘荃蕙与射干兮，耘藜藿与蘘荷。</p><p>惜今世其何殊兮，远近思而不同。</p><p>或沉沦其无所达兮，或清激其无所通。</p><p>哀余生之不当兮，独蒙毒而逢尤。</p><p>虽謇謇以申志兮，君乖差而屏之。</p><p>诚惜芳之菲菲兮，反以兹为腐也。</p><p>怀椒聊之蔎蔎兮，乃逢纷以罹诟也。</p><p>叹曰：</p><p>嘉皇既殁终不返兮，山中幽险郢路远兮。</p><p>谗人諓諓孰可愬兮，征夫罔极谁可语兮。</p><p>行吟累欷声喟喟兮，怀忧含戚何侘傺兮。</p><p>思古</p><p>冥冥深林兮，树木郁郁。</p><p>山参差以崭岩兮，阜杳杳以蔽日。</p><p>悲余心之悁悁兮，目眇眇而遗泣。</p><p>风骚屑以摇木兮，云吸吸以湫戾。</p><p>悲余生之无欢兮，愁倥偬于山陆。</p><p>旦徘徊于长阪兮，夕彷徨而独宿。</p><p>发披披以鬤鬤兮，躬劬劳而瘏悴。</p><p>魂俇俇而南行兮，泣霑襟而濡袂。</p><p>心婵媛而无告兮，口噤闭而不言。</p><p>违郢都之旧闾兮，回湘、沅而远迁。</p><p>念余邦之横陷兮，宗鬼神之无次。</p><p>闵先嗣之中绝兮，心惶惑而自悲。</p><p>聊浮游于山陿兮，步周流于江畔。</p><p>临深水而长啸兮，且倘佯而泛观。</p><p>兴离骚之微文兮，冀灵修之壹悟。</p><p>还余车于南郢兮，复往轨于初古。</p><p>道修远其难迁兮，伤余心之不能已。</p><p>背三五之典刑兮，绝洪范之辟纪。</p><p>播规矩以背度兮，错权衡而任意。</p><p>操绳墨而放弃兮，倾容幸而侍侧。</p><p>甘棠枯于丰草兮，藜棘树于中庭。</p><p>西施斥于北宫兮，仳倠倚于弥楹。</p><p>乌获戚而骖乘兮，燕公操于马圉。</p><p>蒯聩登于清府兮，咎繇弃而在野。</p><p>盖见兹以永叹兮，欲登阶而狐疑。</p><p>乘白水而高骛兮，因徙弛而长词。</p><p>叹曰：</p><p>倘佯垆阪沼水深兮，容与汉渚涕淫淫兮，</p><p>钟牙已死谁为声兮？纤阿不御焉舒情兮，</p><p>曾哀凄欷心离离兮，还顾高丘泣如洒兮。</p><p>远游</p><p>悲余性之不可改兮，屡惩艾而不迻。</p><p>服觉皓以殊俗兮，貌揭揭以巍巍。</p><p>譬若王侨之乘云兮，载赤霄而凌太清。</p><p>欲与天地参寿兮，与日月而比荣。</p><p>登昆仑而北首兮，悉灵圉而来谒。</p><p>选鬼神于太阴兮，登阊阖于玄阙。</p><p>回朕车俾西引兮，褰虹旗于玉门。</p><p>驰六龙于三危兮，朝西灵于九滨。</p><p>结余轸于西山兮，横飞谷以南征。</p><p>绝都广以直指兮，历祝融于朱冥。</p><p>枉玉衡于炎火兮，委两馆于咸唐。</p><p>贯澒蒙以东朅兮，维六龙于扶桑。</p><p>周流览于四海兮，志升降以高驰。</p><p>征九神于回极兮，建虹采以招指。</p><p>驾鸾凤以上游兮，从玄鹤与鹪明。</p><p>孔鸟飞而送迎兮，腾群鹤于瑶光。</p><p>排帝宫与罗囿兮，升县圃以眩灭。</p><p>结琼枝以杂佩兮，立长庚以继日。</p><p>凌惊雷以轶骇电兮，缀鬼谷于北辰。</p><p>鞭风伯使先驱兮，囚灵玄于虞渊。</p><p>溯高风以低佪兮，览周流于朔方。</p><p>就颛顼而敶辞兮，考玄冥于空桑。</p><p>旋车逝于崇山兮，奏虞舜于苍梧。</p><p>济杨舟于会稽兮，就申胥于五湖。</p><p>见南郢之流风兮，殒余躬于沅湘。</p><p>望旧邦之黯黮兮，时溷浊其犹未央。</p><p>怀兰茝之芬芳兮，妒被离而折之。</p><p>张绛帷以襜襜兮，风邑邑而蔽之。</p><p>日暾暾其西舍兮，阳焱焱而复顾。</p><p>聊假日以须臾兮，何骚骚而自故。</p><p>叹曰：</p><p>譬彼蛟龙乘云浮兮，</p><p>泛淫澒溶纷若雾兮。</p><p>潺湲𫐖轕雷动电发馺高举兮。</p><p>升虚凌冥沛浊浮清入帝宫兮，</p><p>摇翘奋羽驰风骋雨游无穷兮。</p><h1><strong>五噫歌</strong></h1><p>两汉：梁鸿</p><p>陟彼北芒兮，噫！</p><p>顾瞻帝京兮，噫！</p><p>宫阙崔嵬兮，噫！</p><p>民之劬劳兮，噫！</p><p>辽辽未央兮，噫！</p><h1><strong>刺世疾邪赋</strong></h1><p>两汉：赵壹</p><p>伊五帝之不同礼，三王亦又不同乐。数极自然变化，非是故相反。德政不能救世溷乱，赏罚岂足惩时清浊？春秋时祸败之始，战国逾增其荼毒。秦汉无以相逾越，乃更加其怨酷。宁计生民之命？为利己而自足。</p><p>于兹迄今，情伪万方。佞诌日炽，刚克消亡。舐痔结驷，正色徒行。妪名势，抚拍豪强。偃蹇反俗，立致咎殃。捷慑逐物，日富月昌。浑然同惑，孰温孰凉？邪夫显进，直士幽藏。</p><p>原斯瘼之所兴，实执政之匪贤。女谒掩其视听兮，近习秉其威权。所好则钻皮出其毛羽，所恶则洗垢求其瘢痕。虽欲竭诚而尽忠，路绝险而靡缘。九重既不可启，又群吠之狺狺。安危亡于旦夕，肆嗜欲于目前。奚异涉海之失柁，坐积薪而待然？荣纳由于闪榆，孰知辨其蚩妍？故法禁屈桡于势族，恩泽不逮於单门。宁饥寒于尧舜之荒岁兮，不饱暖于当今之丰年。乘理虽死而非亡，违义虽生而匪存。</p><p>有秦客者，乃为诗曰：河清不可俟，人命不可延。顺风激靡草，富贵者称贤。文籍虽满腹，不如一囊钱。伊优北堂上，抗脏依门边。</p><p>鲁生闻此辞，紧而作歌曰：势家多所宜，咳唾自成珠；被褐怀金玉，兰蕙化为刍。贤者虽独悟，所困在群愚。且各守尔分，勿复空驰驱。哀哉复哀哉，此是命矣夫！</p><h1><strong>狱中上梁王书</strong></h1><p>两汉：邹阳</p><p>臣闻忠无不报，信不见疑，臣常以为然，徒虚语耳。昔荆轲慕燕丹之义，白虹贯日，太子畏之；卫先生为秦画长平之事，太白食昴，昭王疑之。夫精变天地而信不谕两主，岂不哀哉！今臣尽忠竭诚，毕议愿知，左右不明，卒从吏讯，为世所疑。是使荆轲、卫先生复起，而燕、秦不寤也。愿大王孰察之。</p><p>昔玉人献宝，楚王诛之；李斯竭忠，胡亥极刑。是以箕子阳狂，接舆避世，恐遭此患也。愿大王察玉人、李斯之意，而后楚王、胡亥之听，毋使臣为箕子、接舆所笑。臣闻比干剖心，子胥鸱夷，臣始不信，乃今知之。愿大王孰察，少加怜焉。</p><p>语曰：“有白头如新，倾盖如故。”何则？知与不知也。故樊於期逃秦之燕，借荆轲首以奉丹事；王奢去齐之魏，临城自刭以却齐而存魏。夫王奢、樊於期非新于齐、秦而故于燕、魏也，所以去二国、死两君者，行合于志，慕义无穷也。是以苏秦不信于天下，为燕尾生；白圭战亡六城，为魏取中山。何则？诚有以相知也。苏秦相燕，人恶之燕王，燕王按剑而怒，食以𫘝𫘨；白圭显于中山，人恶之于魏文侯，文侯赐以夜光之璧。何则？两主二臣，剖心析肝相信，岂移于浮辞哉！</p><p>故女无美恶，入宫见妒；士无贤不肖，入朝见嫉。昔司马喜膑脚于宋，卒相中山；范雎拉胁折齿于魏，卒为应侯。此二人者，皆信必然之画，捐朋党之私，挟孤独之交，故不能自免于嫉妒之人也。是以申徒狄蹈雍之河，徐衍负石入海，不容于世，义不苟取比周于朝以移主上之心。故百里奚乞食于道路，缪公委之以政；宁戚饭牛车下，桓公任之以国。此二人者，岂素宦于朝，借誉于左右，然后二主用之哉？感于心，合于行，坚如胶漆，昆弟不能离，岂惑于众口哉？故偏听生奸，独任成乱。昔鲁听季孙之说逐孔子，宋任子冉之计囚墨翟。夫以孔、墨之辩，不能自免于谗谀，而二国以危。何则？众口铄金，积毁销骨也。秦用戎人由余而伯中国，齐用越人子臧而强威、宣。此二国岂系于俗，牵于世，系奇偏之浮辞哉？公听并观，垂明当世。故意合则胡越为兄弟，由余，子臧是矣；不合则骨肉为仇敌，朱、象、管、蔡是矣。今人主诚能用齐、秦之明，后宋、鲁之听，则五伯不足侔，而三王易为也。</p><p>是以圣王觉寤，捐子之之心，而不说田常之贤，封比干之后，修孕妇之墓，故功业覆于天下。何则？欲善亡厌也。夫晋文亲其雠，强伯诸侯；齐桓用其仇，而一匡天下。何则？慈仁殷勤，诚加于心，不可以虚辞借也。</p><p>至夫秦用商鞅之法，东弱韩、魏，立强天下，卒车裂之。越用大夫种之谋，禽劲吴而伯中国，遂诛其身。是以孙叔敖三去相而不悔，於陵子仲辞三公为人灌园。今人主诚能去骄傲之心，怀可报之意，披心腹，见情素，堕肝胆，施德厚，终与之穷达，无爱于士，则桀之犬可使呔尧，跖之客可使刺由，何况因万乘之权，假圣王之资乎！然则荆轲湛七族，要离燔妻子()，岂足为大王道哉！</p><p>臣闻明月之珠，夜光之璧，以暗投人于道，众莫不按剑相眄者。何则？无因而至前也。蟠木根柢，轮囷离奇，而为万乘器者，以左右先为之容也。故无因而至前，虽出随珠和璧，祗怨结而不见德；有人先游，则枯木朽株，树功而不忘。今夫天下布衣穷居之士，身在贫羸，虽蒙尧、舜之术，挟伊、管之辩，怀龙逢、比干之意，而素无根柢之容，虽竭精神，欲开忠于当世之君，则人主必袭按剑相眄之迹矣。是使布衣之士不得为枯木朽株之资也。</p><p>是以圣王制世御俗，独化于陶钧之上，而不牵乎卑辞之语，不夺乎众多之口。故秦皇帝任中庶子蒙嘉之言，以信荆轲，而匕首窃发；周文王猎泾渭，载吕尚归，以王天下。秦信左右而亡，周用乌集而王。何则？以其能越挛拘之语，驰域外之议，独观乎昭旷之道也。</p><p>今人主沈谄谀之辞，牵帷𪪞之制，使不羁之士与牛骥同皂，此鲍焦所以愤于世也。</p><p>臣闻盛饰入朝者不以私污义，底厉名号者不以利伤行。故里名胜母，曾子不入；邑号朝歌，墨子回车。今欲使天下寥廓之士笼于威重之权，胁于位势之贵，回面污行，以事谄谀之人，而求亲近于左右，则士有伏死堀穴岩薮之中耳，安有尽忠信而趋阙下者哉！</p><h1><strong>曾子不受邑</strong></h1><p>两汉：刘向</p><p>曾子衣敝衣以耕。鲁君使人往致邑焉，曰:“请以此修衣。”曾子不受，反，复往，又不受。使者曰:“先生非求于人，人则献之，奚为不受？”曾子曰:“臣闻之，‘受人者畏人；予人者骄人。’纵子有赐，不我骄也，我能勿畏乎？”终不受。孔子闻之，曰：“参之言足以全其节也。”（选自汉·刘向《说苑》）</p><h1><strong>董娇饶</strong></h1><p>两汉：宋子侯</p><p>洛阳城东路，桃李生路旁。</p><p>花花自相对，叶叶自相当。</p><p>春风东北起，花叶正低昂。</p><p>不知谁家子，提笼行采桑。</p><p>纤手折其枝，花落何飘扬。</p><p>请谢彼姝子，何为见损伤。</p><p>高秋八九月，白露变为霜。</p><p>终年会飘堕，安得久馨香。</p><p>秋时自零落，春月复芬芳。</p><p>何如盛年去，欢爱永相忘。</p><p>吾欲竟此曲，此曲愁人肠。</p><p>归来酌美酒，挟瑟上高堂。</p><h1><strong>华晔晔</strong></h1><p>两汉：刘彻</p><p>华晔晔，固灵根。</p><p>神之斿，过天门，车千乘，敦昆仑。</p><p>神之出，排玉房，周流杂，拔兰堂。</p><p>神之行，旌容容，骑沓沓，般纵纵。</p><p>神之徕，泛翊翊，甘露降，庆云集。</p><p>神之揄，临坛宇，九疑宾，夔龙舞。</p><p>神安坐，翔吉时，共翊翊，合所思。</p><p>神嘉虞，申贰觞，福滂洋，迈延长。</p><p>沛施佑，汾之阿，扬金光，横泰河，莽若云，增阳波。</p><p>遍胪欢，腾天歌。</p><h1><strong>鹦鹉赋</strong></h1><p>两汉：祢衡</p><p>时黄祖太子射，宾客大会。有献鹦鹉者，举酒于衡前曰：“祢处士，今日无用娱宾，窃以此鸟自远而至，明彗聪善，羽族之可贵，愿先生为之赋，使四座咸共荣观，不亦可乎？”衡因为赋，笔不停缀，文不加点。其辞曰：</p><p>惟西域之灵鸟兮，挺自然之奇姿。体金精之妙质兮，合火德之明辉。性辩慧而能言兮，才聪明以识机。故其嬉游高峻，栖跱幽深。飞不妄集，翔必择林。绀趾丹觜，绿衣翠衿。采采丽容，咬咬好音。虽同族于羽毛，固殊智而异心。配鸾皇而等美，焉比德于众禽？</p><p>于是羡芳声之远畅，伟灵表之可嘉。命虞人于陇坻，诏伯益于流沙。跨昆仑而播弋，冠云霓而张罗。虽纲维之备设，终一目之所加。且其容止闲暇，守植安停。逼之不惧，抚之不惊。宁顺从以远害，不违迕以丧生。故献全者受赏，而伤肌者被刑。</p><p>尔乃归穷委命，离群丧侣。闭以雕笼，翦其翅羽。流飘万里，崎岖重阻。逾岷越障，载罹寒暑。女辞家而适人，臣出身而事主。彼贤哲之逢患，犹栖迟以羁旅。矧禽鸟之微物，能驯扰以安处！眷西路而长怀，望故乡而延伫。忖陋体之腥臊，亦何劳于鼎俎？嗟禄命之衰薄，奚遭时之险巇？岂言语以阶乱，将不密以致危？痛母子之永隔，哀伉俪之生离。匪余年之足惜，愍众雏之无知。背蛮夷之下国，侍君子之光仪。惧名实之不副，耻才能之无奇。羡西都之沃壤，识苦乐之异宜。怀代越之悠思，故每言而称斯。</p><p>若乃少昊司辰，蓐收整辔。严霜初降，凉风萧瑟。长吟远慕，哀鸣感类。音声凄以激扬，容貌惨以憔悴。闻之者悲伤，见之者陨泪。放臣为之屡叹，弃妻为之歔欷。</p><p>感平生之游处，若埙篪之相须。何今日之两绝，若胡越之异区？顺笼槛以俯仰，窥户牖以踟蹰。想昆山之高岳，思邓林之扶疏。顾六翮之残毁，虽奋迅其焉如？心怀归而弗果，徒怨毒于一隅。苟竭心于所事，敢背惠而忘初？托轻鄙之微命，委陋贱之薄躯。期守死以报德，甘尽辞以效愚。恃隆恩于既往，庶弥久而不渝。</p><h1><strong>逐贫赋</strong></h1><p>两汉：扬雄</p><p>扬子遁居，离俗独处。左邻崇山，右接旷野，邻垣乞儿，终贫且窭。礼薄义弊，相与群聚，惆怅失志，呼贫与语：“汝在六极，投弃荒遐。好为庸卒，刑戮相加。匪惟幼稚，嬉戏土沙。居非近邻，接屋连家。恩轻毛羽，义薄轻罗。进不由德，退不受呵。久为滞客，其意谓何？人皆文绣，余褐不完；人皆稻粱，我独藜飧。贫无宝玩，何以接欢？宗室之燕，为乐不盘。徒行负笈，出处易衣。身服百役，手足胼胝。或耘或耔，沾体露肌。朋友道绝，进宫凌迟。厥咎安在？职汝为之！舍汝远窜，昆仑之颠；尔复我随，翰飞戾天。舍尔登山，岩穴隐藏；尔复我随，陟彼高冈。舍尔入海，泛彼柏舟；尔复我随，载沉载浮。我行尔动，我静尔休。岂无他人，从我何求？今汝去矣，勿复久留！”</p><p>贫曰：“唯唯。主人见逐，多言益嗤。心有所怀，愿得尽辞。昔我乃祖，宣其明德，克佐帝尧，誓为典则。土阶茅茨，匪雕匪饰。爰及季世，纵其昏惑。饕餮之群，贪富苟得。鄙我先人，乃傲乃骄。瑶台琼榭，室屋崇高；流酒为池，积肉为崤。是用鹄逝，不践其朝。三省吾身，谓予无諐。处君之家，福禄如山。忘我大德，思我小怨。堪寒能暑，少而习焉；寒暑不忒，等寿神仙。桀跖不顾，贪类不干。人皆重蔽，予独露居；人皆怵惕，予独无虞！”言辞既磬，色厉目张，摄齐而兴，降阶下堂。“誓将去汝，适彼首阳。孤竹二子，与我连行。”</p><p>余乃避席，辞谢不直：“请不贰过，闻义则服。长与汝居，终无厌极。”贫遂不去，与我游息。</p><h1><strong>150.景星</strong></h1><p>两汉：佚名</p><p>景星显见，信星彪列，象载昭庭，日亲以察。</p><p>参侔开阖，爰推本纪，汾脽出鼎，皇佑元始。</p><p>五音六律，依韦飨昭，杂变并会，雅声远姚。</p><p>空桑琴瑟结信成，四兴递代八风生。</p><p>殷殷钟石羽龠鸣。河龙供鲤醇牺牲。</p><p>百末旨酒布兰生。泰尊柘浆析朝酲。</p><p>微感心攸通修名，周流常羊思所并。</p><p>穰穰复正直往宁，冯蠵切和疏写平。</p><p>上天布施后土成，穰穰丰年四时荣。</p><div class=pgc-img><img alt=汉朝诗文390篇大全集（101—150篇） onerror=errorimg.call(this); src=http://p3.pstatp.com/large/pgc-image/dc342e21e15a47559864c5a061a6ade8></div></div></div><div class="post-meta meta-tags"><ul class=clearfix><li><a>'汉朝','诗文','390'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>