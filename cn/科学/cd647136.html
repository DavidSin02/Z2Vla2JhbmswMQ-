<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>钟振振的赋（二） | 极客快訊</title><meta property="og:title" content="钟振振的赋（二） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/122f33a647c543bc8f04628be2e3ee59"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/cd647136.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/cd647136.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/cd647136.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/cd647136.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/cd647136.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/cd647136.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/cd647136.html><link rel=canonical href=https://geekbank.cf/tw/%e7%a7%91%e5%ad%a6/cd647136.html><meta property="article:published_time" content="2020-11-14T20:57:37+08:00"><meta property="article:modified_time" content="2020-11-14T20:57:37+08:00"><meta name=Keywords content><meta name=description content="钟振振的赋（二）"><meta name=author content="极客快訊"><meta property="og:url" content="/cn/%E7%A7%91%E5%AD%A6/cd647136.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>钟振振的赋（二）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div class=pgc-img><img alt=钟振振的赋（二） onerror=errorimg.call(this); src=https://p1.pstatp.com/large/pgc-image/122f33a647c543bc8f04628be2e3ee59><p class=pgc-img-caption></p></div><p style=margin:0><span style=font-size:.833em><span style=letter-spacing:1px><strong>钟振振博士 </strong>1950年生，南京人。现任南京师范大学教授，博士生导师。古文献整理研究所所长。兼任国家留学基金委“外国学者中华文化研究奖学金”指导教授，中国韵文学会会长，全球汉诗总会副会长，中华诗词学会顾问，中央电视台“诗词大会”总顾问、国家图书馆文津讲坛特聘教授等。曾应邀在美国耶鲁、斯坦福等海外三十多所名校讲学。</span></span></p><p style=line-height:1.75;margin:0><span style=font-size:.944em><span style=letter-spacing:.544px><br></span></span></p><div class=pgc-img><img alt=钟振振的赋（二） onerror=errorimg.call(this); src=https://p1.pstatp.com/large/pgc-image/63e1ab67d110496ea28cbfd62cb7e45d><p class=pgc-img-caption></p></div><p style=margin:0><br></p><p style=line-height:2;margin:0><span style=font-size:.944em><span style=letter-spacing:.544px><br></span></span></p><p style=text-align:center;line-height:2;margin:0><span style=font-size:.944em><span style=letter-spacing:1px><strong>瓮 安 赋</strong></span></span></p><p style=line-height:2;margin:0><span style=font-size:.944em><span style=letter-spacing:.544px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>酉卯斋主人者，年逾耳顺，嗜无他求。烟霞痼疾，好汗漫游。华夏省区，屐迹殆周。游踪不至，厥惟贵州。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>癸巳溽暑，文友见重。电招采风：请君入瓮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>入瓮而安，真成贵客。三日走马，宾主相得。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>相得益彰，人文山水。印象黔中，收不胜美。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>乃为《瓮安赋》曰：</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>溯地球动物生命之起源兮，旧数伊迪卡拉生物群为奇迹。洎兹玉华山小春虫之发见兮，先两千万年于澳大利亚之化石。洵动物世界之黎明兮，传五点八亿年之生命信息。使环宇之知中国有瓮安兮，宁不为此科学考古之功绩！</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>若夫人类之历史篇章，《禹贡》九州兮兹土属梁。何殷盘周鼎之褊狭兮，辄鄙之而谓为鬼方？国称牂牁于春秋兮，末乃且兰而隶乎夜郎。自战国而迄秦汉兮，其为国为县者相当。析置万寿于西晋兮，复改建安于初唐。暨南宋设寨曰瓮水兮，元署安抚司曰草塘。明万历中始定今名兮，省属贵州而邑镇雍阳。北通川渝而南达桂海兮，西出滇池而东浮潇湘。二十二民族经三千年风雨兮，今以一九七四方公里而共沐晴光。</span></span></p><p style=text-align:left;line-height:2;text-indent:2em;margin:0><br></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>思彼晴光兮其来有自，红军长征兮过此凡四。挑明灯兮烛夜于猴场，兆旭日兮喷薄于遵义。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>雪嚣嚣兮刜面如锋，水滔滔兮怒澜飞空。火舌吮血兮乌江为赤，竹筏强渡兮战旗飘红。铁流万里兮征途乃通。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>七十八年兮驰风掣电，页面翻新兮回车一键。峡谷不复兮旧日狰狞，江界河清兮云影可鉴。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>百丈悬空兮千尺虹桥，俯之愈险兮仰之弥高。拱若巨弓兮梁似长矢，射穿重山兮万车飞飙。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>车盘方向兮把握稳妥，全面开发兮不偏不颇。左支柱产业兮磷煤化工，右特色农业兮烟茶药果。兴文教卫生兮蓬蓬勃勃，活商贸金融兮红红火火。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>其尤可赞者保护生态，百分之四十九兮森林覆盖。五风十雨兮四时宜人，夏日不畏兮冬日可爱。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>持续发展兮文化旅游，红色绿色兮平分此秋。红色之旅兮资源已叙，绿色之旅兮快镜且搜：</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>朱家有山兮山高林密，森森原始兮阔叶常绿。野花分香兮不识其名，山鸟献唱兮不知所匿。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>山之麓兮有情人湖，雨不溢兮旱亦不枯。波粼粼兮下若有珠，为谁媚兮静女其姝？</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>别有瀑布兮河名穿洞，跃坠深谷兮若群骢失鞚。暵久犹挂兮万丝晴烟，好倩素女兮织一匹春梦。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>下司石林兮岩岩壁立，如列鼎彝兮如排剑戟。如莲初蕊兮如笋初拔，如狮之攫兮如虎之掷。如象之蹲兮故垂其鼻，如鹰之憩兮暂戢其翼。如童总角兮如翁而笠，仕女钗凤兮书生簪笔。峰回路转兮折折曲曲，步移形换兮各肖其极。可炼而补天兮顾此闲积，岂女娲亦有不舍兮特加靳惜？</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>地既灵秀兮人多贤能，纬以流寓兮经以土生。问赋相如兮汉有盛览，授学王勃兮唐有牛腾。自目可剜兮佛财难得，微海通之主乐山兮大佛几弗成。犹氏宋氏兮允文允武，瓜瓞绵绵兮宋元明清。或始黔中之进士兮天荒竟破，或袭贵州之宣慰兮地保安宁。乾嘉硕学兮玉书傅氏，方志私撰兮以首创著称。黔风有录兮鸳鸯有镜，黔诗黔剧兮于是乎风行。红色特工兮少农冷氏，刀丛虎穴兮掉臂纵横。血溅雨花兮君乃前仆，托体山阿兮山色长青。红军战士兮苗人陈靖，椽笔再现兮艰难远征。将军作家兮少数民族，文坛传奇兮世莫与争。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>吁嚱哉！赤县之夜空兮银河辽廓，有瓮之英灵兮炽星闪烁。星光灿烂兮邑城不夜，今吾瓮人兮融融其乐。昼日矻矻兮各勤所事，良宵津津兮品味生活。或友朋二三兮茶楼闲侃，春芽一瓯兮天空海阔。或亲好八九兮酒垆畅饮，牛杂满锅兮杯盘错落。粉白粑黄兮椒红蛋紫，草拌鱼腥兮豆皮油泼。酸辣爽口兮味美于回，不醉无归兮不欢无辍。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>真人实景兮活色生香，观风莫过于渡江广场。情侣凭肩兮月光留影，喁喁低语兮微风收藏。白头翁媪兮相携而骈坐，喜看童孙兮学步之踉跄。各秀才艺兮诸发烧友，自乐其乐兮裂土分疆。舞者趁拍兮快三慢四，翩翩旋转兮捉对成双。为探戈抑狐步兮吾不能辨，但赏其舞姿之徐疾与低昂。歌以类聚兮美声摇滚，伴奏之乐兮半土半洋。虽歌词及原唱兮吾不尽稔，但爱其旋律之婉转或铿锵。游人至此兮亦自陶醉，邑人习此兮固以为常。而笑意每挂于眉梢嘴角，眼波中洋溢乎幸福吉祥。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>乱曰：</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>夜之向阑，人渐散兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>月之西沉，星淡淡兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>雾起远山，轻且漫兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>水晕橙红，晨曦见兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>日新又新，人之愿兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>自强不息，天行健兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>我祝瓮安，倩复倩兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>绘事后素，以为绚兮。</span></span></p><p style="text-align:center;margin:8px 0"><br></p><hr><p style="text-align:center;margin:8px 0"><span style=font-size:.667em><span style=letter-spacing:1px><strong><span style="color:#888;--tt-darkmode-color: #888888">作者/</span></strong></span><span style="color:#888;--tt-darkmode-color: #888888">钟振振</span><span style=letter-spacing:1px><span style="color:#888;--tt-darkmode-color: #888888"> </span><strong><span style="color:#888;--tt-darkmode-color: #888888">编辑/</span></strong></span><span style="color:#888;--tt-darkmode-color: #888888">章雪芳</span><span style=letter-spacing:1px><span style="color:#888;--tt-darkmode-color: #888888"> </span><strong><span style="color:#888;--tt-darkmode-color: #888888">校对/</span></strong></span><span style="color:#888;--tt-darkmode-color: #888888">冯 晓</span></span></p></div><div class="post-meta meta-tags"><ul class=clearfix><li><a>'振振'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>