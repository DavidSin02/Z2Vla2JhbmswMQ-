<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>少阴病，但欲寐，不得眠，厥阴之为病，消渴，气上撞心，饥不欲食 | 极客快訊</title><meta property="og:title" content="少阴病，但欲寐，不得眠，厥阴之为病，消渴，气上撞心，饥不欲食 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/cdbbb613.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/cdbbb613.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/cdbbb613.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/cdbbb613.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/cdbbb613.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/cdbbb613.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/cdbbb613.html><link rel=canonical href=https://geekbank.cf/tw/%e7%a7%91%e5%ad%a6/cdbbb613.html><meta property="article:published_time" content="2020-11-14T20:58:12+08:00"><meta property="article:modified_time" content="2020-11-14T20:58:12+08:00"><meta name=Keywords content><meta name=description content="少阴病，但欲寐，不得眠，厥阴之为病，消渴，气上撞心，饥不欲食"><meta name=author content="极客快訊"><meta property="og:url" content="/cn/%E7%A7%91%E5%AD%A6/cdbbb613.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>少阴病，但欲寐，不得眠，厥阴之为病，消渴，气上撞心，饥不欲食</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h1 class=pgc-h-arrow-right>少阴提纲</h1><p style=text-align:start>少阴一经，兼水火二气，寒热杂居。其寒也，证类太阴；其热也，证似太阳。故仲景以微细之病脉，欲寐之病情为提纲，立法于象外，使人求法于病中。凡病之寒热，与寒热之真假，仿此义以推之，真阴之虚实见矣。</p><p style=text-align:start>○少阳为阳枢，少阴为阴枢。弦为木象，弦而细者，阳之少也；微为水象，微而细者，阴之少也。少阴病则枢机不利，故欲寐也，与少阳喜呕同。呕者主出，阳主外也；寐者主入，阴主内也。喜呕是不得呕，欲寐是不得寐，皆在病患意中，得枢机之象如此。</p><p style=text-align:start>○但欲寐，即是不得眠。然但欲寐是病情，乃问而知之；不得眠是病形，可望而知之。欲寐是阴虚，不眠是烦躁，故治法不同。</p><p style=text-align:start>○太阴是阳明之里，阳明不恶寒，故太阴虽吐利腹满，而无恶寒证。少阴是太阳之里，太阳恶寒，故少阴吐利必恶寒，阴从阳也。</p><p style=text-align:start>○太阳是少阴之标，太阴是少阴之本。少阴阴虚，则移热于膀胱，故一身手足尽热而便血，从标也；少阴阳虚，则移寒于脾土而吐利，从本也。</p><p style=text-align:start>○太阳、少阴，皆有身痛、骨痛之表，水气为患之里。太阳则脉浮紧而身发热，用麻黄发汗，是振营卫之阳以和阴也；少阴则脉沉而手足寒，用附子温补，是扶坎宫之阳以配阴也。太阳之水，属上焦，小青龙汗而发之，阳水当从外散也；少阴之水，属下焦，真武温而利之，阴水当从下泄也。</p><p style=text-align:start>○同是恶寒蜷卧，利止手足温者可治；利不止手足逆冷者不治。时自烦，欲去衣被者可治；不烦而躁，四逆而脉不至者死。同是吐利，手足不逆冷，反发热者不死；烦躁四逆者死。同是呕吐，汗出大便数少者可治；自利，烦躁不得卧者死。盖阴阳互为其根，阴中无阳则死，独阴不生也。</p><p style=text-align:start>○三阳，惟少阳无承气证；三阴，惟少阴有承气证。盖少阳为阳枢，阳稍虚，邪便入于阴，故不可妄下以虚其阳；少阳为阴枢，阳有余，邪便伤其阴，故宜急下以存其阴。且少阳属木，邪在少阳，惟畏其克土，故无下证；少阴主水，邪在少阴，更畏有土制，故当紧下。盖真阴不可虚，强阳不可纵也。（柯韵伯）</p><p style=text-align:start>肾中有真水，有真火。肾中真火，即坎内一画之阳伏藏于二耦之中者也。火弱则水泛，而阴邪所入，皆得凭肾中之寒水作滔天之势，故为咳、为呕、为下利、为四肢沉重、为背寒、为逆冷。仲景绝不虑夫外邪而妄用汗、下以伤其阳，惟以真武、四逆、附子诸汤，回肾中之真阳，使之坐镇北方，此即王冰所谓益火之原，以消阴翳法也。若肾中之真火不能自存，则必烦躁、多汗、面赤，证反似阳而死矣。肾中真水，即坎外二画之耦，周回于一奇之外者也。水弱则火炽，而热邪所入，悉得根据肾中之阳火作蕴隆之患，故为心烦、为口燥、为咽痛、为不眠。仲景亦绝不虑夫外邪而妄施汗、下以伤其阴，惟以黄连阿胶、猪肤、猪苓诸汤，滋肾中之真阴，使之坐制南方，此即王冰所谓壮水之主，以制阳光法也。若肾中之真水不能营养，则必传入厥阴，热深厥深，咽痛者转为喉痹，呕咳者转吐痈脓，下利者转便脓血，甚者躁热、厥逆、昏不知人，肾气先绝而死也。故知仲景温经散寒之法与清热润燥之法，如四时日月，并行不悖也。（程扶生）</p><p style=text-align:start>凡中阴之证，必先入少阴，一用表散，则孤阳飞越，乘汗而出，是以烦躁不安，妄见妄闻，谵言乱语。</p><p style=text-align:start>若误认为火证，而加以寒凉，立刻毙矣。若任其汗出不休，元阳不返窟宅，则阳气腾散，亦将毙矣。急宜驱阴回阳之法，又宜敛阳归根之法，如八味地黄汤加人参之属。愚意谓中阴之证，必先入少阴者，盖少阴属肾，与太阳膀胱经相为表里。</p><p style=text-align:start>因其人肾脏素虚，封藏不固，遂致太阳疏漏，寒邪易侵，表不固则邪直入于里，表里交虚，同声相应。肾为水脏，膀胱又为藏水之经，故中阴必先入肾者此耳。又曰∶伤寒偏死肾虚人。良非虚语。（吴天士）</p><p style=text-align:start>少阴肾经，水火之脏。邪伤其经，随人虚实，或从水化以为寒，或从火化以为热。水化为阴寒之邪，是其本也，火化为阳热之邪，是其标也。阴邪其脉沉细而微，阳邪其脉沉细而数。至其见证，亦各有别。阴邪但欲寐，身无热；阳邪虽欲寐，则多心烦。阴邪背恶寒，口中和；阳邪背恶寒，则口中燥。阴邪咽痛不肿；阳邪咽痛则肿。阴邪腹痛，下利清谷；阳邪腹痛，下利清水，或便脓血也。阴邪外热面色赤，里寒大便利，小便白；阳邪外寒手足厥，里热大便秘，小便赤。此少阴标本寒热之脉证也。凡从本之治，均宜温寒回阳；从标之治，均宜攻热救阴。回阳救阴，其机甚微，总在临证详究，辨别标本寒热，以急施其治，庶克有济，稍缓则不及矣。（《医宗金鉴》）</p><h1 class=pgc-h-arrow-right>厥阴提纲</h1><p style=text-align:start>太阴厥阴，皆以里证为提纲。太阴为阴中之阴而主寒，故不渴；厥阴为阴中之阳而主热，故消渴也。太阴主湿土，土病则气陷下，湿邪入胃，故腹痛自利；厥阴主相火，火病则气上逆，火邪入心，故心中疼热也。</p><p style=text-align:start>太阴腹满而吐，食不下；厥阴饥不欲食，食即吐蛔。同是食不下，太阴则满，厥阴则饥；同是一吐，太阴则吐食，厥阴则吐蛔。此又属土、属木之别也。太阴为开，本自利，而下之则开拆。胸下痞硬者，开拆反阖也。厥阴为阖，气上逆，而下之则阖拆。利不止者，阖拆反开也。</p><p style=text-align:start>○两阴交尽，名曰厥阴，又名阴之绝阳，是厥阴宜无热矣。然厥阴主肝，而胆藏肝内，则厥阴热证，皆少阳相火内发也。要知少阳、厥阴，同一相火，相火郁于内，是厥阴病出于表，为少阳病。</p><p style=text-align:start>少阳咽干，即厥阴消渴之机；胸胁气满，即气上撞心之兆；心烦即疼热之初；不欲食是饥不欲食之根；喜呕即吐蛔之渐。故少阳不解，转属厥阴而病危；厥阴病衰，转属少阳而欲愈。</p><p style=text-align:start>○厥者必发热，热与厥相应，厥深热亦深，厥微热亦微，此四证，是厥阴伤寒之定局。先热后厥，厥热往来，厥多热少，热多厥少，此四证，是厥阴伤寒之变局。</p><p style=text-align:start>○厥阴有晦朔具合之理，阴极阳生，故厥阴伤寒反以阳为主。厥少热多，是为生阳，故病当愈；厥多热少，是为死阴，故病为进。其热气有余者，或便脓血，或发痈脓，与《内经》煎厥不同。</p><p style=text-align:start>○手足厥冷，脉微欲绝，是厥阴伤寒之外证；当归四逆，是厥阴伤寒之表药。夫阴寒如此而不用姜、附者，以相火寄于肝胆，外虽寒而脏不寒，故先厥者后必发热，手足愈冷，肝胆愈热，故厥深热亦深。所以伤寒初起，脉证如此者，不得遂认为虚寒，妄投姜、附以遗患也。</p><p style=text-align:start>○本篇云∶诸四逆厥者不可下。又曰∶厥应下之，而反发汗者，必口伤烂赤。二义不同。诸四逆不可下，是指伤寒脉微欲绝，此时外寒切迫，内热未起。此当发汗，是指虚寒证言，故曰虚家亦然。应下之者，是脉滑而厥，内热闭郁，故曰厥深热亦深。若发汗，只能引火之升，不能逐热外散，故令口伤。所谓下之，是下其热，非下其实。泄利下重者，四逆散；欲饮水升者数，白虎汤。此厥阴之下药，所以下无形之邪也。若以承气汤下之，利不止矣。</p><p style=text-align:start>○诊厥阴脉，以阳为主；治厥阴病，以阴为主。故当归四逆不去芍药，白头翁汤重用芩、连，乌梅丸用川连、黄柏，复脉汤用地黄、麦冬。所以然者，肝之相火，本少阳之生气，而少阳实出于坎宫之真阴。</p><p style=text-align:start>○六经，惟厥阴最为难治。其本阴而标热，其体风木，其用相火。</p><p style=text-align:start>以其具合晦朔之理，阴之初尽，即阳之初出，所以一阳为纪，一阴为独，则厥阴病热，是少阳之相火使然也。</p><p style=text-align:start>火旺则水亏，故消渴；气有余便是火，故气上撞心，心中疼热；木盛则克土，故饥不欲食，是为风化，饥则胃中空虚，蛔闻食臭则出，故吐蛔。此厥阴之火证，非厥阴之伤寒也。《内经》曰∶必伏其所主，而先其所因。或收，或散，或逆，或从，随所利而行之。调其中气，使之和平，是厥阴之治法也。（柯韵伯）</p><p style=text-align:start>按∶厥阴篇中，次第不一，有纯阳无阴之证，有纯阴无阳之证，有阴阳差多差少之证，有阳进欲愈阴进未愈之证，复有阴居八、九，阳居一、二之证。厥而发热，热深厥深，上攻而成喉痹，下攻而便脓血，此纯阳无阴之证也。脉微细欲绝，厥冷灸之不温，恶寒，大汗，大利，躁不得卧，与夫冷结关元，此纯阴无阳之证也。厥三日热亦三日，厥五日热亦五日，手足厥冷，而邪热在胸，火热在胃，此阴阳差多差少之证也。</p><p style=text-align:start>渴欲饮水，饥欲得食，脉滑而数，手足自温，此阳进欲愈之证也。默默不欲食，寸脉虽浮数尺脉自涩，呕吐涎沫，腹胀身疼，此阴进未愈之证也。下利清谷，里寒外热，呕而脉弱，小便复利，本自寒下，复误吐下，脉沉微厥，面反戴阳，此阴居八、九，阳居一、二之证也。大率阳脉阳证，当取用三阳经治法；阴脉阴证，当合用少阴经治法。厥阴病，见阳为易愈，见阴为难痊。其表里杂错不分，又必先温其里，后攻其表。设见咽喉不利，咳唾脓血，则温法不可用，仍宜先解其表矣。</p><p style=text-align:start>○再按∶厥阴经，原无下法，首条即先示戒云∶下之利不止矣。盖厥阴多至下利，下利中复有死证。《金匮》云∶五脏气绝于内，则下利不禁。此所以致戒不可下也。</p><p style=text-align:start>中间虽有用小承气一法，因胃有燥屎，微攻其胃，非攻其肠也。虽有厥应下之一语，乃对发汗而言，谓厥阴内解其热，不应外发其汗耳。岂可泥应下二字，遂犯厥阴之大戒耶？自晋迄今，伤寒失传，遇阳明二、三日内当下之证，及少阴二、三日急下之证，总不能下，至厥阴六、七日不当下之时，反行下之。在热深厥深之阳证，下之已迟，万一侥幸，不过为焦头烂额之客。在亡血脏虚之人，下之百无一生矣。（喻嘉言）</p><p style=text-align:start>厥阴者，阴之尽也。厥字从HT 从欠，谓阴之尽，而不足乎阳者也。又阴之尽，将上逆而接乎阳者也。《内经》谓一阴至绝处，却作朔晦是也。故热入厥阴者，得阳邪出表，不至内扰乎阴则愈；寒入厥阴者，得阳气来复，得以入而救阴则愈。皆以外阳接乎内阴为顺。盖厥阴一证，经虽属阴，总欲其气通于阳也。邪既入阴之尽，势必厥逆；内攻其里，势必下利。为喉痹，为脓血，皆阳胜之过也；为除中，为戴阳，皆阴盛之极也。世之治厥阴者，若涉大海，茫无津涯，吾为两言以蔽之∶治厥者，曰辨其寒厥、热厥而已矣；治利者，曰辨其寒利、热利而已矣。至于为呕为哕，亦莫不有寒热之辨也。（程扶生）</p></div><div class="post-meta meta-tags"><ul class=clearfix><li><a>'少阴病','阴之为','气上'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>