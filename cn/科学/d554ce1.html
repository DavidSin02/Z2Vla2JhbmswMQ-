<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>读诗 |南宋四大家词作节选400篇大全集（一） | 极客快訊</title><meta property="og:title" content="读诗 |南宋四大家词作节选400篇大全集（一） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/d8e24634c7e84efb84399ef80e82fc6d"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/d554ce1.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/d554ce1.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/d554ce1.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/d554ce1.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/d554ce1.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/d554ce1.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/d554ce1.html><link rel=canonical href=https://geekbank.cf/tw/%e7%a7%91%e5%ad%a6/d554ce1.html><meta property="article:published_time" content="2020-10-29T20:57:39+08:00"><meta property="article:modified_time" content="2020-10-29T20:57:39+08:00"><meta name=Keywords content><meta name=description content="读诗 |南宋四大家词作节选400篇大全集（一）"><meta name=author content="极客快訊"><meta property="og:url" content="/cn/%E7%A7%91%E5%AD%A6/d554ce1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>读诗 |南宋四大家词作节选400篇大全集（一）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h1 class=pgc-h-arrow-right>资料转载来源于：颜渊山庄</h1><blockquote class=pgc-blockquote-abstract><p>https://www.toutiao.com/i6717202210557526536/?group_id=6717202210557526536</p></blockquote><h1 class=pgc-h-arrow-right>南宋四大家 （诗史上的南宋四大家）</h1><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/d8e24634c7e84efb84399ef80e82fc6d><p class=pgc-img-caption></p></div><h1 class=pgc-h-arrow-right>南宋四大家又称中兴四大诗人（也可以称为中兴四大家，但经常称为南宋四大家），是中国南宋前期陆游、杨万里、范成大、尤袤四位爱国诗人的合称。</h1><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/70be8b43e5b44c70ad8c4e89b974f272><p class=pgc-img-caption></p></div><h1 class=pgc-h-arrow-right>陆游</h1><h1 class=pgc-h-arrow-right>（1125～1210）字务观，自号放翁，越州山阴（今浙江绍兴）人。其父陆宰，是很有民族气节的官员和学者，朝廷南渡后，他便回到家乡著书了。陆游自幼就受到爱国的家庭教育，立下了抗战复仇的壮志。29岁参加进士考试，名在前列，因触犯奸臣秦桧而被除名。孝宗时，被赐给进士出身，历任夔州通判，提举江南西路常平茶盐公事，权知严州等地方官，还参赞王炎、范成大幕府军事，后来做过朝议大夫，礼部郎中。65岁那年罢官，即回老家山阴闲居，死时年八十六。陆游一生坚持抗金主张，虽多次遭受投降派的打击，但爱国之志始终不渝，死时还念念不忘国家的统一，是南宋伟大的爱国诗人。他勤于创作，一生写诗60年，保存下来就有9300多首。诗的题材极为广泛，内容丰富，其中表现抗金报国的作品，最能反映那个时代的精神。诗的风格豪放，气魄雄浑，近似李白，故有“小太白”之称。</h1><h1 class=pgc-h-arrow-right>南宋著名诗人。少时受家庭爱国思想薰陶，高宗时应礼部试，为秦桧所黜。孝宗时赐进士出身。中年入蜀，投身军旅生活，官至宝章阁待制。晚年退居家乡。创作诗歌今存九千多首，内容极为丰富。着有《剑南诗稿》、《渭南文集》、《南唐书》、《老学庵笔记》等。 9482篇诗文</h1><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p9.pstatp.com/large/pgc-image/6882c3faa83444718531a33b3f6cb9b4><p class=pgc-img-caption></p></div><h1 class=pgc-h-arrow-right>范成大</h1><h1 class=pgc-h-arrow-right>（1126～1193），字致能，号石湖居士，吴（今江苏苏州）人。高宗绍兴二十四年（一一五四）进士，除徽州司户参军。三十二年，入监太平惠民和剂局。孝宗隆兴元年（一一六三），为编类高宗圣政所兼敕令所检讨官。乾道元年（一一六五），累迁著作佐郎。二年，除吏员外郎，为言者论罢。三年，起知处州。五年，除礼部员外郎兼崇政殿说书，兼国史院编修官。六年，以起居郎假资政殿大学士使金。使归，迁中书舍人，同修国史及实录院同修撰。七年，知静江府兼广西经略安抚使。淳熙二年（一一七五），除四川安抚制置使。四年召对，权礼部尚书。五年，拜参知政事，寻罢。七年，知明州兼沿海制置使。八年，知建康府（《景定建康志》卷一四》）。十年，以疾奉祠。十五年，起知福州，未赴。光宗绍熙三年（一一九二）加资政殿大学士知太平州。四年卒，年六十八。有《石湖大全集》一百三十六卷（《宋史·艺文志》），已佚。今传《石湖居士诗集》三十四卷，及《吴郡志》、《揽辔录》、《骖鸾录》、《桂海虞衡志》、《吴船录》等。事见《周文忠公集》卷六一《范公成大神道碑》，《宋史》卷三八六有传。</h1><h1 class=pgc-h-arrow-right>南宋诗人。谥文穆。从江西派入手，后学习中、晚唐诗，继承了白居易、王建、张籍等诗人新乐府的现实主义精神，终于自成一家。风格平易浅显、清新妩媚。诗题材广泛，以反映农村社会生活内容的作品成就最高。他与杨万里、陆游、尤袤合称南宋“中兴四大诗人”。 2067篇诗文</h1><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p3.pstatp.com/large/pgc-image/47d15c1c17c4400ca673e563c3677adf><p class=pgc-img-caption></p></div><h1 class=pgc-h-arrow-right>杨万里</h1><h1 class=pgc-h-arrow-right>（1127－1206），字廷秀，号诚斋。吉州吉水（今江西省吉水县）人。南宋杰出的诗人。绍兴二十四年</h1><h1 class=pgc-h-arrow-right>男，汉族。吉州吉水（今江西省吉水县）人。南宋杰出诗人，与尤袤、范成大、陆游合称南宋“中兴四大诗人”、“南宋四大家”。 4253篇诗文</h1><h1 class=pgc-h-arrow-right>（1154）中进士。授赣州司户，后调任永州零陵县丞，得见谪居在永州的张浚，多受勉励教诲。孝宗即位后，张浚入相，即荐万里为临安府教授。未及赴任，即遭父丧，服满后改知奉新县。乾道六年（1170）任国子博士，开始作京官，不久迁太常丞，转将作少监。淳熙元年（1174）出知漳州，旋改知常州。六年，提举广东常平茶盐，曾镇压沈师起义军，升为广东提点刑狱。不久，遭母丧去任，召还为吏部员外郎，升郎中。十二年（1185）五月，以地震应诏上书，极论时政十事，劝谏孝宗姑置不急之务，精专备敌之策，坚决反对一些人提出的放弃两淮、退保长江的误国建议，主张选用人才，积极备战。次年，任枢密院检详官兼太子侍读。十四年（1187），迁秘书少监。高宗崩，万里因力争张浚当配享庙祀事，指斥洪迈“指鹿为马”，惹恼了孝宗，出知筠州（今江西高安）。光宗即位，召为秘书监。绍熙元年（1190），为接伴金国贺正旦使兼实录院检讨官。终因孝宗对他不满，出为江东转运副使。朝廷欲在江南诸郡行铁钱，万里以为不便民，拒不奉诏，忤宰相意，改知赣州。万里见自己的抱负无法施展，遂不赴任，乞祠官（无实际官职，只领祠禄，等于退休）而归，从此不再出仕，朝命几次召他赴京，均辞而不往。开僖二年（1206），因痛恨韩侂胄弄权误国，忧愤而死，官终宝谟阁文士，谥“文节”。</h1><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/46eea21bfb6d40a4b92026bf68511091><p class=pgc-img-caption></p></div><h1 class=pgc-h-arrow-right>尤袤</h1><h1 class=pgc-h-arrow-right>（1127～1194）字延之，晚取孙绰遂初赋，自号遂初居士，无锡人，生宋钦宗靖康二年，卒光宗绍熙五年，年六十八岁。少颖异，人呼为奇童。入太学，以词赋冠多士。绍兴十八年（一一四八）擢进士第。为泰兴令，金人犯境，官吏望风遁，袤独坚守不去，当路交荐。官奉常时，高宗庙号未定，袤诹经订古，悉有根据，人号为尤书橱。为内外制及内禅典册，皆服其雅正有体。光宗即位，言者以为周必大党，遂与祠。绍熙元年（一一九○）起知婺州，改太平州，召除给事中，终礼都尚书。谥文简。袤少从喻樗、汪应辰游。樗，龟山高弟也，樗以所得龟山讲明授之，学益进。晚年嗜书不倦，藏书至三万卷，着为遂初堂书目，为目录而兼载版本之始。文选旧有李善、五臣注，后人合之为六臣注，而善注亡，袤自六臣中钞出善注单刻之，由是善注复显于世，后世所行善注，皆翻自尤刻者也。袤善诗，平淡天真，与杨万里、范成大、陆游齐名，称南宋四大家。宋史本传载袤着有遂初小稿六十卷、内外制三十卷，陈振孙书录解题载梁溪集五十卷，并佚不传。清尤侗裒辑遗诗，编为梁溪遗稿一卷，厉鹗作宋诗纪事，又自他书补入若干首，残章断简，弥足宝惜。别有全唐诗话十卷，则出于后人伪托。</h1><h1 class=pgc-h-arrow-right>小字季长，号遂初居士，晚年号乐溪、木石老逸民。南宋著名诗人、大臣、藏书家。祖父尤申，父尤时享，治史擅诗。绍兴十八年（1148年），尤袤登进士第。初为泰兴令。孝宗朝，为大宗正丞，累迁至太常少卿，权充礼部侍郎兼修国史，又曾权中书舍人兼直学士。光宗朝为焕章阁侍制、给事中，后授礼部尚书兼侍读。卒后谥号“文简”。尤袤与杨万里、范成大、陆游并称为“南宋四大诗人”。原有《梁溪集》五十卷，早佚。清人尤侗辑有《梁溪遗稿》两卷，刊行于时。 81篇诗文</h1><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p3.pstatp.com/large/pgc-image/f25324fc10324d71893ce7fbb270d465><p class=pgc-img-caption></p></div><h1 class=pgc-h-arrow-right><strong>陆游诗文节选80篇</strong></h1><p><strong>卜算子·咏梅</strong></p><p>宋代：陆游</p><p>驿外断桥边，寂寞开无主。已是黄昏独自愁，更着风和雨。</p><p>无意苦争春，一任群芳妒。零落成泥碾作尘，只有香如故。</p><p><strong>游山西村</strong></p><p>宋代：陆游</p><p>莫笑农家腊酒浑，丰年留客足鸡豚。</p><p>山重水复疑无路，柳暗花明又一村。</p><p>箫鼓追随春社近，衣冠简朴古风存。</p><p>从今若许闲乘月，拄杖无时夜叩门。</p><p><strong>示儿</strong></p><p>宋代：陆游</p><p>死去元知万事空，但悲不见九州同。</p><p>王师北定中原日，家祭无忘告乃翁。</p><p><strong>十一月四日风雨大作二首</strong></p><p>宋代：陆游</p><p>风卷江湖雨暗村，四山声作海涛翻。</p><p>溪柴火软蛮毡暖，我与狸奴不出门。</p><p>僵卧孤村不自哀，尚思为国戍轮台。</p><p>夜阑卧听风吹雨，铁马冰河入梦来。</p><p><strong>冬夜读书示子聿</strong></p><p>宋代：陆游</p><p>古人学问无遗力，少壮工夫老始成。</p><p>纸上得来终觉浅，绝知此事要躬行。</p><p><strong>钗头凤·红酥手</strong></p><p>宋代：陆游</p><p>红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。</p><p>春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！</p><p><strong>秋夜将晓出篱门迎凉有感二首</strong></p><p>宋代：陆游</p><p>迢迢天汉西南落，喔喔邻鸡一再鸣。</p><p>壮志病来消欲尽，出门搔首怆平生。</p><p>三万里河东入海，五千仞岳上摩天。</p><p>遗民泪尽胡尘里，南望王师又一年。</p><p><strong>除夜雪</strong></p><p>宋代：陆游</p><p>北风吹雪四更初，嘉瑞天教及岁除。</p><p>半盏屠苏犹未举，灯前小草写桃符。</p><p><strong>诉衷情·当年万里觅封侯</strong></p><p>宋代：陆游</p><p>当年万里觅封侯，匹马戍梁州。关河梦断何处？尘暗旧貂裘。</p><p>胡未灭，鬓先秋，泪空流。此生谁料，心在天山，身老沧洲。</p><p><strong>读书</strong></p><p>宋代：陆游</p><p>归志宁无五亩园，读书本意在元元。</p><p>灯前目力虽非昔，犹课蝇头二万言。</p><p><strong>书愤五首·其一</strong></p><p>宋代：陆游</p><p>早岁那知世事艰，中原北望气如山。</p><p>楼船夜雪瓜洲渡，铁马秋风大散关。</p><p>塞上长城空自许，镜中衰鬓已先斑。</p><p>出师一表真名世，千载谁堪伯仲间！</p><p><strong>临安春雨初霁</strong></p><p>宋代：陆游</p><p>世味年来薄似纱，谁令骑马客京华。</p><p>小楼一夜听春雨，深巷明朝卖杏花。</p><p>矮纸斜行闲作草，晴窗细乳戏分茶。</p><p>素衣莫起风尘叹，犹及清明可到家。</p><p><strong>梅花绝句·其一</strong></p><p>宋代：陆游</p><p>闻道梅花坼晓风，雪堆遍满四山中。</p><p>何方可化身千亿，一树梅花一放翁。</p><p><strong>病起书怀</strong></p><p>宋代：陆游</p><p>病骨支离纱帽宽，孤臣万里客江干。</p><p>位卑未敢忘忧国，事定犹须待阖棺。</p><p>天地神灵扶庙社，京华父老望和銮。</p><p>出师一表通今古，夜半挑灯更细看。</p><p><strong>沈园二首</strong></p><p>宋代：陆游</p><p>城上斜阳画角哀，沈园非复旧池台，</p><p>伤心桥下春波绿，曾是惊鸿照影来。</p><p>梦断香消四十年，沈园柳老不吹绵。</p><p>此身行作稽山土，犹吊遗踪一泫然。</p><p><strong>金错刀行</strong></p><p>宋代：陆游</p><p>黄金错刀白玉装，夜穿窗扉出光芒。</p><p>丈夫五十功未立，提刀独立顾八荒。</p><p>京华结交尽奇士，意气相期共生死。</p><p>千年史册耻无名，一片丹心报天子。</p><p>尔来从军天汉滨，南山晓雪玉嶙峋。</p><p>呜呼！楚虽三户能亡秦，岂有堂堂中国空无人！</p><p><strong>秋思</strong></p><p>宋代：陆游</p><p>利欲驱人万火牛，江湖浪迹一沙鸥。</p><p>日长似岁闲方觉，事大如天醉亦休。</p><p>砧杵敲残深巷月，井梧摇落故园秋。</p><p>欲舒老眼无高处，安得元龙百尺楼。</p><p><strong>关山月</strong></p><p>宋代：陆游</p><p>和戎诏下十五年，将军不战空临边。</p><p>朱门沉沉按歌舞，厩马肥死弓断弦。</p><p>戍楼刁斗催落月，三十从军今白发。</p><p>笛里谁知壮士心，沙头空照征人骨。</p><p>中原干戈古亦闻，岂有逆胡传子孙！</p><p>遗民忍死望恢复，几处今宵垂泪痕。</p><p><strong>剑门道中遇微雨</strong></p><p>宋代：陆游</p><p>衣上征尘杂酒痕，远游无处不消魂。</p><p>此身合是诗人未？细雨骑驴入剑门。</p><p><strong>闻武均州报已复西京</strong></p><p>宋代：陆游</p><p>白发将军亦壮哉，西京昨夜捷书来。</p><p>胡儿敢作千年计，天意宁知一日回。</p><p>列圣仁恩深雨露，中兴赦令疾风雷。</p><p>悬知寒食朝陵使，驿路梨花处处开。</p><p><strong>蝶恋花·禹庙兰亭今古路</strong></p><p>宋代：陆游</p><p>禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。</p><p>冉冉年华留不住。镜里朱颜，毕竟消磨去。一句丁宁君记取。神仙须是闲人做。</p><p><strong>鹊桥仙·华灯纵博</strong></p><p>宋代：陆游</p><p>华灯纵博，雕鞍驰射，谁记当年豪举。酒徒一半取封侯，独去作、江边渔父。</p><p>轻舟八尺，低篷三扇，占断苹洲烟雨。镜湖元自属闲人，又何必、君恩赐与。</p><p><strong>书愤二首</strong></p><p>宋代：陆游</p><p>白发萧萧卧泽中，只凭天地鉴孤忠。</p><p>厄穷苏武餐毡久，忧愤张巡嚼齿空。</p><p>细雨春芜上林苑，颓垣夜月洛阳宫。</p><p>壮心未与年俱老，死去犹能作鬼雄。</p><p>镜里流年两鬓残，寸心自许尚如丹。</p><p>衰迟罢试戎衣窄，悲愤犹争宝剑寒。</p><p>远戍十年临的博，壮图万里战皋兰。</p><p>关河自古无穷事，谁料如今袖手看。</p><p><strong>诉衷情·青衫初入九重城</strong></p><p>宋代：陆游</p><p>青衫初入九重城，结友尽豪英。蜡封夜半传檄，驰骑谕幽并。</p><p>时易失，志难城，鬓丝生。平章风月，弹压江山，别是功名。</p><p><strong>秋波媚·七月十六日晚登高兴亭望长安南山</strong></p><p>宋代：陆游</p><p>秋到边城角声哀，烽火照高台。悲歌击筑，凭高酹酒，此兴悠哉。</p><p>多情谁似南山月，特地暮云开。灞桥烟柳，曲江池馆，应待人来。</p><p><strong>夜游宫·记梦寄师伯浑</strong></p><p>宋代：陆游</p><p>雪晓清笳乱起。梦游处、不知何地。铁骑无声望似水。想关河，雁门西，青海际。</p><p>睡觉寒灯里。漏声断、月斜窗纸。自许封侯在万里。有谁知，鬓虽残，心未死。</p><p><strong>幽居初夏</strong></p><p>宋代：陆游</p><p>湖山胜处放翁家，槐柳阴中野径斜。</p><p>水满有时观下鹭，草深无处不鸣蛙。</p><p>箨龙已过头番笋，木笔犹开第一花。</p><p>叹息老来交旧尽，睡来谁共午瓯茶。</p><p><strong>谢池春·壮岁从戎</strong></p><p>宋代：陆游</p><p>壮岁从戎，曾是气吞残虏。阵云高、狼烽夜举。朱颜青鬓，拥雕戈西戍。笑儒冠、自来多误。</p><p>功名梦断，却泛扁舟吴楚。漫悲歌、伤怀吊古。烟波无际，望秦关何处。叹流年、又成虚度。</p><p><strong>鹧鸪天·家住苍烟落照间</strong></p><p>宋代：陆游</p><p>家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。</p><p>贪啸傲，任衰残，不妨随处一开颜。元知造物心肠别，老却英雄似等闲！</p><p><strong>鹊桥仙·夜闻杜鹃</strong></p><p>宋代：陆游</p><p>茅檐人静，蓬窗灯暗，春晚连江风雨。林莺巢燕总无声，但月夜、常啼杜宇。</p><p>催成清泪，惊残孤梦，又拣深枝飞去。故山犹自不堪听，况半世、飘然羁旅！</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p9.pstatp.com/large/pgc-image/1d869b573e3e46f29acf715cb71cd9a6><p class=pgc-img-caption></p></div><p><strong>梅花绝句·其二</strong></p><p>宋代：陆游</p><p>幽谷那堪更北枝，年年自分着花迟。</p><p>高标逸韵君知否，正是层冰积雪时。</p><p><strong>鹊桥仙·一竿风月</strong></p><p>宋代：陆游</p><p>一竿风月，一蓑烟雨，家在钓台西住。卖鱼生怕近城门，况肯到红尘深处？</p><p>潮生理棹，潮平系缆，潮落浩歌归去。时人错把比严光，我自是无名渔父。</p><p><strong>乙卯重五诗</strong></p><p>宋代：陆游</p><p>重五山村好，榴花忽已繁。</p><p>粽包分两髻，艾束着危冠。</p><p>旧俗方储药，羸躯亦点丹。</p><p>日斜吾事毕，一笑向杯盘。</p><p><strong>夜泊水村</strong></p><p>宋代：陆游</p><p>腰间羽箭久凋零，太息燕然未勒铭。</p><p>老子犹堪绝大漠，诸君何至泣新亭。</p><p>一身报国有万死，双鬓向人无再青。</p><p>记取江湖泊船处，卧闻新雁落寒汀。</p><p><strong>鹧鸪天·懒向青门学种瓜</strong></p><p>宋代：陆游</p><p>懒向青门学种瓜，只将渔钓送年华。双双新燕飞春岸，片片轻鸥落晚沙。</p><p>歌缥缈，舻呕哑，酒如清露鲊如花。逢人问道归何处，笑指船儿此是家。</p><p><strong>自嘲</strong></p><p>宋代：陆游</p><p>少读诗书陋汉唐，莫年身世寄农桑。</p><p>骑驴两脚欲到地，爱酒一樽常在旁。</p><p>老去形容虽变改，醉来意气尚轩昂。</p><p>太行王屋何由动，堪笑愚公不自量。</p><p><strong>点绛唇·采药归来</strong></p><p>宋代：陆游</p><p>采药归来，独寻茅店沽新酿。暮烟千嶂。处处闻渔唱。</p><p>醉弄扁舟，不怕黏天浪。江湖上，遮回疏放。作个闲人样。</p><p><strong>初夏绝句</strong></p><p>宋代：陆游</p><p>纷纷红紫已成尘，布谷声中夏令新。</p><p>夹路桑麻行不尽，始知身是太平人。</p><p><strong>朝中措·梅</strong></p><p>宋代：陆游</p><p>幽姿不入少年场。无语只凄凉。一个飘零身世，十分冷淡心肠。</p><p>江头月底，新诗旧梦，孤恨清香。任是春风不管，也曾先识东皇。</p><p><strong>忆秦娥</strong></p><p>宋代：陆游</p><p>玉花骢。晚街金辔声璁珑。声璁珑。闲敧乌帽，又过城东。</p><p>富春巷陌花重重。千金沽酒酬春风。酬春风。笙歌园里，锦绣丛中。</p><p><strong>长歌行</strong></p><p>宋代：陆游</p><p>人生不作安期生，醉入东海骑长鲸；</p><p>犹当出作李西平，手枭逆贼清旧京。</p><p>金印辉煌未入手，白发种种来无情。</p><p>成都古寺卧秋晚，落日偏傍僧窗明。</p><p>岂其马上破贼手，哦诗长作寒螀鸣？</p><p>兴来买尽市桥酒，大车磊落堆长瓶；</p><p>哀丝豪竹助剧饮，如锯野受黄河倾。</p><p>平时一滴不入口，意气顿使千人惊。</p><p>国仇未报壮士老，匣中宝剑夜有声。</p><p>何当凯旋宴将士，三更雪压飞狐城！</p><p><strong>沁园春·孤鹤归飞</strong></p><p>宋代：陆游</p><p>孤鹤归飞，再过辽天，换尽旧人。念累累枯冢，茫茫梦境，王侯蝼蚁，毕竟成尘。载酒园林，寻花巷陌，当日何曾轻负春。流年改，叹围腰带剩，点鬓霜新。</p><p>交亲散落如云。又岂料如今余此身。幸眼明身健，茶甘饭软，非惟我老，更有人贫。躲尽危机，消残壮志，短艇湖中闲采莼。吾何恨，有渔翁共醉，溪友为邻。</p><p><strong>木兰花·立春日作</strong></p><p>宋代：陆游</p><p>三年流落巴山道，破尽青衫尘满帽。身如西瀼渡头云，愁抵瞿塘关上草。</p><p>春盘春酒年年好，试戴银旛判醉倒。今朝一岁大家添，不是人间偏我老。</p><p><strong>南乡子·归梦寄吴樯</strong></p><p>宋代：陆游</p><p>归梦寄吴樯，水驿江程去路长。想见芳洲初系缆，斜阳，烟树参差认武昌。</p><p>愁鬓点新霜，曾是朝衣染御香。重到故乡交旧少，凄凉，却恐他乡胜故乡。</p><p><strong>十月二十八日风雨大作</strong></p><p>宋代：陆游</p><p>风怒欲拔木，雨暴欲掀屋。</p><p>风声翻海涛，雨点堕车轴。</p><p>拄门那敢开，吹火不得烛。</p><p>岂惟涨沟溪，势已卷平陆。</p><p>辛勤蓺宿麦，所望明年熟；</p><p>一饱正自艰，五穷故相逐。</p><p>南邻更可念，布被冬未赎；</p><p>明朝甑复空，母子相持哭。</p><p><strong>双头莲·呈范至能待制</strong></p><p>宋代：陆游</p><p>华鬓星星，惊壮志成虚，此身如寄。萧条病骥。向暗里、消尽当年豪气。梦断故国山川，隔重重烟水。身万里，旧社凋零，青门俊游谁记？</p><p>尽道锦里繁华，叹官闲昼永，柴荆添睡。清愁自醉。念此际、付与何人心事。纵有楚柁吴樯，知何时东逝？空怅望，鲙美菰香，秋风又起。</p><p><strong>水调歌头·多景楼</strong></p><p>宋代：陆游</p><p>江左占形胜，最数古徐州。连山如画，佳处缥缈着危楼。鼓角临风悲壮，烽火连空明灭，往事忆孙刘。千里曜戈甲，万灶宿貔貅。</p><p>露沾草，风落木，岁方秋。使君宏放，谈笑洗尽古今愁。不见襄阳登览，磨灭游人无数，遗恨黯难收。叔子独千载，名与汉江流。</p><p><strong>清商怨·葭萌驿作</strong></p><p>宋代：陆游</p><p>江头日暮痛饮。乍雪晴犹凛。山驿凄凉，灯昏人独寝。</p><p>鸳机新寄断锦。叹往事、不堪重省。梦破南楼，绿云堆一枕。</p><p><strong>汉宫春·初自南郑来成都作</strong></p><p>宋代：陆游</p><p>羽箭雕弓，忆呼鹰古垒，截虎平川。吹笳暮归野帐，雪压青毡。淋漓醉墨，看龙蛇飞落蛮笺。人误许、诗情将略，一时才气超然。</p><p>何事又作南来，看重阳药市，元夕灯山？花时万人乐处，欹帽垂鞭。闻歌感旧，尚时时流涕尊前。君记取、封侯事在。功名不信由天。</p><p><strong>浪淘沙·丹阳浮玉亭席上作</strong></p><p>宋代：陆游</p><p>绿树暗长亭，几把离尊。阳关常恨不堪闻。何况今朝秋色里，身是行人。</p><p>清泪浥罗巾，各自消魂。一江离恨恰平分。安得千寻横铁锁，截断烟津？</p><p><strong>破阵子</strong></p><p>宋代：陆游</p><p>仕至千钟良易，年过七十常稀。眼底荣华元是梦，身后声名不自知。营营端为谁。幸有旗亭沽酒，何妨茧纸题诗。幽谷云萝朝采药，静院轩窗夕对棋。不归真个痴。</p><p><strong>乌夜啼·纨扇婵娟素月</strong></p><p>宋代：陆游</p><p>纨扇婵娟素月，纱巾缥缈轻烟。高槐叶长阴初合，清润雨余天。</p><p>弄笔斜行小草，钩帘浅醉闲眠。更无一点尘埃到，枕上听新蝉。</p><p><strong>落梅</strong></p><p>宋代：陆游</p><p>雪虐风饕愈凛然，花中气节最高坚。</p><p>过时自合飘零去，耻向东君更乞怜。</p><p>醉折残梅一两枝，不妨桃李自逢时。</p><p>向来冰雪凝严地，力斡春回竟是谁？</p><p><strong>三月十七日夜醉中作</strong></p><p>宋代：陆游</p><p>前年脍鲸东海上，白浪如山寄豪壮；</p><p>去年射虎南山秋，夜归急雪满貂裘。</p><p>今年摧颓最堪笑，华发苍颜羞自照。</p><p>谁知得酒尚能狂，脱帽向人时大叫。</p><p>逆胡未灭心未平，孤剑床头铿有声。</p><p>破驿梦回灯欲死，打窗风雨正三更。</p><p><strong>长相思（五之一）</strong></p><p>宋代：陆游</p><p>云千重。水千重。身在千重云水中。月明收钓筒。头未童。耳未聋。得酒犹能双脸红。一尊谁与同。</p><p><strong>观村童戏溪上</strong></p><p>宋代：陆游</p><p>雨余溪水掠堤平，闲看村童谢晚晴。</p><p>竹马踉蹡冲淖去，纸鸢跋扈挟风鸣。</p><p>三冬暂就儒生学，千耦还从父老耕。</p><p>识字粗堪供赋役，不须辛苦慕公卿。</p><p><strong>采桑子</strong></p><p>宋代：陆游</p><p>三山山下闲居士，巾履萧然。小醉闲眠。风引飞花落钓船。</p><p><strong>好事近·秋晓上莲峰</strong></p><p>宋代：陆游</p><p>秋晓上莲峰，高蹑倚天青壁。谁与放翁为伴？有天坛轻策。</p><p>铿然忽变赤龙飞，雷雨四山黑。谈笑做成丰岁，笑禅龛楖栗。</p><p><strong>浣溪沙·和无咎韵</strong></p><p>宋代：陆游</p><p>懒向沙头醉玉瓶，唤君同赏小窗明。夕阳吹角最关情。</p><p>忙日苦多闲日少，新愁常续旧愁生。客中无伴怕君行。</p><p><strong>东湖新竹</strong></p><p>宋代：陆游</p><p>插棘编篱谨护持，养成寒碧映涟漪。</p><p>清风掠地秋先到，赤日行天午不知。</p><p>解箨时闻声簌簌，放梢初见叶离离。</p><p>官闲我欲频来此，枕簟仍教到处随。</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/a30cc8872848433382ee4709bd2adfd8><p class=pgc-img-caption></p></div><p><strong>蝶恋花·桐叶晨飘蛩夜语</strong></p><p>宋代：陆游</p><p>桐叶晨飘蛩夜语。旅思秋光，黯黯长安路。忽记横戈盘马处。散关清渭应如故。</p><p>江海轻舟今已具。一卷兵书，叹息无人付。早信此生终不遇。当年悔草长杨赋。</p><p><strong>渔家傲·寄仲高</strong></p><p>宋代：陆游</p><p>东望山阴何处是？往来一万三千里。写得家书空满纸。流清泪，书回已是明年事。</p><p>寄语红桥桥下水，扁舟何日寻兄弟？行遍天涯真老矣。愁无寐，鬓丝几缕茶烟里。</p><p><strong>文章</strong></p><p>宋代：陆游</p><p>文章本天成，妙手偶得之。</p><p>粹然无疵瑕，岂复须人为？</p><p>君看古彝器，巧拙两无施。</p><p>汉最近先秦，固已殊淳漓。</p><p>胡部何为者，豪竹杂哀丝。</p><p>后夔不复作，千载谁与期？</p><p><strong>过小孤山大孤山</strong></p><p>宋代：陆游</p><p>八月一日，过烽火矶。南朝自武昌至京口，列置烽燧，此山当是其一也。自舟中望山，突兀而已。及抛江过其下，嵌岩窦穴，怪奇万状，色泽莹润，亦与它石迥异。又有一石，不附山，杰然特起，高百余尺，丹藤翠蔓，罗络其上，如宝装屏风。是日风静，舟行颇迟，又秋深潦缩，故得尽见。杜老所谓“幸有舟楫迟，得尽所历妙”也。</p><p>过澎浪矶、小孤山，二山东西相望。 小孤属舒州宿松县，有戍兵。凡江中独山，如金山、焦山、落星之类，皆名天下，然峭拔秀丽皆不可与小孤比。自数十里外望之，碧峰巉然孤起，上干云霄，已非它山可拟，愈近愈秀，冬夏晴雨，姿态万变，信造化之尤物也。但祠宇极于荒残，若稍饰以楼观亭榭，与江山相发挥，自当高出金山之上矣。庙在山之西麓，额曰“惠济”，神曰“安济夫人”。绍兴初，张魏公自湖湘还，尝加营葺，有碑载其事。又有别祠在澎浪矶，属江州彭泽县，三面临江，倒影水中，亦占一山之胜。舟过矶，虽无风，亦浪涌，盖以此得名也。昔人诗有“舟中估客莫漫狂，小姑前年嫁彭郎”之句，传者因谓小孤庙有彭郎像，澎浪庙有小姑像，实不然也。晚泊沙夹，距小孤一里。微雨，复以小艇游庙中，南望彭泽、都昌诸山，烟雨空蒙，鸥鹭灭没，极登临之胜，徙倚久之而归。方立庙门，有俊鹘抟水禽，掠江东南去，甚可壮也。庙祝云，山有栖鹘甚多。</p><p>二日早，行未二十里，忽风云腾涌，急系缆。俄复开霁，遂行。泛彭蠡口，四望无际，乃知太白“开帆入天镜”之句为妙。始见庐山及大孤。大孤状类西梁，虽不可拟小姑之秀丽，然小孤之旁，颇有沙洲葭苇，大孤则四际渺弥皆大江，望之如浮水面，亦一奇也。江自湖口分一支为南江，盖江西路也。江水浑浊，每汲用，皆以杏仁澄之，过夕乃可饮。南江则极清澈，合处如引绳，不相乱。晚抵江州。州治德化县，即唐之浔阳县，柴桑、栗里，皆其地也；南唐为奉化军节度，今为定江军。岸土赤而壁立，东坡先生所谓“舟人指点岸如赪”者也。泊湓浦，水亦甚清，不与江水乱。自七月二十六日至是，首尾才六日，其间一日阻风不行，实以四日半溯流行七百里云。</p><p><strong>秋夜读书每以二鼓尽为节</strong></p><p>宋代：陆游</p><p>腐儒碌碌叹无奇，独喜遗编不我欺。</p><p>白发无情侵老境，青灯有味似儿时。</p><p>高梧策策传寒意，叠鼓冬冬迫睡期。</p><p>秋夜渐长饥作祟，一杯山药进琼糜。</p><p><strong>好事近·湓口放船归</strong></p><p>宋代：陆游</p><p>湓口放船归，薄暮散花洲宿。两岸白苹红蓼，映一蓑新绿。</p><p>有沽酒处便为家，菱芡四时足。明日又乘风去，任江南江北。</p><p><strong>柳桥晚眺</strong></p><p>宋代：陆游</p><p>小浦闻鱼跃，横林待鹤归。</p><p>闲云不成雨，故傍碧山飞。</p><p><strong>龙兴寺吊少陵先生寓居</strong></p><p>宋代：陆游</p><p>中原草草失承平，戍火胡尘到两京。</p><p>扈跸老臣身万里，天寒来此听江声！</p><p><strong>哀郢二首</strong></p><p>宋代：陆游</p><p>远接商周祚最长，北盟齐晋势争强。</p><p>章华歌舞终萧瑟，云梦风烟旧莽苍。</p><p>草合故宫惟雁起，盗穿荒冢有狐藏。</p><p>离骚未尽灵均恨，志士千秋泪满裳。</p><p>荆州十月早梅春，徂岁真同下阪轮。</p><p>天地何心穷壮士，江湖从古着羁臣。</p><p>淋漓痛饮长亭暮，慷慨悲歌白发新。</p><p>欲吊章华无处问，废城霜露湿荆榛。</p><p><strong>长相思（五之二）</strong></p><p>宋代：陆游</p><p>桥如虹。水如空。一叶飘然烟雨中。天教称放翁。侧船篷。使江风。蟹舍参差渔市东。到时闻暮钟。</p><p><strong>采桑子·宝钗楼上妆梳晚</strong></p><p>宋代：陆游</p><p>宝钗楼上妆梳晚，懒上秋千。闲拨沈烟。金缕衣宽睡髻偏。</p><p>鳞鸿不寄辽东信，又是经年。弹泪花前。愁入春见十四弦。</p><p><strong>南乡子</strong></p><p>宋代：陆游</p><p>早岁入皇州。尊酒相逢尽胜流。三十年来真一梦，堪愁。客路萧萧两鬓秋。蓬峤偶重游。不待人嘲我自羞。看镜倚楼俱已矣，扁舟。月笛烟蓑万事休。</p><p><strong>送七兄赴扬州帅幕</strong></p><p>宋代：陆游</p><p>初报边烽照石头，旋闻胡马集瓜州。</p><p>诸公谁听刍荛策，吾辈空怀畎亩忧。</p><p>急雪打窗心共碎，危楼望远涕俱流。</p><p>岂知今日淮南路，乱絮飞花送客舟。</p><p><strong>题醉中所作草书卷后</strong></p><p>宋代：陆游</p><p>胸中磊落藏五兵，欲试无路空峥嵘。</p><p>酒为旗鼓笔刀槊，势从天落银河倾。</p><p>端溪石池浓作墨，烛光相射飞纵横。</p><p>须臾收卷复把酒，如见万里烟尘清。</p><p>丈夫身在要有立，逆虏运尽行当平。</p><p>何时夜出五原塞，不闻人语闻鞭声。</p><p><strong>一落索</strong></p><p>宋代：陆游</p><p>识破浮生虚妄。从人讥谤。此身恰似弄潮儿，曾过了、千重浪。且喜归来无恙。一壶春酿。雨蓑烟笠傍渔矶，应不是、封侯相。</p><p><strong>临江仙（离果州作）</strong></p><p>宋代：陆游</p><p>鸠雨催成新绿，燕泥收尽残红。春光还与美人同。论心空眷眷，分袂却匆匆。只道真情易写，那知怨句难工。水流云散各西东。半廊花院月，一帽柳桥风。</p><p><strong>破阵子</strong></p><p>宋代：陆游</p><p>看破空花尘世，放轻昨梦浮名。蜡屐登山真率饮，筇杖穿林自在行。身闲心太平。料峭余寒犹力，廉纤细雨初晴。苔纸闲题溪上句，菱唱遥闻烟外声。与君同醉醒。</p><p><strong>长相思（五之五）</strong></p><p>宋代：陆游</p><p>悟浮生。厌浮名。回视千钟一发轻。从今心太平。爱松声。爱泉声。写向孤桐谁解听。空江秋月明。</p><p><strong>秋晚登城北楼</strong></p><p>宋代：陆游</p><p>幅巾藜杖北城头，卷地西风满眼愁。</p><p>一点烽传散关信，两行雁带杜陵秋。</p><p>山河兴废供搔首，身世安危入倚楼。</p><p>横槊赋诗非复昔，梦魂犹绕古梁州。</p><h1 class=pgc-h-arrow-right><strong>大圣乐</strong></h1><p>宋代：陆游</p><p>电转雷惊，自叹浮生，四十二年。试思量往事，虚无似梦，悲欢万状，合散如烟。苦海无边，爱河无底，流浪看成百漏船。何人解，问无常火里，铁打身坚。须臾便是华颠。好收拾形体归自然。又何须着意，求田问舍，生须宦达，死要名传。寿夭穷通，是非荣辱，此事由来都在天。从今去，任东西南北，作个飞仙。</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/cf807ec5778d46a1b7643f77cec89b3a><p class=pgc-img-caption></p></div><h1 class=pgc-h-arrow-right><strong>杨万里诗文节选120篇全集</strong></h1><p><strong>小池</strong></p><p>宋代：杨万里</p><p>泉眼无声惜细流，树阴照水爱晴柔。</p><p>小荷才露尖尖角，早有蜻蜓立上头。</p><p><strong>晓出净慈寺送林子方</strong></p><p>宋代：杨万里</p><p>毕竟西湖六月中，风光不与四时同。</p><p>接天莲叶无穷碧，映日荷花别样红。</p><p><strong>宿新市徐公店</strong></p><p>宋代：杨万里</p><p>篱落疏疏一径深，树头花落未成阴。</p><p>儿童急走追黄蝶，飞入菜花无处寻。</p><p><strong>舟过安仁</strong></p><p>宋代：杨万里</p><p>一叶渔船两小童，收篙停棹坐船中。</p><p>怪生无雨都张伞，不是遮头是使风。</p><p><strong>过松源晨炊漆公店</strong></p><p>宋代：杨万里</p><p>莫言下岭便无难，赚得行人错喜欢。(错喜欢 一作：空喜欢)</p><p>正入万山圈子里，一山放过一山拦。(放过 一作：放出)</p><p><strong>闲居初夏午睡起·其一</strong></p><p>宋代：杨万里</p><p>梅子留酸软齿牙，芭蕉分绿与窗纱。</p><p>日长睡起无情思，闲看儿童捉柳花。</p><p><strong>稚子弄冰</strong></p><p>宋代：杨万里</p><p>稚子金盆脱晓冰，彩丝穿取当银铮。(银铮 一作：银钲)</p><p>敲成玉磬穿林响，忽作玻璃碎地声。(玻璃 一作：玻瓈)</p><p><strong>新柳</strong></p><p>宋代：杨万里</p><p>柳条百尺拂银塘，且莫深青只浅黄。</p><p>未必柳条能蘸水，水中柳影引他长。</p><p><strong>夏夜追凉</strong></p><p>宋代：杨万里</p><p>夜热依然午热同，开门小立月明中。</p><p>竹深树密虫鸣处，时有微凉不是风。</p><p><strong>桑茶坑道中</strong></p><p>宋代：杨万里</p><p>晴明风日雨干时，草满花堤水满溪。</p><p>童子柳阴眠正着，一牛吃过柳阴西。</p><p><strong>秋凉晚步</strong></p><p>宋代：杨万里</p><p>秋气堪悲未必然，轻寒正是可人天。</p><p>绿池落尽红蕖却，荷叶犹开最小钱。</p><p><strong>初秋行圃</strong></p><p>宋代：杨万里</p><p>落日无情最有情，遍催万树暮蝉鸣。</p><p>听来咫尺无寻处，寻到旁边却不声。</p><p><strong>三江小渡</strong></p><p>宋代：杨万里</p><p>溪水将桥不复回，小舟犹倚短篙开。</p><p>交情得似山溪渡，不管风波去又来。</p><p><strong>初入淮河四绝句·其三</strong></p><p>宋代：杨万里</p><p>两岸舟船各背驰，波痕交涉亦难为。</p><p>只余鸥鹭无拘管，北去南来自在飞。</p><p><strong>雪后晚晴四山皆青惟东山全白赋最爱东山晴后雪二绝句</strong></p><p>宋代：杨万里</p><p>只知逐胜忽忘寒，小立春风夕照间。</p><p>最爱东山晴后雪，软红光里涌银山。</p><p>群山雪不到新晴，多作泥融少作冰。</p><p>最爱东山晴后雪，却愁宜看不宜登。</p><p><strong>寒食上冢</strong></p><p>宋代：杨万里</p><p>迳直夫何细！桥危可免扶？</p><p>远山枫外淡，破屋麦边孤。</p><p>宿草春风又，新阡去岁无。</p><p>梨花自寒食，进节只愁余。</p><p><strong>昭君怨·咏荷上雨</strong></p><p>宋代：杨万里</p><p>午梦扁舟花底，香满西湖烟水。急雨打篷声，梦初惊。</p><p>却是池荷跳雨，散了真珠还聚。聚作水银窝，泻清波。 (泻清波 一作：泛清波)</p><p><strong>好事近·七月十三日夜登万花川谷望月作</strong></p><p>宋代：杨万里</p><p>月未到诚斋，先到万花川谷。不是诚斋无月，隔一林修竹。</p><p>如今才是十三夜，月色已如玉。未是秋光奇绝，看十五十六。</p><p><strong>闲居初夏午睡起·其二</strong></p><p>宋代：杨万里</p><p>松阴一架半弓苔，偶欲看书又懒开。</p><p>戏掬清泉洒蕉叶，儿童误认雨声来。</p><p><strong>昭君怨·赋松上鸥</strong></p><p>宋代：杨万里</p><p>晚饮诚斋，忽有一鸥来泊松上，已而复去，感而赋之。</p><p>偶听松梢扑鹿，知是沙鸥来宿。稚子莫喧哗，恐惊他。</p><p>俄倾忽然飞去，飞去不知何处？我已乞归休，报沙鸥。</p><p><strong>武陵春</strong></p><p>宋代：杨万里</p><p>春，因呈子西长铗归乎逾十暑，不着鵕鸃冠。道是今年胜去年。特地减清欢。旧赐龙团新作崇，频啜得中寒。瘦骨如柴痛又酸。儿信问平安。</p><p><strong>春晴怀故园海棠二首</strong></p><p>宋代：杨万里</p><p>故园今日海棠开，梦入江西锦绣堆。</p><p>万物皆春人独老，一年过社燕方回。</p><p>似青似白天浓淡，欲堕还飞絮往来。</p><p>无那风光餐不得，遣诗招入翠琼杯。</p><p>竹边台榭水边亭，不要人随只独行。</p><p>乍暖柳条无气力，淡晴花影不分明。</p><p>一番过雨来幽径，无数新禽有喜声。</p><p>只欠翠纱红映肉，两年寒食负先生。</p><p><strong>晓行望云山</strong></p><p>宋代：杨万里</p><p>霁天欲晓未明间，满目奇峰总可观。</p><p>却有一峰忽然长，方知不动是真山。</p><p><strong>悯农</strong></p><p>宋代：杨万里</p><p>稻云不雨不多黄，荞麦空花早着霜。</p><p>已分忍饥度残岁，更堪岁里闰添长。</p><p><strong>初入淮河·选一</strong></p><p>宋代：杨万里</p><p>船离洪泽岸头沙，人到淮河意不佳。</p><p>何必桑干方是远，中流以北即天涯！</p><p><strong>初入淮河四绝句</strong></p><p>宋代：杨万里</p><p>船离洪泽岸头沙，人到淮河意不佳。</p><p>何必桑干方是远，中流以北即天涯！</p><p>刘岳张韩宣国威，赵张二相筑皇基。</p><p>长淮咫尺分南北，泪湿秋风欲怨谁？</p><p>两岸舟船各背驰，波浪交涉亦难为。</p><p>只余鸥鹭无拘管，北去南来自在飞。</p><p>中原父老莫空谈，逢着王人诉不堪。</p><p>却是归鸿不能语，一年一度到江南。</p><p><strong>宿灵鹫禅寺</strong></p><p>宋代：杨万里</p><p>初疑夜雨忽朝晴，乃是山泉终夜鸣。</p><p>流到前溪无半语，在山做得许多声。</p><p><strong>泊平江百花洲</strong></p><p>宋代：杨万里</p><p>吴中好处是苏州，却为王程得胜游。</p><p>半世三江五湖棹，十年四泊百花洲。</p><p>岸傍杨柳都相识，眼底云山苦见留。</p><p>莫怨孤舟无定处，此身自是一孤舟。</p><p><strong>八月十二日夜诚斋望月</strong></p><p>宋代：杨万里</p><p>才近中秋月已清，鸦青幕挂一团冰。</p><p>忽然觉得今宵月，元不黏天独自行。</p><p><strong>忆秦娥（初春）</strong></p><p>宋代：杨万里</p><p>新春早。春前十日春归了。春归了。落梅如雪，野桃红小。老夫不管春催老。只图烂醉花前倒。花前倒。儿扶归去，醒来窗晓。</p><p><strong>浯溪摩崖怀古</strong></p><p>宋代：杨万里</p><p>湘江曾闻有浯溪，片帆今挂湘东西。</p><p>上摩石崖与天齐，江头落日云凄凄。</p><p>山昏雨暗哀猿啸，步入烟萝转深峭。</p><p>元颜千古迹不朽，星斗蛟龙两奇妙。</p><p>中兴当时颂大唐，大唐家国天为昌。</p><p>妖环忽见诚非祥，土花失色急寿王。</p><p>明皇父子紊大纲，从此晏朝耽色荒。</p><p>天下黎庶暗罹殃，击损梧桐按霓裳。</p><p>谁知鼙鼓动渔阳？肃宗灵武何仓皇？</p><p>回来张后年初芳，前杨后李真匪良。</p><p>养以天下理所常，胡为南内成凄凉。</p><p>三千宫女为谁妆？空遗两鬓愁秋霜。</p><p>千载父子堪悲伤，修身齐家肇明皇。</p><p>后来历历事愈彰，源流有自咎谁当。</p><p>岂惟当时留锦囊，至今人说马嵬坡下尘土香。</p><p><strong>过百家渡四绝句</strong></p><p>宋代：杨万里</p><p>出得城来事事幽，涉湘半济值渔舟。</p><p>也知渔父趁鱼急，翻着春衫不裹头。</p><p>园花落尽路花开，白白红红各自媒。</p><p>莫道早行奇绝处，四方八面野香来。</p><p>柳子祠前春已残，新晴特地着春寒。</p><p>疏篱不与花为护，只为蜘蛛作网竿。</p><p>一晴一雨路干湿，半淡半浓山迭重。</p><p>远草坪中见牛背，新秧疏处有人踪。</p><p><strong>霰</strong></p><p>宋代：杨万里</p><p>雪花遣霰作前锋，势破张皇欲暗空。</p><p>筛瓦巧寻疏处漏，跳阶误到暖边融。</p><p>寒声带雨山难白，冷气侵人火失红。</p><p>方讶一冬暄较甚，今宵敢叹卧如弓。</p><p><strong>读严子陵传</strong></p><p>宋代：杨万里</p><p>客星何补汉中兴，空有清风冷似冰。</p><p>早遣阿瞒移汉鼎，人间何处有严陵！</p><p><strong>小雨</strong></p><p>宋代：杨万里</p><p>雨来细细复疏疏，纵不能多不肯无。</p><p>似妒诗人山入眼，千峰故隔一帘珠。</p><p><strong>水调歌头（贺广东漕蔡定夫母生日）</strong></p><p>宋代：杨万里</p><p>玉树映阶秀，玉节逐年新。年年九月，好为阿母作生辰。涧底蒲芽九节，海底银涛万顷，酿作一杯春。泛以东篱菊，寿以漆园椿。对西风，吹鬓雪，炷香云。郎君入奏，又迎珠幰入修门。看即金花紫诰，并举莆常两国，册命太夫人。三点台星上，一点老人星。</p><p><strong>念奴娇（上章乞休致，戏作念奴娇以自贺）</strong></p><p>宋代：杨万里</p><p>老夫归去，有三径、足可长拖衫袖。一道官衔清彻骨，别有监临主守。主守清风，监临明月，兼管栽花柳。登山临水，作诗三首两首。休说白日升天，莫夸金印，斗大悬双肘。且说庐传盛事，三个闲人眉寿。拣罢军员，归农押录，致政诚斋叟。只愁醉杀，螺江门外私酒。</p><p><strong>读元白长庆二集诗</strong></p><p>宋代：杨万里</p><p>读遍元诗与白诗，一生少傅重微之。</p><p>再三不晓渠何意，半是交情半是私。</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/0cf814d87934470b97cd4e88ffe80db1><p class=pgc-img-caption></p></div><p><strong>桂源铺</strong></p><p>宋代：杨万里</p><p>万山不许一溪奔，栏得溪声日夜喧。到得前头山脚尽，堂堂溪水出前村。</p><p><strong>舟过谢潭三首</strong></p><p>宋代：杨万里</p><p>风头才北忽成南，转眼黄田到谢潭。仿佛一峰船外影，褰帷急看紫巉岩。</p><p><strong>舟过谢潭三首</strong></p><p>宋代：杨万里</p><p>碧酒时倾一两杯，船门才闭又还开。好山万皱无人见，都被斜阳拈出来。</p><p><strong>行路难五首</strong></p><p>宋代：杨万里</p><p>长门陈阿娇，却要一生金屋贮娇饶。长信班婕妤，却要一生纨扇从玉车。妾心秪作专房地，别人亦有承恩意。妾心不肯着别人，君心还肯如妾心。春风秋月浑不管，花落花开空自怨。千秋万岁一笑休，月明空照古人愁。</p><p><strong>竹枝歌七首</strong></p><p>宋代：杨万里</p><p>月子弯弯照几州，几家驩乐几家愁。愁杀人来关月事，得休休处且休休。</p><p><strong>过上湖岭望招贤江南北山</strong></p><p>宋代：杨万里</p><p>岭下看山似伏涛，见人上岭旋争豪。</p><p>一登一陟一回顾，我脚高时他更高。</p><p>抒情</p><p><strong>观雪二首</strong></p><p>宋代：杨万里</p><p>坐看深来尺许强，偏于薄暮发寒光。半空舞倦居然嬾，一点风来特地忙。落尽琼花天不惜，封它梅蕊玉无香。倩谁细橪成汤饼，换却人间烟火肠。</p><p><strong>腊前月季</strong></p><p>宋代：杨万里</p><p>只道花无十日红，此花无日不春风。一尖已剥臙脂笔，四破犹包翡翠茸。别有香超桃李外，更同梅斗雪霜中。折来喜作新年看，忘却今晨是季冬。</p><p><strong>赠翦字吴道人</strong></p><p>宋代：杨万里</p><p>宝晋云烟杂海涛，玉溪花月写风骚。一生不倩毛锥子，只倩幷州快翦刀。</p><p><strong>野菊</strong></p><p>宋代：杨万里</p><p>未与骚人当糗粮，况随流俗作重阳。政缘在野有幽色，肯为无人减妙香。已晚相逢半山碧，便忙也折一枝黄。花应冷笑东篱族，犹向陶翁觅宠光。</p><p><strong>与次公夜酌</strong></p><p>宋代：杨万里</p><p>汤盂深浅任横斜，酒力微醺略减些。翦烛小童殊解事，不留烛烬却留花。</p><p><strong>雪用欧阳公白战律，仍禁用映雪访戴等故事，</strong></p><p>宋代：杨万里</p><p>是雨还堪拾，非花却解飞。儿童最无赖，搏弄肯言皈。向树翻投竹，欺人故点衣。肩寒未妨耸，笔冻可能挥？</p><p><strong>雪中登净远亭四首</strong></p><p>宋代：杨万里</p><p>犯雪来登净远亭，飞花着水旋成冰。琼田万顷珠千树，真在瑶台十二层。</p><p><strong>蕈子</strong></p><p>宋代：杨万里</p><p>空山一雨山溜急，漂流桂子松花汁。土膏松暖都渗入，蒸出蕈花团戢戢。戴穿落叶忽起立，拨开落叶百数十。蜡面黄紫光欲湿，酥茎娇脆手轻拾。响如鹅掌味如蜜，滑似蒪丝无点涩。伞不如笠钉胜笠，香留齿牙麝莫及。菘羔楮鸡避席揖，餐玉茹芝当却粒。作羹不可疏一日，作腊仍堪贮盈笈。</p><p><strong>迓新守值雨</strong></p><p>宋代：杨万里</p><p>春雨不大又不晴，只与行人禁送迎。小溪绿涨竟何曾，官路黄泥滑不胜。今年送迎乃尔苦，去年送迎正如许。风严火灭未五更，暗行十里鸡三鸣。行路最难仍最恶，平生历尽今更觉。前人失脚后人笑，后人失脚那可料。</p><p><strong>演雅六言二首</strong></p><p>宋代：杨万里</p><p>果蠃周公作诰，鷾鸸由也外堂。白鸥比德于玉，黄鹂巧言如簧。</p><p><strong>野炊白沙沙上</strong></p><p>宋代：杨万里</p><p>半日山行底路涂，欲炊无店籴无珠。旋将白石支燃鼎，却展青油当野庐。一望平田皆沃壤，只生枯苇与寒芦。风餐露宿何亏我，玉馔琼楼合属渠。</p><p><strong>野店二绝句二首</strong></p><p>宋代：杨万里</p><p>山店茅柴强一杯，梨酸藕苦眼慵开。深红杬子轻红鲊，难得江西乡味来。</p><p><strong>叶叔羽集同年九人于樱桃园，钱袭明、何同叔</strong></p><p>宋代：杨万里</p><p>八座能分一日光，题名犹记牓间黄。看渠超出金闺彦，顾我曾为同舍郎。高会九人寻水石，𫄳谈一笑间宫商。越王孙子琼瑶句，细把重吟恐脱忘。</p><p><strong>夜泊曲湾</strong></p><p>宋代：杨万里</p><p>顺流一日快舟行，薄暮风涛特地生。不是江神惊客子，劝人早泊莫追程。</p><p><strong>夜窗二首</strong></p><p>宋代：杨万里</p><p>诗人心绪几时休，逢着三春似九秋。数到五更仍五点，明朝还更有新愁。</p><p><strong>夜过五牧</strong></p><p>宋代：杨万里</p><p>船头更鼓打两声，如何未到常州城。道旁火炬如昼明，道上牵夫如蚁行。今宵到得荆溪馆，我欲眠时夜还短。明朝拥被窥舡窗，百尺柳条垂两岸。</p><p><strong>夜寒独觉</strong></p><p>宋代：杨万里</p><p>儿啼惊觉梦中身，恰则华胥政问津。脚到五更偏作冷，老来万事不如人。若无窗月谁相伴，听尽鸡声不肯晨。尚有布衾寒似铁，无衾似铁始言贫。</p><p><strong>夜宿杨，晓起见雪</strong></p><p>宋代：杨万里</p><p>茅檐无声风不起，误喜夜来雨应止。开门送眼忽心惊，失却前山万堆翠。江南只说浙西山，更令着雪与人看。诸峰尽处一峰出，凛然玉立最高寒。溪声细伴吟声苦，客心冷趁波心去。掉头得句恐天嗔，且唤征夫问前路。</p><p><strong>夜闻萧伯和与子上弟读书</strong></p><p>宋代：杨万里</p><p>少日耽书病得臞，何曾灯火稍相疏。如今老懒那能许，卧听邻斋夜读书。</p><p><strong>夜雨不寐</strong></p><p>宋代：杨万里</p><p>雨急点不疏，瓦干声可数。滴破江湖梦，合眼无后补。更长酒力短，睡甜诗思苦。已自不成眠，如何更遭许。</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/175270e594154e4695a9d720a0921aee><p class=pgc-img-caption></p></div><p><strong>夜坐二首</strong></p><p>宋代：杨万里</p><p>绣帘无力护东风，烛影何曾正当红。兽炭貂裘犹道冷，梅花不易玉霜中。</p><p><strong>谒张安国</strong></p><p>宋代：杨万里</p><p>帝苑花秾记并游，万人回首看鳌头。也知旬月应颛面，巳逼云霄又作州。别后闻公非故我，学林着脚到前修。登门犹说同年话，未觉红鸾映白鸥。</p><p><strong>乙未和杨谨仲教授春兴</strong></p><p>宋代：杨万里</p><p>归欤还复换年芳，不分官梅恼石肠。黄帽政堪供短掉，白头可更献长杨。忽逢社里催搜句，安得花边对举觞？天上含香有知己，弹冠端复为王阳。</p><p><strong>已至湖尾望见西山三首</strong></p><p>宋代：杨万里</p><p>好风稳送五湖船，万顷银涛半霎间。已入江西犹未觉，忽然对面是西山。</p><p><strong>已至湖尾望见西山三首</strong></p><p>宋代：杨万里</p><p>芦荻中间一港深，蒌蒿如柱不成簪。正愁半日无村落，远有人家在树林。</p><p><strong>益公题三老图二首</strong></p><p>宋代：杨万里</p><p>三人不必邀明月，九老何妨续画图。从汉二疏唐尹后，相亲相近此应无。</p><p><strong>益公新作三层百尺新楼，署日围山观，贺以唐</strong></p><p>宋代：杨万里</p><p>崖谷求仙底有仙，金梯上去即仙源。山川第一江西景，风月无边相国园。十倍黄楼况黄阁，千寻青笔是青原。写成脚力犹强句，灯火笙歌特地村。</p><p><strong>永丰驿逢故人赵伯庭过叔</strong></p><p>宋代：杨万里</p><p>同官赣水总青春，消息中间两不闻。道我未衰君莫戏，不须看我只看君。</p><p><strong>永和遇风</strong></p><p>宋代：杨万里</p><p>未嫌春脕不多花，只爱青原绿似爪。剩欲开怀纳岩岳，可堪病眼着风沙。待船小立看鸥没，倚杖微吟尽帽斜。客里更无诗遣闷，不愁两鬓不成华。</p><p><strong>咏酥</strong></p><p>宋代：杨万里</p><p>似腻还成爽，才凝又欲飘。玉来盘底碎，雪到口边销。</p><p><strong>忧患感叹二首</strong></p><p>宋代：杨万里</p><p>老去情怀已不胜，愁边灾患更相仍。胸中莫着伤心事，东处销时西处生。</p><p>宋代：杨万里</p><p>投分讵云稀，会心谅亡几。从君澹何奇，与我凛独至。相逢情若忘，每别怀不已。偶因新凉篇，令予懦全起。藉草分涧芳，陟𪩘共石髓。松阴俯逝波，不徐亦不𫘝。平生还山约，终食能忘此。可怜各异县，千里复三倍。他日寄相思，百书那写意。从今可相疏，却叹日为岁。</p><p><strong>游定林寺即荆公读书处四首</strong></p><p>宋代：杨万里</p><p>半破僧庵半补篱，旧题无复壁间诗。秪余手植双桐在，此外仍兼洗砚池。</p><p><strong>又跋简斋与夫人帖</strong></p><p>宋代：杨万里</p><p>家在钱塘身在苏，扊扅消息近来疏。极知薪水无钱买，且遣长须送乘壶。</p><p><strong>又和二绝句</strong></p><p>宋代：杨万里</p><p>一冬寒不到深山，岂有春来更会寒？幸自趁晴行脚好，却嫌沙入破鞋间。</p><p><strong>又题寺后竹亭</strong></p><p>宋代：杨万里</p><p>行尽空房忽尽栏，竹光和月入亭寒。壁间题字知谁句，醉把残灯子细看。</p><p><strong>幼圃蒲桥寓居，庭有刳方而实以土者。小孙子</strong></p><p>宋代：杨万里</p><p>寓舍中庭劣半弓，鷰泥为圃石为墉。瑞香萱草一两本，葱叶蔊苗三四丛。稚子落成小金谷，蜗牛卜筑别珠宫。也思日涉随儿戏，一迳惟看蚁得通。</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p3.pstatp.com/large/pgc-image/47d28b60255a45deb86eab878d93618a><p class=pgc-img-caption></p></div><p><strong>余处恭少师左相郇公挽辞三首</strong></p><p>宋代：杨万里</p><p>上圣临三极，维师正百工。忠清两杨绾，诚一再温公。衡狱摧天柱，明堂失栋隆。初元得名相，不待卦非熊。</p><p><strong>余处恭少师左相郇公挽辞三首其</strong></p><p>宋代：杨万里</p><p>孝庙乘干日，光宗宅震宫。夔龙池集凤，黄绮翼高鸿。初政扶皇极，三朝扰大忠。暮年坐黄阁，万古一清风。</p><p><strong>与长孺共读东坡诗，前用唐律，后用进退格二</strong></p><p>宋代：杨万里</p><p>急性平生不少徐，读书不喜喜观书。十行俱下未心醒，两目顿昏还月余。偶与儿曹翻故纸，共看诗句煮春蔬。问来却是东坡集，久别相逢味胜初。</p><p><strong>与山庄子仁侄东园看梅四首</strong></p><p>宋代：杨万里</p><p>仰树看花不见梅，闻香疑有别园开。更行数步偶回首，却被青松映出来。</p><p><strong>与子上野步</strong></p><p>宋代：杨万里</p><p>篱落深深巷，茅茨小小家。冬晴好行脚，何处不梅花。</p><p><strong>雨后清晓梳头，读书怀古堂二首</strong></p><p>宋代：杨万里</p><p>宿雨犹凉在，晨阴欲霁初。移床近秋水，正面对芙蕖。团扇凄无彩，生衣凛觉疏。欲归仍小住，更读数行书。</p><p><strong>雨后田间杂纪五首</strong></p><p>宋代：杨万里</p><p>行到深村麦更深，放低小轿过桑阴。再三传语春寒道，好为农家惜绿针。</p><p><strong>雨后晓登碧落堂</strong></p><p>宋代：杨万里</p><p>清晨上碧落，亲手启后户。斜东见西山，粹碧无纤雾。须臾半崦间，冉冉动微絮。吹作千峰云，立变万姿度。正北寻米山，遥隔一片雨。亭亭如仙子，晓起澣月露。天衣异人世，一色制轻素。两山谁不奇，裴回未能去。</p><p><strong>雨后子文、伯庄二弟相访，同游东园</strong></p><p>宋代：杨万里</p><p>北阮稀相见，东园肯到无。鞋留沙迹浅，扇答雨声疏。新长水三尺，倒漂梅一株。炊烟起山崦，好个晚村图。</p><p><strong>雨晴得毗陵故旧书</strong></p><p>宋代：杨万里</p><p>雀声只喜晓晴新，不管畦蔬雨未匀。日与山光弄秋色，风将竹影扫窗尘。多时浙右无消息，匆有书来问老人。知我近来头白尽，寒暄语外更情亲。</p><p><strong>雨中出湖上送客</strong></p><p>宋代：杨万里</p><p>细雨轻烟着地昏，湖波真个解生尘。净慈灵隐君休觅，失却诸峰不恼人。</p><p><strong>雨中遣闷</strong></p><p>宋代：杨万里</p><p>船蓬深闭膝难安，四面千峰不得看。莫厌霏微闷人雨，插秧怕热爱轻寒。</p><p><strong>雨中酴醾</strong></p><p>宋代：杨万里</p><p>悲翠堆头辞不梳，梅花脑子糁肌肤。夜来急雨元无事，晓起看花一片无。</p><p><strong>雨作，抵暮复晴五首</strong></p><p>宋代：杨万里</p><p>细雨如尘复似烟，两淮渡口各收船。南商北贾俱星散，古庙无人烧纸钱。</p><p><strong>玉壶饯客独赵逵明末至，云迓族长于龙山且谈</strong></p><p>宋代：杨万里</p><p>公子从来火伞中，解衣未定语匆匆。山行触热端何事，夹路杨梅树树红。</p><p><strong>玉井亭观白莲二首</strong></p><p>宋代：杨万里</p><p>红芙蕖杂白芙蕖，红底终稠白底疏。速折当头一莲叶，莫令遮却雪肌肤。</p><p><strong>豫章江皋二绝句</strong></p><p>宋代：杨万里</p><p>幸自轻阴好片秋，如何余热未全休。大江欲近风光冷，平野无边草亦愁。</p><p><strong>豫章王集大成惠我，思古人，实获我心八诗，</strong></p><p>宋代：杨万里</p><p>孤嗜难众悦，今听非昔弦。美人西山秀，藏茹饮涧泉。雪蓑韫明月，永棹剌野船。宝祲耿不掩，球声匆复珊。闻者已瞠若，鬻之谅悠然。良环彼何憎，击缶俗所便。老我讵能聪，妙音误至前。古人子所思，而我岂古贤。借不满子赏，能不聊子叹。故家富彦士，梧竹映芝兰。紫余乃祖橐，朱遍群从轓。迅趾岂地行，逸翎当云骞。勖哉塼羊角，何必怀西山。</p><p><strong>远峰</strong></p><p>宋代：杨万里</p><p>狐𪩘秀何似？碧莲含未开。谁将修月斧，𣃁取一火来。</p><p><strong>月台夜坐二首</strong></p><p>宋代：杨万里</p><p>秋日非无热，秋霄至竟清。老夫连数夕，露坐到三更。风急星明灭，云行月送迎。追驩追不得，驩却偶然成。</p><p><strong>月下杲饮七首</strong></p><p>宋代：杨万里</p><p>一年遇暑一番愁，六月梢时七月头。今夕追凉还得热，何时遇夏却逢秋。</p><p><strong>月下闻笛</strong></p><p>宋代：杨万里</p><p>天色熔成水，蟾光链出银。碧香三酌半，玉笛一声新。小婉还清壮，多欢忽苦辛。何人传此曲，此曲怨何人。</p><p><strong>月中炬火发仙山驿，小睡射亭五首</strong></p><p>宋代：杨万里</p><p>道是宵征即晓光，若言明发未朝阳。月华露气山兼水，享尽人间第一凉。</p><p><strong>月中炬火发仙山驿，小睡射亭五首</strong></p><p>宋代：杨万里</p><p>长庚初让月先行，不料姮娥也世情。趣驾冰轮渡银浦，乱抛玉李掷长庚。</p><p><strong>云际院小池荷花才落，一叶急</strong></p><p>宋代：杨万里</p><p>欲落荷花先自愁，如何落后免沉浮。谁将碧玉圆盘子，和蕊和花一一收。</p><p><strong>再病书怀呈仲良</strong></p><p>宋代：杨万里</p><p>病身谁伴亦谁怜，赢得昏昏几觉眠。睡起不知身是病，踞床年尽水沉烟。</p><p><strong>再观十里塘捕鱼有叹</strong></p><p>宋代：杨万里</p><p>渔者都星散，那知不是真。忽然重举网，何许有逃鳞。暗漉泥中玉，光跳日下银。江湖无避处，而况野塘滨。</p><p><strong>再和谢朱叔止机宜投赠奖及南海集之句</strong></p><p>宋代：杨万里</p><p>重阳风雨不全篇，春草池塘岂满编。好句谁言较多少，古人信手𣃁方圆。自惭下下中中语，只合休休莫莫傅。珍重银钩挥玉唾，竟无瑶报只空然。</p><p><strong>再入城，宿张氏庄，早起，进退格</strong></p><p>宋代：杨万里</p><p>梦觉月如昼，误惊天欲明。起吹松叶烬，自点臼花灯。山轿已十里，谯门才四更。脚根岂无火，须上也成冰。</p><p><strong>早朝紫宸殿贺雪呈尤延之二首</strong></p><p>宋代：杨万里</p><p>雪妃月姊宴群仙，珠阁银楼集玉鸾。老子来看收不彻，梅梢拾得水精盘。</p><p><strong>早炊童家店</strong></p><p>宋代：杨万里</p><p>长亭深处小亭奇，杂蘤粗蕤亦有姿。羊角豆缠松叶架，鸡冠花隔竹枪篱。不辞雨卧风餐里，可惜橙黄橘绿时。行到前头杨柳迳，平分红白两莲池。</p><p><strong>早谒景灵宫</strong></p><p>宋代：杨万里</p><p>夜雪犹飘天目峰，晓晴先暖太清宫。云翻孔雀金花碧，日射鸳鸯玉瓦红。百辟焚香官柳影，一鸦飞立殿檐东。仰瞻九圣联龙衮，万岁千秋对昊穹。</p><p><strong>蚤谒景灵宫闻子规</strong></p><p>宋代：杨万里</p><p>帝里都无个里宽，苑深地禁到应难。蔚然绿树去天近，上有子规啼月残。便觉恍如还故里，不知闻处是长安。野蔷薇发桐花落，孤负南溪老钓竿。</p><p><strong>赠都下写真叶德明</strong></p><p>宋代：杨万里</p><p>我昔山林人不识，或疑謪仙或狂客。仰看青天不看人，醉里那知眼青白。一携破砚入长安，素衣成缁绿鬓班。上林麒麟着野马，沧洲鸥鹭缀孔鸾。汉宫威仪既不入贵人样，灞桥风雪又不见诗人相。不须览镜照清溪，我亦自憎尘俗状。叶君着眼秋月明，叶君下笔秋风生。市人请画即唾骂，只写龙章凤姿公。与卿肯来为予写襄貌，掷笔掉头欣入妙。相逢可惜迟十年，不见诗翁昔年少。</p><p><strong>赠节推学士</strong></p><p>宋代：杨万里</p><p>癸篇惊倒汉廷臣，一眼元无四海人。天下无双聊小却，洛阳年少是前身。云鹏飞上偏嫌早，雾豹深藏更几春。宽作十年相见着，剩将风雪试松筠。</p><p><strong>赠蜀中相士范思齐往全州见万先之教授</strong></p><p>宋代：杨万里</p><p>两脚那解上金銮，两手只合把钓竿。比身管乐儿时态，已翻九河洗我肝。范生来自浣花里，眼中之人定谁贵。百炼未必贤绕指，贵人正要老于事。斜风细雨又春休，落花啼鸟总春愁。试问谈间立封侯，何如百钱拄杖头。</p><p><strong>赠相士襄衣道人杜需二首</strong></p><p>宋代：杨万里</p><p>与子生疏有底仇，谈间容昜说封侯。病身更遣永山倚，野鹤孤云也替愁。</p><p><strong>赠曾相士二首</strong></p><p>宋代：杨万里</p><p>抛了儒书读相书，却将冷眼看诸儒。曾生肯伴诚斋否？共个渔舟入五湖。</p><div class=pgc-img><img alt="读诗 |南宋四大家词作节选400篇大全集（一）" onerror=errorimg.call(this); src=https://p1.pstatp.com/large/pgc-image/4ca3a2e943cb4b11b88a41b3ad5e1fe8><p class=pgc-img-caption></p></div></div><div class="post-meta meta-tags"><ul class=clearfix><li><a>'读诗','词作','节选'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>