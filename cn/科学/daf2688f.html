<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>南朝宋高祖武皇帝刘裕史（五） | 极客快訊</title><meta property="og:title" content="南朝宋高祖武皇帝刘裕史（五） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/dc26ff833d2a4180a95d33a1c0d53bd6"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/daf2688f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/daf2688f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/daf2688f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/daf2688f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/daf2688f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/daf2688f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/daf2688f.html><link rel=canonical href=https://geekbank.cf/tw/%e7%a7%91%e5%ad%a6/daf2688f.html><meta property="article:published_time" content="2020-11-14T20:57:32+08:00"><meta property="article:modified_time" content="2020-11-14T20:57:32+08:00"><meta name=Keywords content><meta name=description content="南朝宋高祖武皇帝刘裕史（五）"><meta name=author content="极客快訊"><meta property="og:url" content="/cn/%E7%A7%91%E5%AD%A6/daf2688f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>南朝宋高祖武皇帝刘裕史（五）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div class=pgc-img><img alt=南朝宋高祖武皇帝刘裕史（五） onerror=errorimg.call(this); src=https://p3.pstatp.com/large/pgc-image/dc26ff833d2a4180a95d33a1c0d53bd6><p class=pgc-img-caption></p></div><h1 class=pgc-h-arrow-right>11、</h1><p>义熙十三年（公元417年）十一月，前将军刘穆之卒，穆之内总朝政，外供军旅，决断如流，事无拥滞。宾客辐辏，求诉百端，内外咨禀，盈阶满室，目览辞讼，手答笺书，耳行听受，口并酬应，不相参涉，皆悉赡举。又数客暱宾，言谈赏笑，引日亘时，未尝倦苦。裁有闲暇，自手写书，寻览篇章，校定坟籍。性奢豪，食必方丈，旦辄为十人馔。穆之既好宾客，未尝独餐，每至食时，客止十人以还者，帐下依常下食，以此为常。尝白刘裕曰：<strong>“穆之家本贫贱，瞻生多阙。自叨忝以来，虽每存约损，而朝夕所须，微为过丰。自此以外，一毫不以负公。”</strong></p><p>刘裕闻问惊恸，哀惋数日。本欲顿驾关中，经略赵、魏。穆之既卒，刘裕以根本无托，遂决意东还。京邑任虚，乃驰还彭城，以徐羡之代管留任，而朝廷大事常决穆之者，并悉北咨。刘裕以次子桂阳公义真为都督雍、梁、秦州诸军事、安西将军、领雍、东秦二州刺史。义真时年十二，以太尉咨议参军王修为长史，王镇恶为司马、领冯翊太守，沈田子、毛德祖皆为中兵参军，仍以田子领始平太守，德祖领秦州刺史、天水太守，傅弘之为雍州治中从事史。陇上流户寓关中者，望因兵威得复本土，及置东秦州，知刘裕无复西略之意，皆叹息失望。关中人素重王猛，刘裕之克长安，王猛之孙王镇恶功为多，由是南人皆忌之。沈田子自以峣柳之捷，与镇恶争功不平。刘裕将还，沈田子及傅弘之屡言于刘裕曰：“镇恶家在关中，不可保信。”刘裕曰：“<strong>今留卿文武将士精兵万人，彼若欲为不善，正足自灭耳。勿复多言。”</strong>刘裕私谓沈田子曰：<strong>“钟会不得遂其乱者，以有卫瓘故也。语曰：‘猛兽不如群狐’，卿等十余人，何惧王镇恶！”</strong>三秦父老闻刘裕将还，诣门流涕诉曰：“残民不沾王化，于今百年，始睹衣冠，人人相贺。长安十陵是公家坟墓，咸阳宫殿是公家室宅，舍此欲何之乎！”刘裕为之愍然，慰谕之曰：“受命朝廷，不得擅留。诚多诸君怀本之志，今以次息与文武贤才共镇此境，勉与之居。”十二月，裕发长安，自洛入河，开汴渠以归。</p><p>十四年正月，至彭城，解严息甲。以辅国将军刘遵考为幷州刺史，领河东太守，镇蒲阪。六月，刘裕受相国宋公九锡之命。令曰：“<strong>孤以寡薄，负荷殊重，守位</strong><strong>奉</strong><strong>籓</strong><strong>，危溢是惧。朝恩隆泰，委美推功，遂方轨齐、晋，拟议国典。虽亮诚守分，十稔于今，而成命弗回，百辟胥暨内外庶僚，敦勉周至。籍运来之功，参休明之迹，乘菲薄之资，同盛德之事，监寐永言，未知攸托。隆祚之始，思覃斯庆，其赦国内殊死以下，今月二十三日昧爽以前， 悉皆原宥。鳏寡孤独不能自存者，人赐粟五斛。府州刑罪，亦同荡然。其余详依旧准。</strong>”</p><p>诏以太夫人为宋公太妃，世子为中军将军，副贰相国府。以太尉军咨祭酒孔季恭为宋国尚书令，青州刺史檀祗为领军将军，相国左长史王弘为尚书仆射， 其余百官悉依天朝之制。</p><p>夏王勃勃闻太尉裕东还，大喜，以其子抚军大将军赫连𪻺都督前锋诸军事，帅骑二万向长安。至渭阳，关中民降之者属路。龙骧将军沈田子将兵拒之，畏其众盛，退屯刘回堡，遣使还报王镇恶。王镇恶谓王修曰：“公以十岁儿付吾属，当共思竭力。而拥兵不进，虏何由得平！”使者还，以告沈田子。沈田子与王镇恶素有相图之志，由是益忿惧。未几，王镇恶与田子俱出北地以拒夏兵，军中讹言：“镇恶欲尽杀南人，以数十人送义真南还。因据关中反。”沈田子请王镇恶至傅弘之营计事。沈田子求屏人语，使其宗人沈敬仁斩之幕下，矫称受太尉令诛之。傅弘之奔告刘义真，义真与王修披甲登横门以察其变。俄而沈田子帅数十人至，言王镇恶反。王修执沈田子，数以专戮，斩之。以冠军将军毛修之代王镇恶为安西司马。傅弘之大破赫连𪻺于池阳，又破之于寡妇渡，斩获甚众，夏兵乃退。</p><div class=pgc-img><img alt=南朝宋高祖武皇帝刘裕史（五） onerror=errorimg.call(this); src=https://p3.pstatp.com/large/pgc-image/6e1299beea434043beb180021536c164><p class=pgc-img-caption></p></div><p><br></p><h1 class=pgc-h-arrow-right>12、</h1><p>刘义真年少，赐与左右无节，王修每裁抑之。左右皆怨，谮王修于义真曰：“王镇恶欲反，故沈田子杀之。修杀田子，是亦欲反也。”义真信之，使左右刘乞等杀修。王修既死，人情离骇，莫相统一。刘义真悉召外军入长安，闭门拒守。关中郡县悉降于夏。赫连𪻺夜袭长安，不克，夏王勃勃进据咸阳，长安樵采路绝。</p><p>刘裕闻之，使辅国将军蒯恩如长安，召义真东归。以相国右司马朱龄石为都督关中诸军事、右将军、雍州刺史，代镇长安。刘裕谓龄石曰：“卿至，可敕义真轻装速发，既出关，然后可徐行。若关右必不可守，可与义真俱归。”又命中书侍郎朱超石慰劳河、洛。</p><p>十一月，朱龄石至长安。刘义真将士贪纵，大掠而东，多载宝货、子女，方轨徐行。雍州别驾韦华奔夏，赫连𪻺帅众三万追义真。建威将军傅弘之曰：<strong>“公处分亟进，今多将辎重，一日行不过十里，虏追骑且至，何以待之！宜弃车轻行，乃可以免。”</strong>刘义真不从。俄而夏兵大至，傅弘之、蒯恩断后，力战连日，至青泥，大败，傅弘之、蒯恩皆为王买德所擒。司马毛修之与刘义真相失，亦为夏兵所擒。刘义真行在前，会日暮，夏兵不穷追，故得免，左右尽散，独逃草中。中兵参军段宏单骑追寻，缘道呼之，刘义真识其声，出就之，曰：“君非段中兵邪？身在此，行矣！必不两全，可刎身头以南，使家公望绝。”段宏泣曰：<strong>“今日之事，诚无算略。然丈夫不经此，何以知艰难！</strong>”</p><p>夏王勃勃欲降傅弘之，弘之不屈。时天寒，勃勃裸之，弘之叫骂而死。勃勃积人头为京观，号曰髑髅台。长安百姓逐朱龄石，龄石焚其宫殿，奔潼关。勃勃入长安，大飨将士。</p><p>龙骧将军王敬先戍曹公垒，朱龄石往从之。朱超石至蒲阪，闻龄石所在，亦往从之。赫连昌攻敬先垒，断其水道。众渴，不能战，城且陷。朱龄石谓朱超石曰：<strong>“弟兄俱死异城，使老亲何以为心！尔求间道亡归，我死此，无恨矣。</strong>”朱超石持兄泣曰：<strong>“人谁不死，宁忍今日辞兄去乎！”</strong>遂与王敬先及右军参军刘钦之皆被执，送长安，勃勃杀之。</p><p>宋公裕闻青泥败，未知义真存亡，怒甚，刻日北伐，侍中谢晦谏以“士卒疲弊，请俟它年”，不从。郑鲜之上表，以为：</p><blockquote><p>“虏闻殿下亲征，必并力守潼关。径往攻之，恐未易可克。若舆驾顿洛，则不足上劳圣躬。且虏虽得志，不敢乘胜过关陕者，犹慑服大威，为将来之虑故也。若造洛而返，虏必更有揣量之心，或益生边患。况大军远出，后患甚多。昔岁西征，刘钟狼狈；去年北讨，广州倾覆；既往之效，后来之鉴也。今诸州大水，民食寡乏，三吴群盗攻没诸县，皆由困于征役故也。江南士庶，引领颙颙以望殿下之返旆，闻更北出，不测浅深之谋，往还之期，臣恐返顾之忧更在腹心也。若虑西虏更为河、洛之患者，宜结好北虏；北虏亲则河南安，河南安则济、泗静矣。”</p></blockquote><p>会得段宏启，知刘义真得免，刘裕乃止，但登城北望，慨然流涕而已。</p><p>降义真为建威将军、司州刺史；以段宏为宋台黄门郎、领太子右卫率。刘裕以天水太守毛德祖为河东太守，代刘遵考守蒲阪。</p><p>领军檀祗卒，以檀道济为中领军。十二月，天子崩，大司马琅邪王即帝位。</p><div class=pgc-img><img alt=南朝宋高祖武皇帝刘裕史（五） onerror=errorimg.call(this); src=https://p1.pstatp.com/large/pgc-image/2cf12a6981fc4d7aaac4a7a2b1258d23><p class=pgc-img-caption></p></div><p><br></p><h1 class=pgc-h-arrow-right>13、</h1><p>元熙元年（公元419年）正月，诏征刘裕入辅，进公爵为王。以十郡增宋国。 七月，乃受命，迁都寿阳。以尚书刘怀慎为北徐州刺史，镇彭城。九月，以河南萧条，徙司州刺史刘义真为扬州刺史，镇石头，萧太妃谓裕曰：<strong>“道怜，汝布衣兄弟，宜用为扬州。</strong>”刘裕曰：“<strong>寄奴于道怜，岂有所惜！扬州根本所寄，事务至多，非道怜所了。”</strong>太妃曰：<strong>“道怜年出五十，岂不如汝十岁儿邪？”</strong>刘裕曰：“<strong>义真虽为刺史，事无大小，悉由寄奴。道怜年长，不亲其事，于听望不足。</strong>”太妃乃无言。道怜性愚鄙而贪纵，故刘裕不肯用。</p><p>十二月，天子命刘裕冕十有二旒，建天子旌旗，出警入跸。进王太妃为太后，王妃为王后，世子为太子。</p><p>宋王刘裕欲受禅而难于发言，乃集朝臣宴饮，从容言曰：<strong>“桓玄篡位，鼎命已移。我首唱大义，兴复帝室，南征北伐，平定四海，功成业着，遂荷九锡。今年将衰暮，崇极如此，物忌盛，非可久安；今欲奉还爵位，归老京师。”</strong>群臣惟盛称功德，莫谕其意。日晚，坐散。中书令傅亮还外，乃悟，而宫门已闭，亮叩扉请见，刘裕即开门见之。傅亮入，但曰：“臣暂宜还者。”王解其意，无复他言，真云：“须几人自送？”亮曰：“数十人可也。”即时奉辞。傅亮出，已夜，见长星竟天，拊髀叹曰：“我常不信天文，今姑验矣。”傅亮至建康。</p><p>元熙二年四月，征王入辅。王留子义康为都督豫、司、雍、并四州诸军事、豫州刺史，镇寿阳。义康尚幼，以相国参军刘湛为长史，决府、州事。刘湛自弱年即有宰物之情，常自比管、葛，博涉书史，不为文章，不喜谈议，王甚重之。</p><p>六月，刘裕至建康。傅亮讽晋恭帝禅位于宋，具诏草呈帝，使书之。</p><p>诏曰：</p><blockquote><p>夫天造草昧，树之司牧，所以陶钧三极，统天施化。故大道之行，选贤与能， 隆替无常期，禅代非一族，贯之百王，由来尚矣。晋道陵迟，仍世多故，爰暨元兴， 祸难既积，至三光贸位，冠履易所，安皇播越，宗祀堕泯，则我宣元之祚，永坠于地，顾瞻区域，翦焉已倾。相国宋王，天纵圣德，灵武秀世，一匡颓运，再造区夏， 固以兴灭继绝，舟航沦溺矣。若夫仰在璇玑，旁穆七政，薄伐不庭，开复疆宇。遂乃三俘伪主，开涤五都，雕颜卉服之乡，龙荒朔漠之长，莫不回首朝阳，沐浴玄泽。 故四灵效瑞，川岳启图，嘉祥杂遝，休应炳着，玄象表革命之期，华裔注乐推之愿。代德之符，着乎幽显，瞻乌爰止，允集明哲，夫岂延康有归，咸熙告谢而已哉！</p><p>昔火德既微，魏祖底绩，黄运不竞，三后肆勤。故天之历数，实有攸在。朕虽庸暗，昧于大道，永鉴废兴，为日已久。念四代之高义，稽天人之至望，予其逊位别宫，归禅于宋，一依唐虞、汉魏故事。</p></blockquote><p>晋帝欣然操笔，谓左右曰：<strong>“桓玄之时，晋氏已无天下，重为刘公所延，将二十载。今日之事，本所甘心。”</strong>遂书赤纸为诏。策曰：</p><blockquote><p>咨尔宋王：夫玄古权舆，悠哉邈矣，其详靡得而闻。爰自书契，降逮三、五， 莫不以上圣君四海，止戈定大业。然则帝王者，宰物之通器；君道者，天下之至公。 昔在上叶，深鉴兹道，是以天禄既终，唐、虞弗得传其嗣；符命来格，舜、禹不获 全其谦。所以经纬三才，澄序彝化，作范振古，垂风万叶，莫尚于兹。自是厥后， 历代弥劭，汉既嗣德于放勋，魏亦方轨于重华。谅以协谋乎人鬼，而以百姓为心者 也。</p><p>昔我祖宗钦明，辰居其极，而明晦代序，盈亏有期。翦商兆祸，非唯一世，曾 是弗克，矧伊在今，天之所废，有自来矣。惟王体上圣之姿，苞二仪之德，明齐日 月，道合四时。乃者社稷倾覆，王拯而存之；中原芜梗，又济而复之。自负固不宾， 干纪放命，肆逆滔天，窃据万里。靡不润之以风雨，震之以雷霆。九伐之道既敷， 八法之化自理。岂伊博施于民，济斯黔庶；固以义洽四海，道威八荒者矣。至于上 天垂象，四灵效征，图谶之文既明，人神之望已改；百工歌于朝，庶民颂于野，亿 兆抃踊，倾伫惟新。自非百姓乐推，天命攸集，岂伊在予，所得独专！是用仰祗皇 灵，俯顺群议，敬禅神器，授帝位于尔躬。大祚告穷，天禄永终。於戏！王其允执 其中，敬遵典训，副率土之嘉愿，恢洪业于无穷，时膺休祐，以答三灵之眷望。</p></blockquote><p>又玺书曰：</p><blockquote><p>盖闻天生蒸民，树之以君。帝皇寄世，实公四海。崇替系于勋德，升降存乎其 人。故有国必亡，卜年着其数；代谢无常，圣哲握其符。昔在上世，三圣系轨，畴 咨四岳，以弘揖让，惟先王之有作，永垂范于无穷。及刘氏致禅，实尧是法；有魏 告终，亦宪兹典。我世祖所以抚归运而顺人事，乘利见而定天保者也。而道不常泰， 戎夷乱华，丧我洛食，蹙国江表，仍遘否运，沦没相因，逮于元兴，遂倾宗祀。幸 赖神武光天，大节宏发，匡复我社稷，重造我国家。惟王圣德钦明，则天光大，应 期诞载，明保王室。内纾国难，外播宏略，诛大憝于汉阳，逋僭盗于沂渚，澄氛西 岷，肃清南越，再静江、湘，拓定樊、沔。若乃永怀区宇，思一声教，王师首路， 则伊、洛澄流；棱威崤、潼，则华岳褰霭，伪酋衔璧，咸阳即序。虽彝器所铭，诗 书所咏，庸勋之盛，莫之与二也。遂偃武修文，诞敷德政，八统以驭万民，九职以 刑邦国，思兼三王，以施四事。故能信着幽显，义感殊方。自历世所宾，舟车所暨， 靡不讴歌仁德，抃舞来庭。</p><p>朕每敬惟道勋，永察符运，天之历数，实在尔躬。是以五纬升度，屡示除旧之 迹；三光协数，必昭布新之祥。图谶祯瑞，皎然斯在。加以龙颜英特，天授殊姿， 君人之表，焕如日月。传称“惟天为大，惟尧则之。”《诗》云：“有命自天，命 此文王。”夫“或跃在渊”者，终以飨九五之位；“勋格天地”者，必膺大宝之业。 昔土德告沴，传祚于我有晋；今历运改卜，永终于兹，亦以金德而传于宋。仰四代 之休义，鉴明昏之定期，询于群公，爰逮庶尹，咸曰休哉，罔违朕志。今遣使持节、 兼太保、散骑常侍、光禄大夫澹，兼太尉、尚书宣范奉皇帝玺绶，受终之礼，一如 唐虞、汉魏故事。王其允答人神，君临万国，时膺灵祉，酬于上天之眷命。</p></blockquote><p>刘裕奉表陈让，晋帝已逊琅邪王第，表不获通。于是陈留王曹虔嗣等二百七十人及宋台群臣，并上表劝进，犹不许。太史令骆达陈天文符瑞数十条，群臣又固请， 乃从之。</p><div class=pgc-img><img alt=南朝宋高祖武皇帝刘裕史（五） onerror=errorimg.call(this); src=https://p1.pstatp.com/large/pgc-image/917ca919a5b1405cb17c29023e21ab07><p class=pgc-img-caption></p></div><p><br></p><h1 class=pgc-h-arrow-right>14</h1><p>永初元年(公元420年）六月，刘裕即皇帝位，奉晋帝为零陵王。</p><p>以司空刘道怜为太尉，封长沙王。尚书仆射徐羡之加镇军将军，右卫将军谢晦为中领军，宋国领军檀道济为护军将军，中领军刘义欣为青州刺史。立南郡公义庆为临川王，桂阳公义真为庐陵王，彭城公义隆为宜都王，第四皇子义康为彭城王。</p><p>诏曰：<strong>“古之王者，巡狩省方，躬览民物，搜扬幽隐，拯灾恤患，用能 风泽遐被，远至迩安。朕以寡暗，道谢前哲，因受终之期，托兆庶之上，鉴寐属虑， 思求民瘼。才弱事艰，若无津济，夕惕永念，心驰遐域。可遣大使分行四方，旌贤举善，问所疾苦。其有狱讼亏滥，政刑乖愆，伤化扰治，未允民听者，皆当具以事闻。万事之宜，无失厥中。畅朝迁乃眷之旨，宣下民壅隔之情。”</strong></p><p>改晋《泰始历》为《永初历》。</p><p>秋七月，后将军、雍州刺史赵伦之进号安北将军；征虏将军、北徐州刺史刘怀慎进号平北将军；征西大将军、开府仪同三司杨盛进号车骑大将军。镇西将军李歆进号征西将军，平西将军乞佛炽盘进号安西大将军，征东将军高句骊王高琏进号征东大将军，镇东将军百济王扶余映进号镇东大将军。置东宫冗从仆射、旅贲中郎将官。</p><p>八月，西中郎将、荆州刺史宜都王进号镇西将军，立王太子为皇太子。</p><p>永初二年（公元421年）正月，刘裕祠南郊，大赦天下。以扬州刺史庐陵王义真为司徒，以尚书仆射、镇军将军徐羡之为尚书令、扬州刺史。二月，刘裕幸延贤堂策试诸州郡秀才、孝廉。三月，初限荆州府置将不得过二千人，吏不得过一万人。州置将不得过五百人，吏不得过五千人。兵士不在此限。</p><p>九月，刘裕以毒酒一瓮授前琅邪郎中令张伟，使鸩零陵王，伟叹曰：<strong>“鸩君以求生，不如死！</strong>”乃于道自饮而卒。太常褚秀之、侍中褚淡之，皆王之妃兄也。王每生男，帝辄令秀之兄弟方便杀之。王自逊位，深虑祸及，与褚妃共处一室，自煮食于床前，饮食所资，皆出褚妃，故宋人莫得伺其隙。帝令淡之与兄右卫将军叔度往视妃，妃出就别室相见。兵人逾垣而入，进药于王。王不肯饮，曰：“<strong>佛教，自杀者不复得人身。</strong>”兵人以被掩杀之。刘裕率百僚举哀于朝堂，一依魏明帝服山阳公故事，太尉持节监护，葬以晋礼。</p><p>十月，以凉州胡帅大沮渠蒙逊为镇军大将军、开府仪同三司、凉州刺史。 以员外散骑常侍应袭为宁州刺史。</p><p>三年正月，诏刑罚无轻重，悉皆原降。以前冀州刺史王仲德为徐州刺史，以尚书令、扬州刺史徐羡之为司空、录尚书事，刺史如故。抚军将军、江州刺史王弘进号卫将军、开府仪同三司，太子詹事傅亮为尚书仆射，中领军谢晦为领军将军，以辅国将军毛德祖为司州刺史。</p><p>诏曰：<strong>“古之建国，教学为先，弘风训世，莫尚于此。发蒙启滞，咸必由之。故爰自盛王，迄于近代，莫不敦崇学艺，修建庠序。自昔多故，戎马在郊，旌旗卷舒，日不暇给。遂令学校荒废，讲诵蔑闻，军旅日陈，俎豆藏器，训诱之风，将坠于地。后生大惧于墙面，故老窃叹于子衿。此《国风》所以永思，《小雅》所以怀古。今王略远届，华域载清，仰风之士，日月以冀。便宜博延胄子，陶奖童蒙，选备儒官，弘振国学。主者考详旧典，以时施行。”</strong></p><p>二月，以豫州刺史彭城王义康为南豫州刺史，征虏将军刘粹为豫州刺史。又分荆州十郡还立湘州，左卫将军张纪为湘州刺史。</p><p>三月，刘裕不豫。太尉长沙王道怜、司空徐羡之、尚书仆射傅亮、领军将军谢晦、护军将军檀道济并入侍医药。群臣请祈祷神祇，刘裕不许，唯使侍中谢方明以疾告庙而已，以司徒庐陵王义真为车骑将军、开府仪同三司、南豫州刺史。刘裕疾瘳， 大赦天下。</p><p>五月，刘裕疾甚，召太子诫之曰：<strong>“檀道济虽有干略，而无远志，非如兄韶有难御之气也。徐羡之、傅亮当无异图。谢晦数从征伐，颇识机变，若有同异，必此人也。小却，可以会稽、江州处之。”</strong>又为手诏曰：“<strong>朝廷不须复有别府，宰相带扬州，可置甲士千人。若大臣中任要，宜有爪牙以备不祥人者，可以台见队给之。有征讨悉配以台见军队，行还复旧。后世若有幼主，朝事一委宰相，母后不烦临朝。仗既不许入台殿门，要重人可详给班剑。”</strong>癸亥，崩于西殿，时年六十。</p><p><br></p><div class=pgc-img><img alt=南朝宋高祖武皇帝刘裕史（五） onerror=errorimg.call(this); src=https://p1.pstatp.com/large/pgc-image/733ac46dad6246ef9c727b42f0bc3991><p class=pgc-img-caption></p></div><p><br></p><h1 class=pgc-h-arrow-right>15、</h1><p>刘裕清简寡欲，严整有法度，未尝视珠玉舆马之饰，后庭无纨绮丝竹之音。宁州尝献虎魄枕，光色甚丽。时将北征，以虎魄治金创，刘裕大悦，命捣碎分付诸将。平关中，得姚兴从女，有盛宠，以之废事。谢晦谏，即时遣出。财帛皆在外府，内无私藏。宋台既建，有司奏东西堂施局脚床、银涂钉，不许。使用直脚床，钉用铁。诸公主出嫁，送不过二十万，无锦绣金玉。内外奉禁，莫不节俭。性尤简易，常着连齿木履，好出神虎门逍遥，左右从者不过十余人。时徐羡之住西州，尝思羡之， 便步出西掖门，羽仪络绎追随，已出西明门矣。诸子旦问起居，入皞，脱公服，止着裙帽，如家人之礼。孝武大明中，坏上所居阴室，于其处起玉烛殿，与群臣观之。 床头有土鄣，壁上挂葛灯笼、麻绳拂。侍中袁𫛛盛称上俭素之德。孝武不答，独曰： “<strong>田舍公得此，以为过矣。</strong>”</p><div class=pgc-img><img alt=南朝宋高祖武皇帝刘裕史（五） onerror=errorimg.call(this); src=https://p3.pstatp.com/large/pgc-image/c3cd9b7517494382a32f4baa6dc89c61><p class=pgc-img-caption></p></div></div><div class="post-meta meta-tags"><ul class=clearfix><li><a>'刘裕史','武皇帝','高祖'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/26c23ec5.html alt=南朝宋高祖武皇帝刘裕史（四） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a623f23f5f7f4abebcab1b8f763bd570 style=border-radius:25px></a>
<a href=../../cn/%E7%A7%91%E5%AD%A6/26c23ec5.html title=南朝宋高祖武皇帝刘裕史（四）>南朝宋高祖武皇帝刘裕史（四）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>