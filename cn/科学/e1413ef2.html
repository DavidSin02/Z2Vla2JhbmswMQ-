<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>古籍‖《全汉文》卷四十六 | 极客快訊</title><meta property="og:title" content="古籍‖《全汉文》卷四十六 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/9c992797bfd241faa6bda7c45c530b7f"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e1413ef2.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e1413ef2.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e1413ef2.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e1413ef2.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e1413ef2.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e1413ef2.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e1413ef2.html><link rel=canonical href=https://geekbank.cf/tw/%e7%a7%91%e5%ad%a6/e1413ef2.html><meta property="article:published_time" content="2020-11-14T20:57:37+08:00"><meta property="article:modified_time" content="2020-11-14T20:57:37+08:00"><meta name=Keywords content><meta name=description content="古籍‖《全汉文》卷四十六"><meta name=author content="极客快訊"><meta property="og:url" content="/cn/%E7%A7%91%E5%AD%A6/e1413ef2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>古籍‖《全汉文》卷四十六</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h1>全汉文.卷四十六</h1><p>◎谷永（二）</p><p>◇灾异对</p><p>臣永幸得以愚朽之材为太中大夫，备拾遗之臣，从朝者之后，进不能尽思纳忠辅宣圣德，退无被坚执锐讨不义之功，猥蒙厚恩，仍迁至北地太守。绝命陨首，身膏野草，不足以报塞万分。陛下圣德宽仁，不遗易忘之臣，垂周文之听，下及刍荛之愚，有诏使卫尉受臣永所欲言。臣闻事君之义，有言责者尽其忠，有官守者修其职。臣永幸得免于言责之辜，有官守之任，当毕力遵职，养绥百姓而已，不宜复关得失之辞。忠臣之于上，志在过厚，是故远不违君，死不忘国。昔史鱼既没，余忠未讫，委柩后寝，以尸达诚；汲黯身外思内，发愤舒忧，遗言李息。经曰：「虽尔身在外，乃心无不在王室。」臣永幸得给事中，出入三年，虽执干戈守边垂，思慕之心常存于省闼，是以敢越郡吏之职，陈累年之忧。</p><p>臣闻天生蒸民，不能相治，为立王者以统理之，方制海内非为天子，列土封疆非为诸侯，皆以为民也。垂三统，列三正，去无道，开有德，不私一姓，明天下乃天下之天下，非一人之天下也。王者躬行道德，承顺天地，博爱仁恕，恩及行苇，籍税取民不过常法，宫室车服不逾制度，事节财足，黎庶和睦，则卦气理效，五征时序，百姓寿考，庶草蕃滋，符瑞并降，以昭保右。失道妄行，逆天暴物，穷奢极欲，湛湎荒淫，妇言是从，诛逐仁贤，离逖骨肉，群小用事，峻刑重赋，百姓愁怨，则卦气悖乱，咎征着邮，上天震怒，灾异屡降，日月薄食，五星失行，山崩川溃，水泉踊出，妖孽并见，星耀光，饥馑荐臻，百姓短折，万物夭伤。终不改寤，恶洽变备，不复谴告，更命有德。《诗》云：「乃眷西顾，此惟予宅。」</p><p>夫去恶夺弱，迁命贤圣，天地之常经，百王之所同也。加以功德有厚薄，期质有修短，时世有中季，天道有盛衰。陛下承八世之功业，当阳数之标季，涉三七之节纪，遭《无妄》之卦运，直百六之灾厄，三难异科，杂焉同会。建始元年以来二十载间，群灾大异，交错锋起，多于《春秋》所书。八世着记，久不塞除，重以今年正月己亥朔日有食之，三朝之会，四月丁酉四方众星白昼流陨，七月辛未彗星横天。乘三难之际会，畜众多之灾异，因之以饥馑，接之以不赡。彗星，极异也，土精所生，流陨之应出于饥变之后，兵乱作矣。厥期不久，隆德积善，惧不克济。内则为深宫后庭将有骄臣悍妾醉酒狂悖卒起之败，北宫苑囿街巷之中臣妾之家、幽闲之处征舒、崔杼之乱；外则为诸夏下土将有樊并、苏令、陈胜，项梁奋臂之祸。内乱朝暮，日戒诸夏，举兵以火角为期。安危之分界，宗庙之至忧，臣永所以破胆寒心，豫言之累年。下有其萌，然后变见于上，可不致慎！</p><p>祸起细微，奸生所易。愿陛下正君臣之义，无复与群小黩燕饮；中黄门后庭素骄慢不谨，尝以醉酒失臣礼者，悉出勿留。勤三纲之严，修后宫之政，抑远骄妒之宠，崇近婉顺之行，加惠失志之人，怀柔怨恨之心。（《汉纪》作「士」）保至尊之重，秉帝王之威，朝觐法出而后驾，陈兵清道而后行，无复轻身独出，饮食臣妾之家。三者既除，内乱之路塞矣。</p><p>诸夏举兵，萌在民饥馑而吏不恤，兴于百姓困而赋敛重，发于下怨离而上不知。《易》曰：「屯其膏，小贞吉，大贞凶。」《传》曰：「饥而不损兹谓泰，厥灾水，厥咎亡。」讠夭辞曰：「关动牡飞，辟为无道，臣为非，厥咎乱臣谋篡。」王者遭衰难之世，有饥馑之灾，不损用而大自润，故凶；百姓困贫无以共求，愁悲怨恨，故水；城关守国之固，固将去焉，故牡飞。往年郡国二十一伤于水灾，禾黍不入。今年蚕麦咸恶，百川沸腾，江河溢决，大水泛滥郡国十五有余。比年丧稼，时过无宿麦。百姓失业流散，群辈守关。大异较炳如彼，水灾浩浩，黎庶穷困如此，宜捐常税小自润之时，而有司奏请加赋，甚缪经义，逆于民心，布怨趋祸之道也。牡飞之状，殆为此发。古者谷不登，亏膳，灾屡至，捐服，凶年不涂，明王之制也．《诗》云：「凡民有丧，扶服救之。」《论语》曰：「百姓不足，君孰予足？」臣愿陛下勿许加赋之奏，益减大官、导官、中御府、均官、掌畜、廪牺用度，止尚方、织室、京师郡国工服官发输造作，以助大司农。流恩广施，振赡困乏，开关梁，内流民，恣所欲之，以救其急。立春，遣使者循行风俗，宣布圣德，存恤孤寡，问民所苦，劳二千石，敕劝耕桑，毋夺农时，以慰绥元元之心，防塞大奸之隙。诸夏之乱，庶几可息。</p><p>臣闻上主可与为善而不可与为恶，下主可与为恶而不可与为善。陛下天然之性，疏通聪敏，上主之姿也。少省愚臣之言，感寤三难，深畏大异，定心为善，捐忘邪志，毋贰旧愆，厉精致政，至诚应天，则积异塞于上，祸乱伏于下，何忧患之有？窃恐陛下公志未专，私好颇存，尚爱群小，不肯为耳！（《汉书·谷永传》：元延元年为北地太守。时灾异尤数，永当之官，上使卫尉淳于长受永所欲言，永对。）</p><p>上古以来，大乱之极，所希有也。察其驰骋骤步，芒炎或长或短，所历奸犯，内为后宫女妾之害，外为诸夏叛逆之祸。（《汉书·五行志》下之下：元延元年七月，有星勃于东井，谷永对。）</p><p>建始、河平之际，许班之贵，倾动前朝，薰灼四方，赏赐无量。空虚内臧，女宠至极，不可尚矣。今之后起，天所不飨，什倍于前。（《汉书·叙传》：唯谷永尝言云云，永指以驳讥赵李。）</p><p>◇门牡自亡对</p><p>章城门通路寝之路，函谷关距山东之险，城门关守国之固。固将去焉，故牡飞也。（《汉书·五行志》中之上：元延元年正月，长安章城门门牡自亡，函谷关次门牡亦自亡，谷永对。）◇日食上书</p><p>饮酒无节，君臣不别，奸邪欲起。（《续汉·五行志》注补六）</p><p>赋敛滋重，不顾黎民，百姓虚竭，则日食，将有溃叛之变。（《续汉·五行志》注补六）</p><p>◇上疏讼陈汤</p><p>臣闻楚有子玉、得臣，文公为之仄席而坐；赵有廉颇、马服，强秦不敢窥兵井陉；近汉有郅都、魏尚，匈奴不敢南乡沙幕。由是言之，战克之将，国之爪牙，不可不重也。盖「君子闻鼓鼙之声，则思将率之臣」。窃见关内侯陈汤，前使副西域都护，忿郅支之无道，闵王诛之不加，策虑忄亿，义勇奋发，卒兴师奔逝，横厉乌孙，逾集都赖，屠三重城，斩郅支首，报十年之逋诛，雪边吏之宿耻，威震百蛮，武畅西海，汉元以来，征伐方外之将，未尝有也。今汤坐言事非是，幽囚久系，历时不决，执宪之吏欲致之大辟。昔白起为秦将，南拔郢都，北坑赵括，以纤介之过，赐死杜邮，秦民怜之，莫不陨涕。今汤亲秉钺，席卷喋血万里之外，荐功祖庙，告类上帝，介胄之士靡不慕义。以言事为罪，无赫赫之恶。《周书》曰：「记人之功，忘人之过，宜为君者也。」夫犬马有劳于人，尚加帷盖之报，况国之功臣者哉！窃恐陛下忽于鼓鼙之声，不察《周书》之意，而忘帷盖之施，庸臣遇汤，卒从吏议，使百姓介然有秦民之恨，非所以厉死难之臣也。（《汉书·陈汤传》）◇上疏荐薛宣</p><p>帝王之德，莫大于知人，知人则百僚任职，天工不旷。故皋陶曰：「知人则哲，能官人。」御史大夫内承本朝之风化，外佐丞相统理天下，任重职大，非庸材所能堪。今当选于群卿，以充其缺。得其人则万姓欣喜，百僚说服；不得其人则大职堕攵，王功不兴。虞帝之明，在兹壹举，可不致详！窃见少府宣，材茂行，达于从政，前为御史中丞，执宪毂下，不吐刚茹柔，举错时当；出守临淮、陈留，二郡称治；为左冯翊，崇教养善，威德并行，众职修理，奸轨绝息，辞讼者历年不至丞相府，赦后余盗贼什分三辅之一。功效卓尔，自左内史初置以来未尝有也。孔子曰：「如有所誉，其有所试。」宣考绩功课，简在两府，不敢过称以奸欺诬之罪。臣闻贤材莫大于治人，宣已有效。其法律任廷尉有余，经术文雅足以谋王体，断国论；身兼数器，有「退食自公」之节。宣无私党游说之助，臣恐陛下忽于《羔羊》之诗，舍公实之臣，任华虚之誉，是用越职，陈宣行能，唯陛下留神考察。（《汉书·薛宣传》：御史大夫于永卒。谷永上疏，上然之，遂以宣为御史大夫，数月，代张禹为丞相。）</p><p>圣王不以名誉加于实效。考绩用人之法，薛宣政事已试。（《汉书·王吉传》：薛宣代骏为少府，会御史大夫缺，谷永奏言云云。上然其议，宣遂超御史大夫至丞相。案此奏即《薛宣传》约文，今并载之。）</p><p>◇请赐谥郑宽中疏</p><p>臣闻圣王尊师傅，褒贤俊，显有功，生则致其爵禄，死则异其礼谥。昔周公薨，成王葬以变礼，而当天心。公叔文子卒，卫侯加以美谥，着为后法。近事，大司空朱邑、右扶风翁归德茂夭年，孝宣皇帝愍册厚赐，赞命之臣靡不激扬。关内侯郑宽中有颜子之美质，包商偃之文学，严然总《五经》之眇论，立师傅之显位，入则乡唐虞之闳道，王法纳乎圣听，出则参冢宰之重职，功列施乎政事，退食自公，私门不开，散赐九族，田亩不益，德配周召，忠合《羔羊》，未得登司徒，有家臣，卒然早终，尤可悼痛！臣愚以为宜加其葬礼，赐之令谥，以章尊师褒贤显功之德。（《汉书·儒林·张山附传》）</p><p>◇上疏理梁王立</p><p>臣闻礼，天子外屏，不欲见外也。是故帝王之意，不窥人闺门之私，听闻中之言。《春秋》为亲者讳，《诗》云：「戚戚兄弟，莫远具尔。」今梁王年少，颇有狂病，始以恶言案验，既亡事实，而发闺门之私，非本章所指。王辞又不服，猥强劾立，傅致难明之事，独以偏辞成罪断狱，亡益于治道，污蔑宗室以内乱之恶，披布宣扬于天下。非所以为公族隐讳，增朝廷之荣华昭圣德之风化也。臣愚以为王少父同产长，年齿不伦。梁国之富，足以厚聘美女，招致妖丽。父同产亦有耻辱之心。案事者乃验问恶言，何故猥自发舒？以三者揆之，殆非人情，疑有所迫切，过误失言。文吏蹑寻，不得转移，萌芽之时，加恩勿治，上也。既已案验举宪，宜及王辞不服，诏廷尉选上德通理之吏，更审考清问，着不然之效，定失误之法。而反命于下吏，以广公族附疏之德，为宗室刷污乱之耻，甚得治亲之谊。（《汉书·梁怀王揖附传》：永始中，相禹奏梁王立对外家怨望，有恶言。有司案验，因发淫乱事，奏立禽兽行，请诛，太中大夫谷永上疏。）</p><p>◇受降议</p><p>汉兴，匈奴数为边害，故设金爵之赏以待降者。今单于诎体称臣，列为北藩，遣使朝贺，无有二心，汉家接之，宜异于往时。今既享单于聘贡之质，而更受其逋逃之臣，是贪一夫之得而失一国之心，拥有罪之臣，而绝慕义之君也。假令单于初立，欲委身中国，未知利害，私使伊邪莫演诈降以卜吉凶，受之亏德沮善，令单于自疏，不亲边吏；或者设为反间，欲因而生隙，受之适合其策，使得归曲而直责。此诚边竟安危之原，师旅动静之首，不可不详也。不如勿受，以昭日月之信，抑诈谖之谋，怀附亲之心，便。（《汉书·匈奴传》下：河平元年，右皋林王伊邪莫演言欲降，下公卿议。议者或言宜如故事，受其降。光禄大夫谷永、议郎杜钦以为云云，对奏，天子从之。）</p><p>◇塞河议河，中国之经渎，圣王兴则出图书，王道废则竭绝。今溃溢横流，漂没陵阜，异之大者也。修政以应之，灾变自除。（《汉书·沟洫志》：先是谷永以为）</p><p>◇谏成帝微行《易》称得臣无家，言王者臣天下，无私家也。今陛下弃万乘之至贵，乐家人之贱事，厌高美之尊称，好匹夫之卑字，崇聚票轻无宜之人以为私客，置私田于民间，畜私奴车马于北宫，数去南面之尊，离深宫之固，挺身独与小人晨夜相随，乌集醉饱吏民之家。乱服共坐，溷肴亡别，闵勉遁乐，昼夜在路，典门户奉宿卫之臣，执干戈守空宫。公卿百僚，不知陛下所在，积数年矣。昔虢公为无道，有神降曰「赐尔土田」，言将以庶人受土田也。诸侯梦得土田为失国祥，而况王者畜私田财物，为庶人之事乎？◇说成帝距绝祭祀方术臣闻明于天地之性，不可惑以神怪；知万物之情，不可罔以非类。诸背仁义之正道，不遵《五经》之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，遥兴轻举，登遐倒景，览观县圃，浮游蓬莱，耕耘五德，朝种暮获，与山石无极，黄冶变化，坚冰淖溺，化色五仓之术者，皆奸人惑众，挟左道，怀诈伪，以欺罔世主。听其言，洋洋满耳，若将可遇；求之，荡荡如系风捕景，终不可得。是以明王距而不听，圣人绝而不语。昔周史苌弘欲以鬼神之术，辅尊灵王，会朝诸侯，而周室愈微，诸侯愈叛。楚怀王隆祭祀，事鬼神，欲以获福助，却秦师，而兵挫地削，身辱国危。秦始皇初并天下，甘心于神仙之道，遣徐福、韩终之属多赍童男童女入海求仙采药，因逃不还，天下怨恨。汉兴，新垣平、齐人少翁、公孙卿、栾大等，皆以仙人黄冶祭祠事鬼使物入海求神采药贵幸，赏赐累千金。大尤尊盛，至妻公主，爵位重累，震动海内。元鼎、元封之际，燕齐之间方士目扼，言有神仙祭祀致福之术者以万数。其后，平等皆以术穷诈得，诛夷伏辜。至初元中，有天渊玉女、巨鹿神人、阳侯师张宗之奸，纷纷复起。夫周秦之末，三五之隆，己尝专意散财，厚爵禄，竦精神，举天下以求之矣。旷日经年，靡有毫厘之验，足以揆今。经曰：「享多仪，仪不及物，惟曰不享。」《论语》说曰：「子不语怪神。」唯陛下距绝此类，毋令奸人有以窥朝者。（《汉书·郊祀志》下：成帝末年，颇好鬼神，亦以无继嗣故，多上书言祭祀方术者。谷永说上，上善其言。）</p><p>◇说王音</p><p>将军履上将之位，食膏腴之都，任周召之职，拥天下之枢，可谓富贵之极，人臣无二，天下之责四面至矣，将何以居之？宜夙夜孳孳，执伊尹之强德，以守职匡上，诛恶不避亲爱，举善不避仇雠，以章至公，立信四方。笃行三者，乃可以长堪重任，久享盛宠。太白出西方六十日，法当参天，今已过期，尚在桑榆之间，质弱而行迟，形小而光微。荧惑角怒明大，逆行守尾。其逆，常也；守尾，变也。意岂将军忘湛渐之义，委曲从顺，所执不强，不广用士，尚有好恶之忌，荡荡之德未纯，方与将相大臣乖离之萌也？何故始袭司马之号，俄而金火并有此变？上天至明，不虚见异，唯将军畏之慎之，深思其故，改求其路，以享天意。（《汉书·谷永传》）</p><p>◇谢王凤书永斗筲之材，质薄学朽，无一日之雅，左右之介，将军说其狂言，擢之皂衣之吏，厕之争臣之末，不听浸润之谮，不食肤受之诉，虽齐桓、晋文用士笃密，察父η兄复育子弟，诚无以加！昔豫子吞炭坏形以奉见异，齐客陨首公门以报恩施，知氏、孟尝犹有死士，何况将军之门。（《汉书·谷永传》、《艺文类聚》三十三。）◇与王谭书</p><p>君侯躬周召之德，执管晏之操，敬贤下士，乐善不倦，宜在上将久矣，以大将军在，故抑郁于家，不得舒愤。今大将军不幸蚤薨，累亲疏，序材能，宜在君侯。拜吏之日，京师士大夫怅然失望。此皆永等愚劣，不能褒扬万分，属闻以特进领城门兵，是则车骑将军秉政雍容于内，而至戚贤舅执管于外也。愚窃不为君侯喜，宜深辞职，自陈浅薄不足以固城门之守，收太伯之让，保谦谦之路，阖门高枕，为知者首。愿君侯与博览者参之，小子为君侯安此。（《汉书·谷永传》）</p><p>◇与王音书</p><p>夫上德厚则下爱深，下爱深则其谋忠。其言至。昔善治国者不忘危，善养生者不讳死，以忠臣直友，明史良医，灵蓍信龟，咸得尽忠正言，不蔽兆吉。故能迁咎延誉，转祸为福。（《艺文类聚》二十四）</p><p>◇戒段会宗书</p><p>足下以柔远之令德，复典都护之重职，甚休甚休！若子之材，可优游都城而取卿相，何必勒功昆山之仄，总领百蛮，怀柔殊俗？子之所长，愚无以喻。虽然，朋友以言赠行，敢不略意。方今汉德隆盛，远人宾服，傅、郑、甘、陈之功，没齿不可复见，愿吾子因循旧贯，毋求奇功，终更亟还，亦足以复雁门之，万里之外以身为本。愿详思愚言。（《汉书·段会宗传》：阳朔中，复为西城都护，谷永闵其老复远出，予书戒。）</p><p>◎韩昌张猛</p><p>昌，元帝初为车骑都尉。猛，为光禄大夫。</p><p>◇与呼韩邪单于盟约</p><p>自今以来，汉与匈奴合为一家，世世毋得相诈相攻。有窃盗者，相报，行其诛，偿其物；有寇，发兵相助。汉与匈奴敢先背约者，受天不祥。令其世世子孙尽如盟。（《汉书·匈奴传》下）◎董宏</p><p>宏，初元二年嗣父忠爵高昌侯。建平元年免为庶人。傅太后称尊号，仍复故封。</p><p>◇上哀帝书请上傅太后及丁姬尊号</p><p>秦庄襄王母本夏氏，而为华阳夫人所子。及即位后，俱称太后。宜立定陶共王后为皇太后。（《汉书·师丹传》）</p><p>宜立丁姬为帝太后（《汉书·孝元傅昭仪传》）</p><p>春秋之义，母以子贵，丁姬宜上尊号。（《汉书·王莽传》上）</p><p>◎尹忠</p><p>忠字子宾，魏郡人。初元中为廷尉。建昭初迁诸吏左曹光禄大夫，代张谭为御史大夫，坐河决自杀。</p><p>◇毁庙议孝武皇帝改正朔，易服色，攘四夷，宜为世宗之庙。（《汉书·韦玄成传》）</p><p>◎尹更始</p><p>更始字翁君，汝南召陵人。元帝初为议郎。永光中为谏大夫，迁长乐户将，有《春秋谷梁传》十五卷。</p><p>◇毁庙议</p><p>皇考庙上序于昭穆，非正，礼宜毁。（《汉书·韦玄成传》：谏大夫尹更始等十八人以为。）</p><p>◎张忠</p><p>忠一作中，字子戆，巨鹿人。为东平相。建始末入为少府，代尹忠为御史大夫。阳朔初卒官。◇奏免王尊</p><p>尊暴虐不改，外为大言，倨姗上，威信日废，不宜备位九卿。（《汉书·王尊传》：御大夫中奏云云，尊坐免。）</p><div class=pgc-img><img alt=古籍‖《全汉文》卷四十六 onerror=errorimg.call(this); src=https://p1.pstatp.com/large/pgc-image/9c992797bfd241faa6bda7c45c530b7f></div><p><strong>（图文来源于网络，版权归原作者所有！）</strong></p><p>￼</p></div><div class="post-meta meta-tags"><ul class=clearfix><li><a>'全汉文','四十六','古籍'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>