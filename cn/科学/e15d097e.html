<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>脉双弦而迟者，必心下硬。脉大而紧者，阳中有阴也。可以下之 | 极客快訊</title><meta property="og:title" content="脉双弦而迟者，必心下硬。脉大而紧者，阳中有阴也。可以下之 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e15d097e.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e15d097e.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e15d097e.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e15d097e.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e15d097e.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e15d097e.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e15d097e.html><link rel=canonical href=https://geekbank.cf/tw/%e7%a7%91%e5%ad%a6/e15d097e.html><meta property="article:published_time" content="2020-11-14T20:54:01+08:00"><meta property="article:modified_time" content="2020-11-14T20:54:01+08:00"><meta name=Keywords content><meta name=description content="脉双弦而迟者，必心下硬。脉大而紧者，阳中有阴也。可以下之"><meta name=author content="极客快訊"><meta property="og:url" content="/cn/%E7%A7%91%E5%AD%A6/e15d097e.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>脉双弦而迟者，必心下硬。脉大而紧者，阳中有阴也。可以下之</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>脉双弦而迟者，必心下硬。脉大而紧者，阳中有阴也。可以下之，宜大承气汤。</strong></p><p style=text-align:start>世本俱作宜大承气汤，此传写之误也。按大柴胡方中，有半夏、生姜之辛温，涤饮散寒，故可以治阳中伏匿之阴邪。若大承气纯属苦寒，徒伐中土之冲和，则痞结下利之变，殆所必至矣。（《伤寒缵论》）</p><p style=text-align:start>此段诸注，随文傅会。或疑可以下之者，原文也，后人赘以方，此论颇通。盖六经篇中言可下而不出方者甚多，意在临时施治者善体会耳。（《伤寒论义大全》）</p><p style=text-align:start><strong>脉双弦而迟者，必心下硬也。</strong></p><p style=text-align:start>○脉大而紧者，阳中有阴也。</p><p style=text-align:start>上二节，王叔和分类入可下之条，汇作一节，末有可以下之宜大承气汤句。今删正之，分作两节。（吴遵程）</p><p style=text-align:start><strong>阴阳相搏名曰动，阳动则汗出，阴动则发热。形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。</strong></p><p style=text-align:start>按∶阳动则汗出二字，当是发热二字。阴动则发热二字，当是汗出二字。阳加于阳，岂有汗出之理？</p><p style=text-align:start>《素问》曰∶阳加于阴谓之汗。遵《经》移之。（《医宗金鉴》）</p><p style=text-align:start><strong>假令脉来微去大，故名反，病在里也。脉来头小本大，故名覆，病在表也。上微头小者为阴盛，则汗出。下微本大者为阳盛，则为关格不通，不得尿。头无汗者可治，有汗者死。</strong></p><p style=text-align:start>按∶脉来头小本大，当是脉来大去小。上微头小者，当是上微小者为阴盛。下微本大者，当是下微小者为阳盛。始与上下文义相属。当改之、补之。（《医宗金鉴》）</p><p style=text-align:start><strong>寸口诸微亡阳，诸濡亡血，诸弱发热，诸紧为寒，诸乘寒者则为厥，郁冒不仁。以胃无谷气，脾涩不通，口急不能言，战而栗也。</strong></p><p style=text-align:start>按∶诸濡亡血，当是诸濡卫虚。诸弱发热，当是诸弱营虚。濡浮而无力，候阳虚也。岂有亡血之理？弱沉而无力，候阴虚也。岂止发热而已！当改之。（《医宗金鉴》）</p><p style=text-align:start><strong>趺阳脉伏而涩，伏则吐逆，水谷不化，涩则食不得入，名曰关格。</strong></p><p style=text-align:start>按∶水谷不化之化字，当是入字；若是化字，是能食也，何名曰格？食不得入，当是不得小便；若有小便，是水道通也，何名曰关？悉改之。（《医宗金鉴》）</p><p style=text-align:start><strong>寸口脉弱而迟，弱者卫气微，迟者营中寒。营为血，血寒则发热；</strong><strong>卫</strong><strong>为气，气微者心内饥，饥而虚满，不能食也。</strong></p><p style=text-align:start>按∶条末心内饥，饥而虚满不能食句，此是论脾胃，不关营卫。故弱者卫气微，当是阳气微；迟者营中寒，当是脾中寒，上下文义始属。营为血，岂有血寒发热之理？卫为气，气微者皆不成文。今悉易之。当是阳气微，脾中寒者心内饥，阅下条言胃气有余自知。当改之。（《医宗金鉴》）</p><p style=text-align:start><strong>太阳病，下之，其脉促，不结胸者，此为欲解也。脉浮者，必结胸也。脉紧者，</strong><strong>必咽</strong><strong>痛。脉弦者，必两胁拘急。脉细数者，头痛未止。脉沉紧者，必欲呕。脉沉滑者，</strong><strong>协</strong><strong>热利。脉浮滑者，必下血。</strong></p><p style=text-align:start>按∶脉促当是脉浮，始与不结胸为欲解之文义相属。脉浮当是脉促，始与论中结胸、胸满同义。脉紧当是脉细数，脉细数当是脉紧，始同论中二经本脉。脉浮滑当是脉数滑，浮滑是论中白虎汤证之脉，数滑是论中下脓血之脉。均当改之。（《医宗金鉴》）</p><p style=text-align:start><strong>发汗后，身疼痛，脉沉迟者，桂枝去芍药、生姜，新加人参汤主之。</strong></p><p style=text-align:start>发汗后身疼是表虚，不得更兼辛散，故去生姜；沉为在里，迟为在脏，自当远阴寒，故去芍药；当存甘温之品以和营，更兼人参以通血脉。里和而表自解矣。名曰新加者，见表未解无补中法。今因脉沉迟而始用之，与用四逆汤治身疼、脉沉之法同义。</p><p style=text-align:start>○坊本作加芍药、生姜者误。（柯韵伯）</p><p style=text-align:start><strong>太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。</strong></p><p style=text-align:start>服之则厥逆，筋惕肉 ，此为逆也，大青龙汤主之。（以真武汤救之）。</p><p style=text-align:start>末后旧本有大青龙汤主之六字。盖既曰不可服，服之为逆，则安得又复有大青龙汤主之之文？传写之误甚明。黄氏正之甚是。后人又因其更改致疑，并六字皆删之，删之则上编二十五条无证书据，故存朱以备考。（魏荔彤）</p><p style=text-align:start>汉之文法，用药诸方皆赘于条末，如大青龙汤证，既云脉微弱。汗出恶风者不可服，服之则厥逆，筋惕肉，此为逆也，又以大青龙汤主之，皆此例也。（张兼善）</p><p style=text-align:start><strong>伤寒，脉浮缓，身不疼，但重，乍有轻时，无少阴证者，小青龙汤发之。</strong></p><p style=text-align:start>世本作大青龙汤发之，从《内编》改正。（张路玉）</p><p style=text-align:start>小青龙汤，坊本俱作大青龙。余幼读古本，实是小青龙。观条中脉证，总非大青龙病，宜世人有伤风见寒之说。近并得友人张路玉一订其讹，喜其先得我心也。（程郊倩）</p><p style=text-align:start>按∶此条必有错误。脉浮缓，邪轻易散；身不疼，外邪已退；乍有轻时，病未入阴。又别无少阴等证，此病之最轻者，何必用青龙峻剂？此必另有主方，而误以青龙当之也。（徐灵胎）</p><p style=text-align:start><strong>伤寒，脉浮滑，此表有热，里有寒，白虎汤主之。</strong></p><p style=text-align:start>按∶里有寒之寒字，当是热字。若是寒字，非白虎汤证也。宜改之。（《医宗金鉴》）</p><p style=text-align:start>此条明有误字，寒字乃热字明矣。以脉较之，浮为表热，滑为里热，若以滑为里寒，则白虎安敢投之！岂有里寒而用白虎耶？（方咫园）</p><p style=text-align:start>《经》文寒字，当作邪字解，亦热也。其说甚是。若是寒字，非白虎汤证矣。（王三阳）</p><p style=text-align:start>《论》曰∶伤寒脉浮滑，表有热，里有寒，白虎汤主之。久久不知其说，夫表有热，而遽用白虎，已属骤急，犹曰可也；里既有寒，而亦曰白虎，则断无是理矣。夫里寒外热，则外热为假热，里寒为真寒，乃内寒外热，水极似火，阴盛格阳证也。四逆、理中，尚虑不及，其何可以白虎为耶？因遍考诸解，皆不画一，不是顺文敷演，即是附会支吾。即喻子嘉言以寒为推原之辞，于理则通，于解则强。后爰会悟厥深热亦深、热甚兼寒化之旨，始有旁通。表里二字，传写参错无疑。（《医补》）</p><p style=text-align:start><strong>太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此</strong><strong>转属</strong><strong>阳明也。小便数者，大便必硬，不更衣十日无所苦也。渴欲饮水，少少与之。但以法救之，渴者，宜五苓散。</strong></p><p style=text-align:start>按∶但以法救之五字，当是若小便不利利五字，方与上文小便数及下文渴者之义相属。此条病势不急救之之文，殊觉无谓。昔王三阳亦云此处五苓散难用，不然，《经》文渴者之下当有缺文，当改之。（《医宗金鉴》）</p><p style=text-align:start><strong>伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也。汗出，为阳微；假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤；设不了了者，得屎而解。</strong></p><p style=text-align:start>按∶脉细当是脉沉细。观本条下文脉沉亦在里也之亦字自知。脉虽沉紧之紧字，当是细字。本条上文并无紧字，如何说脉虽沉紧，虽字何所谓耶？必是传写之误。（《医宗金鉴》）</p></div><div class="post-meta meta-tags"><ul class=clearfix><li><a>'脉双','迟者','必心'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>