<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋词 2771卷》（1153卷）乐笑翁《张炎》存词302首 | 极客快訊</title><meta property="og:title" content="《全宋词 2771卷》（1153卷）乐笑翁《张炎》存词302首 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/1a2a5e5a29ad44d7b8e0ec2d1a8286b8"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e260f201.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e260f201.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e260f201.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e260f201.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e260f201.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e260f201.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e260f201.html><link rel=canonical href=https://geekbank.cf/tw/%e7%a7%91%e5%ad%a6/e260f201.html><meta property="article:published_time" content="2020-11-14T20:56:26+08:00"><meta property="article:modified_time" content="2020-11-14T20:56:26+08:00"><meta name=Keywords content><meta name=description content="《全宋词 2771卷》（1153卷）乐笑翁《张炎》存词302首"><meta name=author content="极客快訊"><meta property="og:url" content="/cn/%E7%A7%91%E5%AD%A6/e260f201.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋词 2771卷》（1153卷）乐笑翁《张炎》存词302首</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p><strong>词，诗歌的一种。因是合乐的歌词，故又称曲子词、乐府、乐章、长短句、诗余、琴趣等。始于隋，定型于中晚唐，盛于宋。</strong></p><p><strong>《全宋词》由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</strong></p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8></div><h1><strong>宋词总集。</strong></h1><p><strong>宋人词集的编纂，宋代本朝就开始了。</strong></p><p><strong>在北宋，词虽然已经形成了一种独立的文体，但似乎还没有被普遍承认为“正统”文学，所以北宋人的词一般不收入文集。</strong></p><p><strong>宋人词集丛刻﹐宋代有长沙书坊的《百家词》（今佚）、闽刻《琴趣外编》（今存五种）、《六十家词》（今佚）等。</strong></p><p><strong>明末毛晋汲古阁刊《宋名家词》六集六十一家，为宋以后大规模刊刻词集之始，其书流传最广。</strong></p><p><strong>其后﹐清代侯文灿刻有《十名家词集》﹐秦恩复刻有《词学丛书》。晚清刊刻词集之风更盛﹐规模也更大。王鹏运刻有《四印斋所刻词》及《宋元三十一家词》﹐江标刻有《宋元名家词》﹐吴重熹刻有《山左人词》﹐吴昌绶刻有《双照楼景刊宋元本词》﹐朱祖谋刻有《彊村丛书》﹐陶湘刻有《续刊景宋金元明本词》。1931年﹐赵万里又补诸家丛刻之遗﹐编成《校辑宋金元人词》73卷﹐搜采校订﹐水平超过前人。嗣后周泳先有《唐宋金元词钩沉》﹐较之赵辑﹐又多出不少新的资料。但诸家所刻﹐于孤篇断句概置不录﹐不足以探求一代词作的全貌。</strong></p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/7238cc9d75c9429290f1af82f5affba9></div><p><strong>唐圭璋在综合诸家辑刻的基础上﹐广泛搜采﹐凡宋人文集中所附﹑宋人词选中所选﹑宋人笔记中所载词作﹐俱一并采录﹐更旁求类书﹑方志﹑金石﹑题跋﹑花木谱等诸书中所载之词﹐统汇于一处﹐编为《全宋词》。1940年由商务印书馆在长沙出版线装本。中华人民共和国成立后﹐编者对此书进行重编﹐并经王仲闻订补加工﹐1965年由中华书局重印出版。新版《全宋词》在材料和体例方面较旧版均有很大提高﹕以善本代替从前的底本﹐增补词人 240余家﹐词作1400余首；删去可以考得的唐五代、金元明词人词作；重新考订词人行实和改写小传；在体例上调整旧版以“帝王”﹑“宗室”等分类的编排方式﹐改为按词人年代先后排列。全书共计辑两宋词人1330余家﹐词作约 20000首，引用书目达530余种。近年来﹐编者又续作修订补正﹐写成《订补续记》﹐附于1979年重印本卷末。</strong></p><p><strong>此书收录齐备﹐考订也比较精审﹐改正了不少前人的承谬踵误之处﹐为研究宋词的重要参考书。</strong></p><p><strong>此书新版问世后﹐今人孔凡礼又从明抄本《诗渊》及其他书中辑录遗佚﹐编为《全宋词补辑》﹐收录作家140余人(其中41人﹐已见《全宋词》)﹐词作430余首﹐1981年由中华书局出版。</strong></p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/d068c21a3547483d82db984c75e02ad1></div><h1><strong>目录：</strong></h1><h1>卷1153张炎</h1><p>张炎（1248年－1320年），字叔夏，号玉田，晚年号乐笑翁。祖籍陕西凤翔。六世祖张俊，宋朝著名将领。父张枢，“西湖吟社”重要成员，妙解音律，与著名词人周密相交。张炎是勋贵之后，前半生居于临安，生活优裕，而宋亡以后则家道中落，晚年漂泊落拓。着有《山中白云词》，存词302首。张炎另一重要的贡献在于创作了中国最早的词论专着《词源》，总结整理了宋末雅词一派的主要艺术思想与成就，其中以“清空”，“骚雅”为主要主张。</p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/f41b597a82f046eab450c5a4ccda7b31></div><h1>张炎</h1><p>张炎</p><p>炎字叔夏，号玉田，又号乐笑翁，张俊诸孙。本西秦人，家临安。生于淳祐八年（1248）。宋亡，落魄纵游。有山中白云词、词源。</p><p>南浦</p><p>春水</p><p>波暖绿粼粼，燕飞来、好是苏堤才晓。鱼没浪痕圆，流红去、翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。</p><p>和云流出空山，甚年年净洗，花香不了。新渌乍生时，孤村路、犹忆那回曾到。余情渺渺。茂林觞咏如今悄。前度刘郎归去后，溪上碧桃多少。</p><p>高阳台</p><p>西湖春感</p><p>接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。</p><p>当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。</p><p>忆旧游</p><p>大都长春宫，即旧之太极宫也</p><p>看方壶拥翠，太极垂光，积雪初晴。阊阖开黄道，正绿章封事，飞上层青。古台半压琪树，引袖拂寒星。见玉冷闲坡，金明邃宇，人往深清。</p><p>幽寻。自来去，对华表千年，天籁无声。别有长生路，看花开花落，何处无春。露台深锁丹气，隔水唤青禽。尚记得归时，鹤衣散影都是云。</p><p>凄凉犯</p><p>北游道中寄怀</p><p>萧疏野柳嘶寒马，芦花深、还见游猎。山势北来，甚时曾到，醉魂飞越。酸风自咽。拥吟鼻、征衣暗裂。正凄迷，天涯羁旅，不似灞桥雪。</p><p>谁念而今老，懒赋长杨，倦怀休说。空怜断梗梦依依，岁华轻别。待击歌壶，怕如意、和冰冻折。且行行，平沙万里尽是月。</p><p>壶中天</p><p>夜渡古黄河，与沈尧道、曾子敬同赋</p><p>扬舲万里，笑当年底事，中分南北。须信平生无梦到，却向而今游历。老柳官河，斜阳古道，风定波犹直。野人惊问，泛槎何处狂客。</p><p>迎面落叶萧萧，水流沙共远，都无行迹。衰草凄迷秋更绿，惟有闲鸥独立。浪挟天浮，山邀云去，银浦横空碧。扣舷歌断，海蟾飞上孤白。</p><p>声声慢</p><p>都下与沈尧道同赋别本作北游答曾心</p><p>传惠诗</p><p>平沙催晓，野水惊寒，遥岑寸碧烟空。万里冰霜，一夜换却西风。晴梢渐无坠叶，撼秋声、都是梧桐。情正远，奈吟湘赋楚，近日偏慵。</p><p>客里依然清事，爱窗深帐暖，戏拣香筒。片霎归程，无奈梦与心同。空教故林怨鹤，掩闲门、明月山中。春又小，甚梅花、犹自未逢。</p><p>绮罗香</p><p>席间代人赋情</p><p>候馆深灯，辽天断羽，近日音书疑绝。转眼伤心，慵看剩歌残阕。才忘了、还着思量，待去也、怎禁离别。恨只恨、桃叶空江，殷勤不似谢红叶。</p><p>良宵谁念哽咽。对薰炉象尺，闲伴凄切。独立西风，犹忆旧家时节。随款步、花密藏春，听私语、柳疏嫌月。今休问，燕约莺期，梦游空趁蝶。</p><p>庆春宫</p><p>都睛寒食，游人甚盛，水边花外，多丽</p><p>环集，各以柳圈祓禊而，亦京洛旧事也</p><p>波荡兰觞，邻分杏酪，昼辉冉冉烘晴。罥索飞仙，戏船移景，薄游也自忺人。短桥虚市，听隔柳、谁家卖饧。月题争系，油壁相连，笑语逢迎。</p><p>池亭小队秦筝。就地围香，临水湔裙。冶态飘云，醉妆扶玉，未应闲了芳情。旅怀无限，忍不住、低低问春。梨花落尽，一点新愁，曾到西泠。</p><p>国香</p><p>沈梅娇，杭妓也，忽于京都见之。把酒</p><p>相劳苦，犹能歌周清真意难忘、台城路</p><p>二曲，因嘱余记其事。词成，以罗帕书</p><p>之</p><p>莺柳烟堤。记未吟青子，曾比红儿。娴娇弄春微透，鬟翠双垂。不道留仙不住，便无梦、吹到南枝。相看两流落，掩面凝羞，怕说当时。</p><p>凄凉歌楚调，袅余音不放，一朵云飞。丁香枝上，几度款语深期。拜了花梢淡月，最难忘、弄影牵衣。无端动人处，过了黄昏，犹道休归。</p><p>台城路</p><p>庚寅秋九月，之北，遇汪菊坡，一见若</p><p>惊，相对如梦。回忆旧游，已十八年</p><p>矣。因赋此词。</p><p>十年前事翻疑梦，重逢可怜俱老。水国春空，山城岁晚，无语相看一笑。荷衣换了。任京洛尘沙，冷凝风帽。见说吟情，近来不到谢池草。</p><p>欢游曾步翠窈。乱红迷紫曲，芳意今少。舞扇招香，歌桡唤玉，犹忆钱塘苏小。无端暗恼。又几度留连，燕昏莺晓。回首妆楼，甚时重去好。</p><p>三姝媚</p><p>海云寺千叶杏二株，奇丽可观，江南所</p><p>无。越一日，过傅岩起清晏堂。见古瓶中数</p><p>枝，云自海云来，名芙蓉杏。因爱玩不去，</p><p>岩起索赋此曲。 芙蓉城伴侣。乍卸却单衣，茜罗重护。傍水开时，细看来、浑似阮郎前度。记得小楼，听一夜、江南春雨。梦醒箫声，流水青旉，旧游何许。</p><p>谁剪层芳深贮。便洗尽长安，半面尘土。绝似桃根，带笑痕来伴，柳枝娇舞。莫是孤村，试与问、酒家何处。曾醉梢头双果，园林未暑。</p><p>甘州</p><p>辛卯岁，沈尧道同余北归，各处杭越。</p><p>逾岁，尧道来问寂寞，语笑数日，又复别</p><p>去。赋此曲，并寄赵学舟别来尧道作秋江、</p><p>赵学舟作曾心传</p><p>记玉关、踏雪事清游。寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。</p><p>载取白云归去，问谁留楚佩，弄影中洲。折芦花赠远，零落一身秋。向寻常野桥流水，待招来、不是旧沙鸥。空怀感，有斜阳处，却怕登楼。</p><p>声声慢</p><p>为高菊墅赋</p><p>寒花清事，老圃闲人，相看秋色霏霏。带叶分根，空翠半湿荷衣。沅湘旧愁未减，有黄金、难铸相思。但醉里，把苔笺重谱，不许春知。</p><p>聊慰幽怀古意，且频簪短帽，休怨斜晖。采摘无多，一笑竟日忘归。从教护香径小，似东山、还似东篱。待去隐，怕如今、不是晋时。</p><p>扫花游</p><p>赋高疏寮东墅园</p><p>烟霞万壑，记曲径幽寻，霁痕初晓。绿窗窈窕。看随花甃石，就泉通沼。几日不来，一片苍云未扫。自长啸。怅乔木荒凉，都是残照。</p><p>碧天秋浩渺。听虚籁泠泠，飞下孤峭。山空翠老。步仙风，怕有采芝人到。野色闲门，芳草不除更好。境深悄。比斜川，又清多少。</p><p>琐窗寒</p><p>王碧山又号中仙，越人也。能文工词，</p><p>琢语峭拔，有白石意度，今绝响矣。余悼之</p><p>玉笥山，所谓长歌之哀，过于痛哭。</p><p>断碧分山，空帘剩月，故人天外。香留酒𣨼。蝴蝶一生花里。想如今、醉魂未醒，夜台梦语秋声碎。自中仙去后，词笺赋笔，便无清致。</p><p>都是。凄凉意。怅玉笥埋云，锦袍归水。形容憔悴。料应也、孤吟山鬼。那知人、弹折素弦，黄金铸出相思泪。但柳枝、门掩枯阴，候蛩愁暗苇。</p><p>木兰花慢</p><p>为越僧樵隐赋樵山</p><p>龟峰深处隐，岩壑静、万尘空。任一路白云，山童休扫，却似崆峒。只恐烂柯人到，怕光阴、不与世间同。旋采生枝带叶，微煎石鼎团龙。</p><p>从容。吟啸百年翁。行乐少扶筇。向镜水传心，柴桑袖手，门掩清风。如何晋人去后，好林泉、都在夕阳中。禅外更无今古，醉归明月千松。</p><p>三姝媚</p><p>送舒亦山游越</p><p>苍潭枯海树。正雪窦高寒，水声东去。古意萧闲，问结庐人远，白云谁侣。贺监犹狂，还散迹、千岩风露。抱瑟空游，都是凄凉，此愁难语。</p><p>莫趁江湖鸥鹭。怕太乙炉荒，暗消铅虎。投老心情，未归来何事，共成羁旅。布袜青鞋，休误入、桃源深处。待得重逢却说，巴山夜雨。</p><p>扫花游</p><p>台城春饮，醉余偶赋，不知词之所以然</p><p>嫩寒禁暖，正草色侵衣，野光如洗。去城数里。绕长堤是柳，钓船深舣。小立斜阳，试数花风第几。问春意。待留取断红，心事难寄。</p><p>芳讯成捻指。甚远客他乡，老怀如此。醉余梦里。尚分明认得，旧时罗绮。可惜空帘，误却归来燕子。胜游地。想依然、断桥流水。</p><p>台城路</p><p>杭友抵越，过鉴曲渔舍会饮</p><p>春风不暖垂杨树，吹却絮云多少。燕子人家，夕阳巷陌，行入野畦深窈。筹花斗草。记小舫寻芳，断桥初晓。那日心情，几人同向近来老。</p><p>消忧何处最好。夜深频秉烛，犹是迟了。南浦歌阑，东林社冷，赢得如今怀抱。吟悰暗恼。待醉也慵听，劝归啼鸟。怕搅离愁，乱红休去扫。</p><p>疏影</p><p>余于辛卯岁北归，与西湖诸友夜酌，因</p><p>有感于旧游，寄周草窗。</p><p>柳黄未结。放嫩晴消尽，断桥残雪。隔水人家，浑是花阴，曾醉好春时节。轻车几度新堤晓，想如今、燕莺犹说。纵艳游、得似当年，早是旧情都别。</p><p>重到翻疑梦醒，弄泉试照影，惊见华发。却笑归来，石老云荒，身世飘然一叶。闭门约住青山色，自容与、吟窗清绝。怕夜寒、吹到梅花，休卷半帘明月。</p><p>渡江云</p><p>山阴久客，一再逢春，回忆西杭，渺然愁思</p><p>山空天入海，倚楼望极，风急暮潮初。一帘鸠外雨，几处闲田，隔水动春锄。新烟禁柳，想如今、绿到西湖。犹记得、当年深隐，门掩两三株。</p><p>愁余。荒洲古溆，断梗疏萍，更漂流何处。空自觉、围羞带减，影怯灯孤。常疑即见桃花面，甚近来、翻笑无书。书纵远，如何梦也都无。</p><p>琐窗寒</p><p>旅窗孤寂，雨意垂垂，买舟西渡未能</p><p>也。赋此为钱塘故人韩竹闲问</p><p>乱雨敲春，深烟带晚，水窗慵凭。空帘谩卷，数日更无花影。怕依然、旧时燕归，定应未识江南冷。最怜他、树底蔫红，不语揹人吹尽。</p><p>清润。通幽径。待移灯剪韭，试香温鼎。分明醉里，过了几番风信。想竹间、高阁半开，小车未来犹自等。傍新晴、隔柳呼船，待教潮信稳。</p><p>忆旧游</p><p>新朋故侣，诗酒迟留，吴山苍苍，渺渺</p><p>兮余怀也。寄沈尧道诸公</p><p>记开帘过酒，隔水悬灯，款语梅边。未了清游兴，又飘然独去，何处山川。淡风暗收榆荚，吹下沈郎钱。叹客里光阴，消磨艳冶，都在尊前。</p><p>留连。𣨼人处，是镜曲窥莺，兰阜围泉。醉拂珊瑚树，写百年幽恨，分付吟笺。故乡几回飞梦，江雨夜凉船。纵忘却归期，千山未必无杜鹃。</p><p>水龙吟</p><p>白莲</p><p>仙人掌上芙蓉，涓涓犹湿金盘露。轻妆照水，纤裳玉立，飘飖似舞。几度消凝，满湖烟月，一汀鸥鹭。记小舟夜悄，波明香远，浑不见、花开处。</p><p>应是浣纱人妒。褪红衣、被谁轻误。闲情淡雅，冶容清润，凭娇待语。隔浦相逢，偶然倾盖，似传心素。怕湘皋佩解，绿云十里，卷西风去。</p><p>忆旧游</p><p>余离群索居，与赵元父一别四载。癸巳</p><p>春，于古杭见之，形容憔悴，故态顿消。以</p><p>余之况味，又有甚于元父者，抑重余之惜，</p><p>因赋此调，且寄元父，当为余愀然而悲也</p><p>叹江潭树老，杜曲门荒，同赋飘零。乍见翻疑梦，对萧萧乱发，都是愁根。秉烛故人归后，花月锁春深。纵草带堪题，争如片叶，能寄殷勤。</p><p>重寻。已无处，尚记得依稀，柳下芳邻。伫立香风外，抱孤愁凄惋，羞燕惭莺。俯仰十年前事，醉后醒还惊。又晓日千峰，涓涓露湿花气生。</p><p>甘州</p><p>题赵药牖山居。见天地心、怡颜、小柴</p><p>桑，皆其亭名。</p><p>倚危楼、一笛翠屏空，万里见天心。度野光清峭，晴峰涌日，冷石生云。帘卷小亭虚院，无地不花阴。径曲知何处，春水泠泠。</p><p>啸傲柴桑影里，且怡颜莫问，谁古谁今。任燕留</p><p>鸥住，聊复慰幽情。爱吾庐、点尘难到，好林泉、都付与闲人。还知否，元来卜隐，不在山深。</p><p>摸鱼儿</p><p>高爱山隐居</p><p>爱吾庐、傍湖千顷，苍茫一片清润。晴岚暖翠融融处，花影倒窥天镜。沙浦迥。看野水涵波，隔柳横孤艇。眠鸥未醒。甚占得莼乡，都无人见，斜照起春暝。</p><p>还重省。岂料山中秦晋。桃源今度难认。林间即是长生路，一笑元非捷径。深更静。待散发吹箫，跨鹤天风冷。凭高露饮。正碧落尘空，光摇半壁，月在万松顶。</p><p>风入松</p><p>赋稼村</p><p>老来学圃乐年华。茅屋短篱遮。儿孙戏逐田翁去，小桥横、路转三叉。细雨一犁春意，西风万宝生</p><p>涯。</p><p>携筇犹记度晴沙。流水带寒鸦。门前少得宽闲地，绕平畴、尽是桑麻。却笑牧童遥指，杏花深处人家。</p><p>凤凰台上忆吹箫</p><p>赵主簿，姚江人也。风流蕴藉，放情花</p><p>柳，老之将至，况味凄然，以其号孤篷，嘱</p><p>余赋之。</p><p>水国浮家，渔村古隐，浪游惯占花深。犹记得、琵琶半面，曾湿衫青。不道江空岁晚，桃叶渡、还叹飘零。因乘兴，醉梦醒时，却是山阴。</p><p>投闲倦呼俦侣，竟棹入芦花，俗客难寻。风渺渺、云拖暮雪，独钓寒清。远溯流光万里，浑错认、叶竹寰瀛。元来是、天上太乙真人。</p><p>解连环</p><p>孤雁</p><p>楚江空晚。怅离群万里，怳然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。</p><p>谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。</p><p>满庭芳</p><p>小春</p><p>晴皎霜花，晓熔冰羽，开帘觉道寒轻。误闻啼鸟，生意又园林。闲了凄凉赋笔，便而今、不听秋声。消凝处，一枝借暖，终是未多情。</p><p>阳和能几许，寻红探粉，也恁忺人。笑邻娃痴小，料理护花铃。却怕惊回睡蝶，恐和他、草梦都醒。还知否，能消几日，风雪灞桥深。</p><p>忆旧游</p><p>登蓬莱阁别本登下有越州二字</p><p>问蓬莱何处，风月依然，万里江清。休说神仙事，便神仙纵有，即是闲人。笑我几番醒醉，石磴扫松阴。任狂客难招，采芳难赠，且自微吟。</p><p>俯仰成陈迹，叹百年谁在，阑槛孤凭。海日生残夜，看卧龙和梦，飞入秋冥。还听水声东去，山冷不生云。正目极空寒，萧萧汉柏愁茂陵。</p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/a7eef432b4a14aed8ecad29de13aac8a></div><p>解连环</p><p>拜陈西麓墓</p><p>句章城郭。问千年往事，几回归鹤。叹贞元、朝士无多，又日冷湖阴，柳边门钥。向北来时，无处认、江南花落。纵荷衣未改，病损茂陵，总是离索。</p><p>山中故人去却。但碑寒岘首，旧景如昨。怅二乔、空老春深，正歌断帘空，草暗铜雀。楚魄难招，被万叠、闲云迷着。料犹是、听风听雨，郎吟夜壑。</p><p>台城路</p><p>寄姚江太白山人陈文卿别本文卿作又新</p><p>薛涛笺上相思字，重开又还重折。载酒船空，眠波柳老，一缕离痕难折。虚沙动月。叹千里悲歌，唾壶敲缺。却说巴山，此时怀抱那时节。</p><p>寒香深处话别。病来浑瘦损，懒赋情切。太白闲云，新丰旧雨，多少英游消歇。回潮似咽。送一点秋心，故人天末。江影沉沉，露凉鸥梦阔。</p><p>声声慢</p><p>达琴友季静轩还杭</p><p>荷衣消翠，蕙带余香，灯前共语生平。苦竹黄芦，都是梦里游情。西湖几番夜雨，怕如今、冷却鸥盟。倩寄远，见故人说道，杜老飘零。</p><p>难挽清风飞佩，有相思都在，断柳长汀。此别何如，一笑写入瑶琴。天空水云变色，任愔愔、山鬼愁听。兴未已，更何妨、弹到广陵。</p><p>水龙吟</p><p>春晚留别故人</p><p>乱红飞已无多，艳游终是如今少。一番雨过，一番春减，催人渐老。倚槛调莺，卷帘收燕，故园空杳。奈关愁不住，悠悠万里，浑恰似、天涯草。</p><p>不拟相逢古道。才疑梦、又还惊觉。清风在柳，江摇白浪，舟行趁晓。遮莫重来，不如休去，怎堪怀抱。那知又、五柳门荒，曾听得、鹃啼了。</p><p>一萼红</p><p>赋红梅</p><p>倚阑干。问绿华何事，偷饵九还丹。浣锦溪边，餐霞竹里，翠袖不倚天寒。照芳树、晴光泛晓，护么凤、无处认冰颜。露洗春腴，风摇醉魄，听笛江南。</p><p>树挂珊瑚冷月，叹玉奴妆褪，仙掾诗悭。谩觅花云，不同梨梦，推篷恍记孤山。步夜雪、前村问酒，几消凝、把做杏花看。得似古桃流水，不到人间。</p><p>祝英台近</p><p>与周草窗话旧</p><p>水痕深，花信足，寂寞汉南树。转首青阴，芳事顿如许。不知多少消魂，夜来风雨。犹梦到、断红流处。</p><p>最无据。长年息影空山，愁入庾郎句。玉老田荒，心事已迟暮。几回听得啼鹃，不如归去。终不似、旧时鹦鹉。</p><p>月下笛</p><p>孤游万竹山中，闲门落叶，愁思黯然，</p><p>因动黍离之感。时寓甬东积翠山舍。</p><p>万里孤云，清游渐远，故人何处。寒窗梦里，犹记经行旧时路。连昌约略无多柳，第一是、难听夜雨。谩惊回凄悄，相看烛影，拥衾谁语。</p><p>张绪。归何暮。半零落，依依断桥鸥鹭。天涯倦旅。此时心事良苦。只愁重洒西州泪，问杜曲、人家在否。恐翠袖、正天寒，犹倚梅花那树。</p><p>水龙吟</p><p>寄袁竹初</p><p>几番问竹平安，雁书不尽相思字。篱根半树，村深孤艇，阑干屡倚。远草兼云，冻河胶雪，此时行李。望去程无数，幷州回首，还又渡、桑干水。</p><p>笑我曾游万里。甚匆匆、便成归计。江空岁晚，栖迟犹在，吴头楚尾。疏柳经寒，断槎浮月，依然憔悴。待相逢、说与相思，想亦在、相思里。</p><p>绮罗香</p><p>红叶</p><p>万里飞霜，千林落木，寒艳不招春妒。枫冷吴江，独客又吟愁句。正船舣、流水孤村，似花绕、斜阳归路。甚荒沟、一片凄凉，载情不去载愁去。</p><p>长安谁问倦旅。羞见衰颜借酒，飘零如许。谩倚新妆，不入洛阳花谱。为回风、起舞尊前，尽化作、断霞千缕。记阴阴、绿遍江南，夜窗听暗雨。</p><p>洞仙歌</p><p>观王碧山花外词集有感</p><p>野鹃啼月，便角巾还第。轻掷诗瓢付流水。最无端、小院寂历春空，门自掩，柳发离离如此。</p><p>可惜欢娱地。雨冷云昏，不见当时谱银字。旧曲怯重翻，总是离愁，泪痕洒、一帘花碎。梦沉沉、知道不归来，尚错问桃根，醉魂醒未。</p><p>新雁过妆楼</p><p>赋菊</p><p>风雨不来，深院悄、清事正满东篱。杖藜重到，秋气冉冉吹衣。瘦碧飘萧摇露梗，腻黄秀野拂霜枝。忆芳时。翠微唤酒，江雁初飞。</p><p>湘潭无人吊楚，叹落英自采，谁寄相思。淡泊生涯，聊伴老圃斜晖。寒香应遍故里，想鹤怨山空犹未归。归何晚，问径松不语，只有花知。</p><p>江神子</p><p>孙虚斋作四云庵俾余赋之两云之间</p><p>奇峰相对接珠庭。乍微晴。又微阴。舍北江东，如盖自亭亭。翻笑天台连雁荡，隔一片、不逢君。</p><p>此中幽趣许谁邻。境双清。人独清。采药难寻，童子语山深。绝似醉翁游乐意，林壑静、听泉声。</p><p>塞翁吟</p><p>友云</p><p>交到无心处，出岫细话幽期。看流水、意俱迟。且淡薄相依。凌霄未肯从龙去，物外共鹤忘机。迷古洞，掩晴晖。翠影湿行衣。</p><p>飞飞。垂天翼，飘然万里，愁日暮、佳人未归。尚记得、巴山夜雨，耿无语、共说生平，都付陶诗。休题五朵，莫梦阳台，不赠相思。</p><p>祝英台近</p><p>耕云</p><p>占宽闲，锄浩渺。船舣水村悄。非雾非烟，生气覆瑶草。蒙茸数亩春阴，梦魂落寞，知踏碎、梨花多少。</p><p>听孤啸。山浅种玉人归，缥缈度晴峭。鹤下芝田，五色散微照。笑他隔浦谁家，半江疏雨，空吟断、一犁清晓。</p><p>风入松</p><p>岫云</p><p>卷舒无意入虚玄。丘壑伴云烟。石根清气千年润，覆孤松、深护啼猿。霭霭静随仙隐，悠悠闲对僧眠。</p><p>傍花懒向小溪边。空谷覆流泉。浮踪自感今如此，已无心、万里行天。记得晋人归去，御风飞过斜川。</p><p>瑶台聚八仙</p><p>为野舟赋</p><p>带雨春潮。人不渡、沙外晓色迢遥。自横深静，谁见隔柳停桡。知我知鱼未是乐，转篷闲趁白鸥招。任风飘。夜来酒醒，何处江皋。</p><p>泛宅浮家更好，度菰蒲影里，濯足吹箫。坐阅千帆，空竞万里波涛。他年五湖访隐，第一是吴淞第四桥。玄真子、共游烟水，人月俱高。</p><p>疏影</p><p>梅影</p><p>黄昏片月。似碎阴满地，还更清绝。枝北枝南，疑有疑无，几度背灯难折。依稀倩女离魂处，缓步出、前村时节。看夜深、竹外横斜，应妒过云明灭。</p><p>窥镜蛾眉淡抹。为容不在貌，独抱孤洁。莫是花光，描取春痕，不怕丽谯吹彻。还惊海上然犀去，照水底、珊瑚如活。做弄得、酒醒天寒，空对一庭香雪。</p><p>木兰花慢</p><p>书邓牧心东游诗卷后</p><p>采芳洲薜荔，流水外、白鸥前。度万壑千岩，晴岚暖翠，心目娟娟。山川。自今自古，怕依然。认得米家船。明月闲延夜语，落花静拥春眠。</p><p>吟边。象笔蛮笺。清绝处、小留连。正寂寂江潭，树犹如此，那更啼鹃。居廛。闭门隐几，好林泉。都在卧游边。记得当时旧事，误人却是桃源。</p><p>风入松</p><p>陈文卿酒边偶赋</p><p>小窗晴碧飐帘波。昼影舞飞梭。惜春休问花多少，柳成阴、已无多。金字初寻小扇，铢衣早试轻罗。</p><p>园林未肯受清和。人醉牡丹坡。啸歌且尽平生事，问东风、毕竟如何。燕子寻常巷陌，酒边莫唱西河。</p><p>又</p><p>游北山寺别本作雪窦寺访同野翁日东岩</p><p>云多不记山深浅，人行半天岩壑。旷野飞声，虚空倒影，松挂危峰疑落。流泉喷薄。自窈窕寻源，引瓢孤酌。倦倚高寒，少年游事老方觉。</p><p>幽寻闲院邃阁。树凉僧坐夏，翻笑行乐。近竹惊秋，穿萝误晚，都把尘缘消却。东林似昨。待学取当年，晋人曾约。童子何知，故山空放鹤。</p><p>还京乐</p><p>送陈行之归吴</p><p>醉吟处。多是琴尊，竟日松下语。有笔床茶灶，瘦筇相引，逢花须住。正翠阴迷路。年光荏苒成孤旅。等趁燕樯，休忘了、玄都前度。</p><p>渐烟波远，怕五湖凄冷，佳人袖薄，修竹依依日暮。知他甚处重逢，便匆匆、背潮归去。莫因循、误了幽期，应孤旧雨。伫立山风晚，月明摇碎江树。</p><p>台城路</p><p>章静山别业会饮</p><p>一窗烟雨不除草。移家静藏深窈。东晋图书，南山杞菊，谁识幽居怀抱。疏阴未扫。叹乔木犹存，易分残照。慷慨悲歌，故人多向近来老。</p><p>相逢何事欠早。爱吟心共苦，此意难表。野水无鸥，闲门断柳，不满清风一笑。荷衣制了。待寻壑经丘，溯云孤啸。学取渊明，抱琴归去好。</p><p>梅子黄时雨</p><p>病后别罗江诸友</p><p>流水孤村，爱尘事顿消，来访深隐。向醉里谁扶，满身花影。鸥鹭相看如瘦，近来不是伤春病。嗟流景。竹外野桥，犹系烟艇。</p><p>谁引。斜川归兴。便啼鹃纵少，无奈时听。待棹击空明，鱼波千顷。弹到琵琶留不住，最愁人是黄昏近。江风紧。一行柳阴吹暝。</p><p>西子妆慢</p><p>吴梦窗自制此曲，余喜其声调妍雅，久</p><p>欲述之而未能。甲午春，寓罗江，与罗景良</p><p>野游江上。绿阴芳草，景况离离，因填此</p><p>解。惜旧谱零落，不能倚声而歌也。</p><p>白浪摇天，青阴涨地，一片野怀幽意。杨花点点是春心，替风前、万花吹泪。遥岑寸碧。有谁识、朝来清气。自沈吟、甚流光轻掷，繁华如此。</p><p>斜阳外。隐约孤村，隔坞闲门闭。渔舟何似莫归来，想桃源、路通人世。危桥静倚。千年事、都消一醉。谩依依，愁落鹃声万里。</p><p>声声慢</p><p>赋渔隐</p><p>门当竹径，鹭管苔矶，烟波自有闲人。棹入孤村，落照正满寒汀。桃花远迷洞口，想如今、方信无秦。醉梦醒，向沧浪容与，净濯兰缨。 欸乃一声归去，对笔床茶灶，寄傲幽情。雨笠风</p><p>蓑，古意谩说玄真。知鱼淡然自乐，钓清名、空在丝纶。笑未已，笑严陵、还笑渭滨。</p><p>湘月</p><p>余载书往来山阴道中，每以事夺，不能</p><p>尽兴。戊子冬晚，与徐平野、王中仙曳舟溪</p><p>上。天空水寒，古意萧飒。中仙有词雅丽，</p><p>平野作晋雪图，亦清逸可观。余述此调，盖</p><p>白石念奴娇鬲指声也。</p><p>行行且止。把乾坤收入，篷窗深里。星散白鸥三四点，数笔横塘秋意。岸觜冲波，篱根受叶，野径通村市。疏风迎面，湿衣原是空翠。</p><p>堪叹敲雪门荒，争棋墅冷，苦竹鸣山鬼。纵使如今犹有晋，无复清游如此。落日沙黄，远天云淡，弄影芦花外。几时归去，剪取一半烟水。</p><p>长亭怨</p><p>为任次山赋驯鹭</p><p>笑海上、白鸥盟冷。飞过前滩，又顾秋影。似我知鱼，乱蒲流水动清饮。岁华空老，犹一缕、柔丝恋顶。慵忆鸳行，想应是、朝回花径。</p><p>人静。怅离群日暮，都把野情消尽。山中旧隐。料独树、尚悬苍暝。引残梦、直上青天，又何处、溪风吹醒。定莫负、归舟同载，烟波千顷。</p><p>征招</p><p>听袁伯长琴</p><p>秋风吹碎江南树，石床自听流水。别鹤不归来，引悲风千里。余音犹在耳。有谁识、醉翁深意。去国情怀，草枯沙远，尚鸣山鬼。</p><p>客里。可消忧，人间世、寥寥几年无此。杏老古坛荒，把凄凉空指。心尘聊更洗。傍何处、竹边松底。共良夜，白月纷纷，领一天清气。</p><p>法曲献仙音</p><p>席上听琵琶有感</p><p>云隐山晖，树分溪影，未放妆台帘卷。篝密笼香，镜圆窥粉，花深自然寒浅。正人在、银屏底，琵琶半遮面。</p><p>语声软。且休弹、玉关愁怨。怕唤起西湖，那时春感。杨柳古湾头，记小怜、隔水曾见。听到无声，谩赢得、情绪难剪。把一襟心事，散入落梅千点。</p><p>渡江云</p><p>怀归</p><p>江山居未定，貂裘已敝，空自带愁归。乱花流水外，访里寻邻，都是可怜时。桥边燕子，似软语、斜日江蓠。休问我、如今心事，错认镜中谁。</p><p>还思。新烟惊换，旧雨难招，做不成春意。浑未省、谁家芳草，犹梦吟诗。一株古柳观鱼港，傍清深、足可幽栖。闲趣好，白鸥尚识天随。</p><p>斗婵娟</p><p>春感</p><p>旧家池沼。寻芳处、从教飞燕频绕。一湾柳护水房春，看镜鸾窥晓。晕宿酒、双蛾淡扫。罗襦飘带腰围小。尽醉方归去，又暗约明朝草。谁解先到。</p><p>心绪乱若晴丝，那回游处，坠红争恋残照。近来心事渐无多，尚被莺声恼。便白发、如今纵少。情怀不似前时好。谩伫立、东风外，愁极还醒，背花一笑。</p><p>暗香</p><p>海滨孤寂，有怀秋江、竹闲二友别本</p><p>作海滨孤寂，鱼浪不来，寄李商隐。</p><p>羽音辽邈。怪四檐昼悄，近来无鹊。木叶吹寒，极目凝思倚江阁。不信相如便老，犹未减、当时游乐。但趁他、斗草筹花，终是带离索。</p><p>忆昨。更情恶。谩认着梅花，是君还错。石床冷落。闲扫松阴与谁酌。一自飘零去远，几误了、灯前深约。纵到此、归未得，几曾忘却。</p><p>玉漏迟</p><p>登无尽上人山楼</p><p>竹多尘自扫。幽通径曲，禅房深窈。空翠吹衣，坐对闲云舒啸。寒木犹悬故叶，又过了、一番残照。经院悄。诗梦正迷，独怜衰草。</p><p>幽趣尽属闲僧，浑未识人间，落花啼鸟。呼酒凭高，莫问四愁三笑。可惜秦山晋水，甚却向、此时登眺。清趣少。那更好游人老。</p><p>长亭怨</p><p>岁庚寅，会吴菊泉于燕蓟。越八年，再</p><p>会于甬东。未几别去，将复之北，遂作此曲</p><p>记横笛、玉关高处。万里沙寒，雪深无路。破却貂裘，远游归后与谁谱。故人何许。浑忘了、江南旧雨。不拟重逢，应笑我、飘零如羽。</p><p>同去。钓珊瑚海树。底事又成行旅。烟篷断浦。更几点、恋人飞絮。如今又、京洛寻春，定应被、薇花留住。且莫把孤愁，说与当时歌舞。</p><p>西河</p><p>依绿庄赏荷，分净字韵别本依上有史</p><p>元叟三字</p><p>花最盛。西湖曾泛烟艇。闹红深处小秦筝，断桥夜饮。鸳鸯水宿不知寒，如今翻被惊醒。那时事、都倦省。阑干来此闲凭。是谁分得半机云，恍疑昼锦。想当飞燕皱裙时，舞盘微堕珠粉。</p><p>软波不剪素练净。碧盈盈、移下秋影。醉里玉书难认。且脱巾露发，飘然乘兴。一叶浮香天风冷。</p><p>玲珑四犯</p><p>杭友促归，调此寄意</p><p>流水人家，乍过了斜阳，一片苍树。怕听秋声，却是旧愁来处。因甚尚客殊乡，自笑我、被谁留住。问种桃、莫是前度。不拟桃花轻误。</p><p>少年未识相思苦。最难禁、此时情绪。行云暗与风流散，方信别泪如雨。何况夜鹤帐空，怎奈向、如今归去。更可怜，闲里白了头，还知否。</p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p3.pstatp.com/large/pgc-image/c50a2a1ef80a40f88fa37356736fa093></div><p>凄凉犯</p><p>过邻家见故园有感</p><p>西风暗剪荷衣碎，柔丝不解重缉。荒烟断浦，晴晖历乱，半江摇碧。悠悠望极。忍独听、秋声渐急。更怜他、萧条柳发，相与动秋色。</p><p>老态今如此，犹自留连，醉筇游屐。不堪瘦影，渺天涯、尽成行客。因甚忘归，谩吹裂、山阳夜笛。梦三十六陂流水去未得。</p><p>声声慢</p><p>别四明诸友归杭</p><p>山风古道，海国轻车，相逢只在东瀛。淡薄秋光，恰似此日游情。休嗟鬓丝断雪，喜闲身、重渡西泠。又溯远，趁回潮拍岸，断浦扬舲。</p><p>莫向长亭折柳，正纷纷落叶，同是飘零。旧隐新招，知住第几层云。疏篱尚存晋菊，想依然、认得渊明。待去也，最愁人、犹恋故人。</p><p>烛影摇红</p><p>西浙冬春间，游事之盛，惟杭为然。余</p><p>冉冉老矣，始复归杭。与二三友行歌云舞绣</p><p>中，亦清时之可乐，以词写之。</p><p>舟舣鸥波，访邻寻里愁都散。老来犹似柳风流，先露看花眼。闲把花枝试拣。笑盈盈，和香待剪。也应回首，紫曲门荒，当年游惯。</p><p>箫鼓黄昏，动人心处情无限。锦街不甚月明多，早已骄尘满。才过风柔夜暖。渐迤逦、芳程递趱。向西湖去，那里人家，依然莺燕。</p><p>忆旧游</p><p>过故园有感</p><p>记凝妆倚扇，笑眼窥帘，曾款芳尊。步屟交枝径，引生香不断，流水中分。忘了牡丹名字，和露拨花根。甚杜牧重来，买栽无地，都是消魂。</p><p>空存。断肠草，伴几折眉痕，几点啼痕。镜里芙蓉老，问如今何处，绾绿梳云。怕有旧时归燕，犹自识黄昏。待说与羁愁，遥知路隔杨柳门。</p><p>春从天上来</p><p>己亥春，复回西湖，饮静传董高士楼，</p><p>作此解以写我忧。</p><p>海上回槎。认旧时鸥鹭，犹恋蒹葭。影散香消，水流云在，疏树十里寒沙。难问钱塘苏小，都不见、擘竹分茶。更堪嗟。似荻花江上，谁弄琵琶。</p><p>烟霞。自延晚照，尽换了西林，窈窕纹纱。蝴蝶飞来，不知是梦，犹疑春在邻家。一掬幽怀难写，春何处、春已天涯。减繁华。是山中杜宇，不是杨花。</p><p>甘州</p><p>赋众芳所在</p><p>看涓涓、两水自东西，中有百花庄。步交枝径里，帘分昼影，窗聚春香。依约谁教鹦鹉，列屋带垂杨。方喜闲居好，翻为诗忙。</p><p>多少周情柳思，向一丘一壑，留恋年光。又何心逐鹿，蕉梦正钱塘。且休将扇尘轻障，万山深、不是旧河阳。无人识，牡丹开处，重见韩湘。</p><p>庆清朝</p><p>韩亦颜归隐两水之滨，殆未逊王右丞茱</p><p>萸沜。余从之游，盘花旋竹，散怀吟眺，一</p><p>任所适。太白去后三百年，无此乐也。</p><p>浅草犹霜。融泥未燕，晴梢润叶初干。闲扶短策，邻家小聚清欢。错认篱根是雪，梅花过了一番寒。风还峭，较迟芳信，恰是春残。</p><p>此境此时此意，待移琴独去，石冷慵弹。飘飘爽气，飞鸟相与俱还。醉里不知何处，好诗尽在夕阳山。山深杳，更无人到，流水花间。</p><p>真珠帘</p><p>梨花</p><p>绿房几夜迎清晓，光摇动、素月溶溶如水。惆怅一株寒，记东阑闲倚。近日花边无旧雨，便寂寞、何曾吹泪。烛外。谩羞得红妆，而今犹睡。</p><p>琪树皎立风前，万尘空、独挹飘然清气。雅淡不成娇，拥玲珑春意。落寞云深诗梦浅，但一似、唐昌宫里。元是。是分明错认，当时玉蕊。</p><p>探春慢</p><p>雪霁</p><p>银浦流云，绿房迎晓，一抹墙腰月淡。暖玉生烟，悬冰解冻，碎滴瑶阶如霰。才放些晴意，早瘦了、梅花一半。也知不做花看，东风何事吹散。</p><p>摇落似成秋苑。甚酿得春来，怕教春见。野渡舟回，前村门掩，应是不胜清怨。次第寻芳去，灞桥外、蕙香波暖。犹妒檐声，看灯人在深院。</p><p>风入松</p><p>春游</p><p>一春不是不寻春。终是不忺人。好怀渐向中年减，对歌钟、浑没心情。短帽怕粘飞絮，轻衫厌扑游尘。</p><p>暖香十里软莺声。小舫绿杨阴。梦随蝴蝶飘零后，尚依依、花月关心。惆怅一株梨雪，明年甚处清明。</p><p>渡江云</p><p>次赵元父韵</p><p>锦香缭绕地，深灯挂壁，帘影浪花斜。酒船归去后，转首河桥，那处认纹纱。重盟镜约，还记得、前度秦嘉。惟只有、叶题堪寄，流不到天涯。</p><p>惊嗟。十年心事，几曲阑干，想萧娘声价。闲过了、黄昏时候，疏柳啼鸦。浦潮夜涌平沙白，问断鸿、知落谁家。书又远，空江片月芦花。</p><p>探芳信</p><p>西湖春感寄草窗。别本作次周草窗韵</p><p>坐清昼。正冶思萦花，余酲倦酒。甚采芳人老，芳心尚如旧。消魂忍说铜驼事，不是因春瘦。向西园，竹扫颓垣，蔓萝荒甃。</p><p>风雨夜来骤。叹歌冷莺帘，恨凝蛾岫。愁到今年，多似去年否。旧情懒听山阳笛，目极空搔首。我何堪，老却江潭汉柳。</p><p>声声慢</p><p>题吴梦窗遗笔别本作题梦窗自度曲霜花</p><p>腴卷后</p><p>烟堤小舫，雨屋深灯，春衫惯染京尘。舞柳歌桃，心事暗恼东邻。浑疑夜窗梦蝶，到如今、犹宿花阴。待唤起，甚江蓠摇落，化作秋声。</p><p>回首曲终人远，黯消魂、忍看朵朵芳云。润墨空题，惆怅醉魄难醒。独怜水楼赋笔，有斜阳、还怕登临。愁未了，听残莺、啼过柳阴。</p><p>征招</p><p>答仇山村见寄</p><p>可怜张绪门前柳，相看顿非年少。三径已荒凉，更如今怀抱。薄游浑是感，满烟水、东风残照。古调谁弹，古音谁赏，岁华空老。</p><p>京洛染缁尘，悠然意，独对南山一笑。只在此山中，甚相逢不早。瘦吟心共苦，知几度、剪灯窗小。何时更、听雨巴山，赋草池春晓。</p><p>甘州</p><p>饯草窗归霅</p><p>记天风、飞佩紫霞边，顾曲万花深。甚相如情倦，少陵愁老，还叹飘零。短梦恍然今昔，故国十年心。回首三三径，松竹成阴。</p><p>不恨片篷南浦，恨剪灯听雨，谁伴孤吟。料瘦筇归后，闲锁北山云。是几番、柳边行色，是几番、同醉古园林。烟波远，笔床茶灶，何处逢君。</p><p>一萼红</p><p>弁阳翁新居，堂名志雅，词名薲洲渔笛谱</p><p>制荷衣。傍山窗卜隐，雅志可闲时。款竹门深，移花槛小，动人芳意菲菲。怕冷落、薲洲夜月，想时将、渔笛静中吹。尘外柴桑，灯前儿女，笑语忘归。</p><p>分得烟霞数亩，乍扫苔寻径，拨叶通池。放鹤幽情，吟莺欢事，老去却愿春迟。爱吾庐、琴书自乐，好襟怀、初不要人知。长日一帘芳草，一卷新诗。</p><p>高阳台</p><p>庆乐园即韩平原南园。戊寅岁过之，仅</p><p>存丹桂百余株，有碑记在荆榛中，故未有亦</p><p>犹今之视昔之感，复叹葛岭贾相之故庐也。</p><p>古木迷鸦，虚堂起燕，欢游转眼惊心。南圃东窗，酸风扫尽芳尘。鬓貂飞入平原草，最可怜、浑是秋阴。夜沈沈。不信归魂，不到花深。</p><p>吹箫踏叶幽寻去，任船依断石，袖里寒云。老桂悬香，珊瑚碎击无声。故园已是愁如许，抚残碑、却又伤今。更关情。秋水人家，斜照西泠。</p><p>台城路</p><p>送周方山游吴</p><p>朗吟未了西湖酒，惊心又歌南浦。折柳官桥，呼船野渡，还听垂虹风雨。漂流最苦。况如此江山，此时情绪。怕有鸱夷，笑人何事载诗去。</p><p>荒台只今在否。登临休望远，都是愁处。暗草埋沙，明波洗月，谁念天涯羁旅。荷阴未暑。快料理归程，再盟鸥鹭。只恐空山，近来无杜宇。</p><p>桂枝香</p><p>送宾月叶公东归</p><p>晴江迥阔。又客里天涯，还叹轻别。万里潮生一棹，柳丝犹结。荷衣好向山中补，共飘零、几年霜雪。赋归何晚，依依径菊，弄香时节。</p><p>料此去、清游未歇。引一片秋声，都付吟箧。落叶长安，古意对人休说。相思只在相留处，有孤芳、可怜空折。旧怀难写，山阳怨笛，夜凉吹月。</p><p>庆春宫</p><p>金粟洞天</p><p>蟾窟研霜，蜂房点蜡，一枝曾伴凉宵。清气初生，丹心未折，浓艳到此都消。避风归去，贮金屋、妆成汉娇。粟肌微润，和露吹香，直与秋高。</p><p>小山旧隐重招。记得相逢，古道迢遥。把酒长歌，插花短舞，谁在水国吹箫。余音何处，看万里、星河动摇。广庭人散，月淡天心，鹤下银桥。</p><p>长亭怨</p><p>旧居有感</p><p>望花外、小桥流水，门巷愔愔，玉箫声绝。鹤去台空，佩环何处弄明月。十年前事，愁千折、心情顿别。露粉风香谁为主，都成消歇。</p><p>凄咽。晓窗分袂处，同把带鸳亲结。江空岁晚，便忘了、尊前曾说。恨西风不庇寒蝉，便扫尽、一林残叶。谢杨柳多情，还有绿阴时节。</p><p>甘州</p><p>寄李筠房</p><p>望涓涓、一水隐芙蓉，几被暮云遮。正凭高送目，西风断雁，残月平沙。未觉丹枫尽老，摇落已堪嗟。无避秋声处，愁满天涯。</p><p>一自盟鸥别后，甚酒瓢诗锦，轻误年华。料荷衣初暖，不忍负烟霞。记前度剪灯一笑，再相逢、知在那人家。空山远，白云休赠，只赠梅花。</p><p>甘州</p><p>赵文升索赋散乐妓桂卿</p><p>隔花窥半面，带天香、吹动一天秋。叹行云流水，寒枝夜鹊，杨柳湾头。浪打石城风急，难系莫愁舟。未了笙歌梦，倚棹西州。</p><p>重省寻春乐事，奈如今老去，鬓改花羞。指斜阳巷陌，都是旧曾游。凭寄与、采芳俦侣，且不须、容易说风流。争得似、桃根桃叶，明月妆楼。</p><p>疏影 题宾月图</p><p>雪空四野，照归心万里，千峰独立。身与天游，一洗襟怀，海镜倒涌秋白。相逢懒问盈亏事，但脉脉、此情无极。是几番、飞盖追随，桂底露衣香湿。</p><p>闲款楼台夜色。料水光未许，人世先得。影里分明，认得山河，一笑乱山横碧。乾坤许大须容我，浑忘了、醉乡犹客。待倩谁、招下清风，共结岁寒三益。</p><p>湘月</p><p>赋云溪</p><p>随风万里。已无心出岫，浮游天地。为问山中何所有，此意不堪持寄。淡薄相依，行藏自适，一片松阴外。石根苍润，飘飘元是清气。</p><p>长伴暗谷泉生，晴光潋滟，湿影摇花碎。浊浊波涛江汉里，忽见清流如此。枝上瓢空，鸥前沙净，欲洗幽人耳。白旉洲上，浩歌一棹春水。</p><p>真珠帘</p><p>近雅轩即事</p><p>云深别有深庭宇。小帘栊、占取芳菲多处。花暗水房春，润几番酥雨。见说苏堤晴未稳，便懒趁、踏青人去。休去。且料理琴书，夷犹今古。</p><p>谁见静里闲心，纵荷衣未葺，雪巢堪赋。醉醒一乾坤，任此情何许。茂树石床同坐久，又却被、清风留住。欲住。奈帘影妆楼，剪灯人语。</p><p>大圣乐</p><p>华春堂分韵同赵学舟赋</p><p>隐市山林，傍家池馆，顿成佳趣。是几番临水看云，就树揽香，诗满阑干横处。翠径小车行花影，听一片春声人笑语。深庭宇。对清昼渐长，闲教鹦鹉。</p><p>芳情缓寻细数。爱碧草平烟红自雨。任燕来莺去，香凝翠暖，歌酒清时钟鼓。二十四帘冰壶里，有谁在箫台犹醉舞。吹笙侣。倚高寒、半天风露。</p><p>瑞鹤仙</p><p>赵文升席上代去姬写怀</p><p>楚云分断雨。问那回、因甚琴心先许。匆匆话离绪。正花房蜂闹，着春无处。残歌剩舞。尚隐约、当时院宇。黯消凝、铜雀深深，忍把小乔轻误。</p><p>休赋。玉尊别后，老叶沈沟，暗珠还浦。欢游再数。能几日、采芳去。最无端做了，霎时娇梦，不道风流恁苦。把余情、付与秋蛩，夜长自语。</p><p>祝英台近</p><p>重过西湖书所见</p><p>水西船，山北酒，多为买春去。事与云消，飞过旧时雨。谩留一掬相思，待题红叶，奈红叶、更无题处。</p><p>正延伫。乱花浑不知名，娇小未成语。短棹轻装，逢迎段桥路。那知杨柳风流，柳犹如此，更休道、少年张绪。</p><p>恋绣衾</p><p>代题武桂卿扇</p><p>一枝凉玉欹路尘。下瑶台、疑是梦云。怕趁取、西风去，被何人、拈住皱裙。</p><p>温柔只在秋波里，这些儿、真个动心。再同饮、花前酒，莫都忘、今夜夜深。</p><p>甘州</p><p>赵文叔与余赋别十年余。余方东游，文</p><p>叔北归，况味俱寥落。更十年观此曲，又当</p><p>何如耶。</p><p>记当年、紫曲戏分花，帘影最深深。听惺忪语笑，香寻古字，谱掐新声。散尽黄金歌舞，那处着春情。梦醒方知梦，梦岂无恁。</p><p>几点别余清泪，尽化作妆楼，断雨残云。指梢头旧恨，豆蔻结愁心。都休问、北来南去，但依依、同是可怜人。还飘泊，何时尊酒，却说如今。</p><p>浣溪沙</p><p>犀押重帘水院深。</p><p>柳绵扑帐昼愔愔。</p><p>梦回孤蝶弄春阴。</p><p>乍减楚衣收带眼，</p><p>初匀商鼎熨香心。</p><p>燕归摇动护花铃。</p><p>菩萨蛮</p><p>蕊香不恋琵琶结。舞衣折损藏花蝶。春梦未堪凭。几时春梦真。</p><p>愁把残更数。泪落灯前雨。歌酒可曾忺。情怀似去年。</p><p>四字令</p><p>莺吟翠屏。帘吹絮云。东风也怕花瞋。带飞花赶春。</p><p>邻娃笑迎。嬉游趁晴。明朝何处相寻。那人家柳阴。</p><p>声声慢</p><p>己亥岁，自台回杭。雁旅数月，复起远</p><p>兴。余冉冉老矣，谁能重写旧游编否</p><p>穿花省路，傍竹寻邻，如何故隐都荒。问取堤边，因甚减却垂杨。消磨纵然未尽，满烟波、添了斜阳。空叹息，又翻成无限，杜老凄凉。</p><p>一舸清风何处，把秦山晋水，分贮诗囊。发已飘飘，休问岁晚空江。松陵试招旧隐，怕白鸥、犹识清狂。渐溯远，望幷州、却是故乡。</p><p>杏花天</p><p>赋疏杏</p><p>湘罗几剪黏新巧。似过雨、胭脂全少。不教枝上春痕闹。都被海棠分了。</p><p>带柳色、愁眉暗恼。谩遥指、孤村自好。深巷明朝休起早。空等卖花人到。</p><p>醉落魄</p><p>柳侵阑角。画帘风软红香泊。引人蝴蝶翻轻薄。已自关情，和梦近来恶。</p><p>眉梢轻把闲愁着。如今愁重眉梢弱。双眉不画愁消却。不道愁痕，来傍眼边觉。</p><p>甘州</p><p>题戚五云云山图</p><p>过千岩万壑古蓬莱，招隐竟忘还。想乾坤清气，霏霏冉冉，却在阑干。洞户来时不锁，归水映花关。只可自怡悦，持寄应难。</p><p>狂客如今何处，甚酒船去后，烟水空寒。正黄尘没马，林下一身闲。几消凝、此图谁画，细看来、元不是终南，无心好、休教出岫，只在深山。</p><p>小重山</p><p>赋云屋</p><p>清气飞来望似空。数椽何用草，膝堪容。卷将一片当帘栊。难持赠，只在此山中。</p><p>鱼影倦随风。无心成雨意，又西东。都缘窗户自玲珑。江枫外，不隔夜深钟。</p><p>声声慢</p><p>西湖别本作与王碧山泛舟鉴曲，王蕺</p><p>隐吹箫，余倚歌而和。天阔秋高，光景奇</p><p>绝，与姜白石垂虹夜游，同一清致也。</p><p>晴光转树，晓气分岚，何人野渡横舟。断柳枯蝉，凉意正满西州。匆匆载花载酒，便无情、也自风流。芳昼短，奈不堪深夜，秉烛来游。</p><p>谁识山中朝暮，向白云一笑，今古无愁。散发吟商，此兴万里悠悠。清狂未应似我，倚高寒、隔水呼鸥。须待月，许多清、都付与秋。</p><p>木兰花慢</p><p>为静春赋</p><p>幽栖身懒动，邃庭悄、日偏长。甚不隐山林，不喧车马，不断生香。澄心淡然止水，笑东风、引得落花忙。慵对鱼翻暗藻，闲留莺管垂杨。</p><p>徜徉。净几明窗。穿窈窕、染芬芳。看白鹤无声，苍云息影，物外行藏。桃源去尘更远，问当年、何事识渔郎。争似重门昼掩，自看生意池塘。</p><p>玉蝴蝶</p><p>赋玉绣球花</p><p>留得一团和气，此花开尽，春已规圆。虚白窗深，恍讶碧落星悬。飏芳丛、低翻雪羽，凝素艳、争簇冰蝉。向西园。几回错认，明月秋千。</p><p>欲觅生香何处，盈盈一水，空对娟娟。待折归来，倩谁偷解玉连环。试结取、鸳鸯锦带，好移傍、鹦鹉珠帘。晚阶前。落梅无数，因甚啼鹃。</p><p>南楼令</p><p>寿邵素心席间赋</p><p>一片赤城霞。无心恋海涯。远飞来、乔木人家。且向琴书深处隐，终胜似、听琵琶。</p><p>休近七香车。年华已破瓜。怕依然、刘阮桃花。欲问长生何处好，金鼎内、转丹砂。</p><p>国香</p><p>赋兰</p><p>空谷幽人。曳冰簪雾带，古色生春。结根未同萧艾，独抱孤贞。自分生涯淡薄，隐蓬蒿、甘老山林。风烟伴憔悴，冷落吴宫，草暗花深。</p><p>霁痕消蕙雪，向崖阴饮露，应是知心。所思何处，愁满楚水湘云。肯信遗芳千古，尚依依、泽畔行吟。香痕已成梦，短操谁弹，月冷瑶琴。</p><p>探春慢</p><p>己亥客阖闾，岁晚江空，暖雨夺雪，篝</p><p>灯顾影，依依可怜。作此曲，寄戚五云。书</p><p>之，几脱腕也</p><p>列屋烘炉，深门响竹，催残客里时序。投老情怀，薄游滋味，消得几多凄楚。听雁听风雨，更听过、数声柔橹。暗将一点心，试托醉乡分付。</p><p>借问西楼在否。休忘了盈盈，端正窥户。铁马春冰，柳蛾晴雪，次第满城箫鼓。闲见谁家月，浑不记、旧游何处。伴我微吟，恰有梅花一树。</p><p>烛影摇红</p><p>答邵素心</p><p>隔水呼舟，采香何处追游好。一年春事二分花，犹有花多少。</p><p>容易繁华过了。趁园林、飞红未扫。旧酲新醉，几日不来，绿阴芳草。</p><p>木兰花慢</p><p>丹谷园</p><p>万花深处隐，安一点、世尘无。步翠麓幽寻，白云自在，流水萦纡。携歌缓游细赏，倩何人、重写辋川图。迟日香生草木，淡风声和琴书。</p><p>安居。歌引巾车。童放鹤、我知鱼。看静里闲中，醒来醉后，乐意偏殊。桃源带春去远，有园林、如此更何如。回首丹光满谷，恍然却是蓬壶。</p><p>意难忘</p><p>中吴车氏，号秀卿，乐部中之翘楚者，</p><p>歌美成曲得其音旨。余每听，辄爱叹不能</p><p>已，因赋此以赠。余谓有善歌而无善听，虽</p><p>抑扬高下，声字相宣，倾耳者指不多屈。曾</p><p>不若春蚓秋蛩，争声响于月篱烟砌间，绝无</p><p>仅有。余深感于斯，为之赏音，岂亦善听者</p><p>耶。</p><p>风月吴娃。柳阴中认得，第二香车。春深妆减</p><p>艳，波转影流花。莺语滑，透纹纱。有低唱人夸。怕误却，周郎醉眼，倚扇佯遮。</p><p>底须拍碎红牙。听曲终奏雅，可是堪嗟。无人知此意，明月又谁家。尘滚滚，老年华。付情在琵琶。更叹我，黄芦苦竹，万里天涯。</p><p>壶中天</p><p>养拙园夜饮</p><p>瘦筇访隐，正繁阴闲锁，一壶幽绿。乔木苍寒图画古，窈窕行人韦曲。鹤响天高，水流花净，笑语通华屋。虚堂松外，夜深凉气吹烛。</p><p>乐事杨柳楼心，瑶台月下，有生香堪掬。谁理商声帘外悄，萧瑟悬珰鸣玉。一笑难逢，四愁休赋，任我云边宿。倚兰歌罢，露萤飞上秋竹。</p><p>又</p><p>赋秀野园清晖堂别本作为陆义斋赋清</p><p>晖山堂</p><p>穿幽透密，傍园林宴乐，清时钟鼓。帘隔波纹分昼影，融得一壶春聚。篆径通花，花多迷径，难省来时路。缓寻深静，野云松下无数。</p><p>空翠暗湿荷衣，夷犹舒啸，日涉成佳趣。香雪因风晴更落，知是山中何树。响石横琴，悬崖拥槛，待月慵归去。忽来诗思，水田飞下白鹭。</p><p>清波引</p><p>横舟是时以湖湘廉使归</p><p>江涛如许。更一夜听风听雨。短篷容与。盘礴那堪数。弭节澄江树。不为莼鲈归去。怕教冷落芦花，谁招得旧鸥鹭。</p><p>寒汀古溆。尽日无人唤渡。此中清楚。寄情在谭麈。难觅真闲处。肯被水云留住。泠然棹入川流，去天尺五。</p><p>暗香</p><p>送杜景斋归永嘉</p><p>猗兰声歇。抱孤琴思远，几番弹彻。洗耳无人，寂寂行歌古时月。一笑东风又急。黯消凝、恨听啼鴂。想少陵、还叹飘零，遣兴在吟箧。</p><p>愁绝。更离别。待款语迟留，赋归心切。故园梦接。花影闲门掩春蝶。重访山中旧隐，有羁怀、未须轻说。莫相忘，堤上柳、此时共折。</p><p>一萼红</p><p>束季博园池，在平江文庙前</p><p>舣孤篷。正丛篁护碧，流水曲池通。伛偻穿岩，纡盘寻径，忽见倒影凌空。拥一片、花阴无地，细看来、犹带古春风。胜事园林，旧家陶谢，诗酒相逢。</p><p>眼底烟霞无数，料神仙即我，何处崆峒。清气分来，生香不断，洞户自有云封。认奇字、摩挲峭石，聚万景、只在此山中。人倚虚阑唤鹤，月白千峰。</p><p>霜叶飞</p><p>悼澄江吴立斋南塘、不碍、云山，皆其亭名</p><p>故园空杳。霜风劲、南塘吹断瑶草。已无清气碍云山，奈此时怀抱。尚记得、修门赋晓。杜陵花竹归来早。傍雅亭幽榭，惯款语英游，好怀无限欢笑。</p><p>不见换羽移商，杏梁尘远，可怜都付残照。坐中泣下最谁多，叹赏音人少。怅一夜、梅花顿老。今年因甚无诗到。待唤起清魂□，说与凄凉，定应愁了。</p><p>忆旧游</p><p>寄友</p><p>记琼筵卜夜，锦槛移春，同恼莺娇。暗水流花径，正无风院落，银烛迟销。闹枝浅压髫髻，香脸泛红潮。甚如此游情，还将乐事，轻趁冰消。</p><p>飘零又成梦，但长歌袅袅，柳色迢迢。一叶江心冷，望美人不见，隔浦难招。认得旧时鸥鹭，重过月明桥。溯万里天风，清声谩忆何处箫。</p><p>木兰花慢</p><p>舟中有怀澄江陆起潜皆山楼昔游</p><p>水痕吹杏雨，正人在、隔江船。看燕集春芜，渔栖暗竹，湿影浮烟。余寒尚犹恋柳，怕东风、未肯擘晴绵。愁重迟教醉醒，梦长催得诗圆。</p><p>楼前。笑语当年。情款密、思留连。记白月依弦，青天堕酒，衮衮山川。垂髫至今在否，倚飞台、谁掷买花钱。不是寻春较晚，都缘听得啼鹃。</p><p>潇潇雨</p><p>泛江有怀袁通父、唐月心</p><p>空山弹古瑟，掬长流、洗耳复谁听。倚阑干不语，江潭树老，风挟波鸣。愁里不须啼鴂，花落石床平。岁月鸥前梦，耿耿离情。</p><p>记得相逢竹外，看词源倒泻，一雪尘缨。笑匆匆呼酒，飞雨夜舟行。又天涯、零落如此，掩闲门、得似晋人清。相思恨，趁杨花去，错到长亭。</p><p>台城路</p><p>抵吴，书寄旧友</p><p>分明柳上春风眼，曾看少年人老。雁拂沙黄，天垂海白，野艇谁家昏晓。惊心梦觉。谩慷慨悲歌，赋归不早。想得相如，此时终是倦游了。</p><p>经行岁度怨别，酒痕消未尽，空被花恼。茂苑重来，竹溪深隐，还胜飘零多少。羁怀顿扫。尚识得妆楼，那回苏小。寄语盟鸥，问春何处好。</p><p>木兰花慢</p><p>赵鹤心问余近况，书以寄之</p><p>目光牛背上，更时把、汉书看。记落叶江城，孤云海树，漂泊忘还。悬知偶然是梦，梦醒来、未必是邯郸。笑指萤灯借暖，愁怜镜雪惊寒。</p><p>投闲。寄傲怡颜。要一似、白鸥闲。且旋缉荷衣，琴尊客里，岁月人间。菟裘渐营瘦竹，任重门、近水隔花关。数亩清风自足，元来不在深山。</p><p>瑶台聚八仙</p><p>杭友寄声，以词答意</p><p>秋水涓涓。人正远、鱼雁待拂吟笺。也知游意，多在第二桥边。花底鸳鸯深处影，柳阴淡隔里湖船。路绵绵。梦吹旧笛，如此山川。</p><p>平生几两谢屐，任放歌自得，直上风烟。峭壁谁家，长啸竟落松前。十年孤剑万里，又何以、畦分抱瓮泉。山中酒，且醉餐石髓，白眼青天。</p><p>摸鱼子</p><p>寓澄江，喜魏叔皋至</p><p>想西湖、段桥疏树。梅花多是风雨。如今见说闲云散，烟水少逢鸥鹭。归未许。又款竹谁家，远思愁□庾。重游倦旅。纵认得乡山，长江滚滚，隔浦正延伫。</p><p>垂杨渡。握手荒城旧侣。不知来自何处。春窗剪韭青灯夜，疑与梦中相语。阑屡拊。甚转眼流光，短发真堪数。从教醉舞。试借地看花，挥毫赋雪，孤艇且休去。</p><p>壶中天</p><p>陆性斋筑葫芦庵，结茅于上，植桃于</p><p>外，扁曰小蓬壶。</p><p>海山缥缈。算人间自有，移来蓬岛。一粒粟中生倒景，日月光融丹灶。玉洞分春，雪巢不夜，心寂凝虚照。鹤溪游处，肯将琴剑同调。</p><p>休问挂树瓢空，窗前清意，赢得不除草。只恐渔郎曾误入，翻被桃花一笑。润色茶经，评量山水，如此闲方好。神仙陆地，长房应未知道。</p><p>风入松</p><p>题澄江仙刻海山图。或云桃源图。夷坚</p><p>志云：七十二女仙，正合霓裳古曲。仇仁近</p><p>一诗精妙详尽，余词不能工也。</p><p>危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。</p><p>宝光丹气共回环。水弱小舟闲。秋风难老三珠</p><p>树，尚依依、脆管清弹。说与霓裳莫舞，银桥不到深山。</p><p>数花风</p><p>别义兴诸友</p><p>好游人老，秋鬓芦花共色。征衣犹恋去年客。古道依然黄叶。谁家萧瑟。自笑我、如何是得。</p><p>酒楼仍在，流落天涯醉白。孤城寒树美人隔。烟水此程应远，须寻梅驿。又渐数、花风第一。</p><p>南楼令</p><p>风雨怯殊乡。梧桐又小窗。甚秋声、今夜偏长。忆着旧时歌舞地，谁得似、牧之狂。</p><p>茉莉拥钗梁。云窝一枕香。醉瞢腾、多少思量。明月半床人睡觉，听说道、夜深凉。</p><p>又</p><p>送黄一峰游灵隐</p><p>重整旧渔蓑。江湖风雨多。好襟怀、近日消磨。流水桃花随处有，终不似、隐烟萝。</p><p>南浦又渔歌。挑云泛远波。想孤山、山下经过。见说梅花都老尽，凭为问、是如何。</p><p>淡黄柳</p><p>赠苏氏柳儿</p><p>楚腰一捻。羞剪青丝结。力未胜春娇怯怯。暗托莺声细说。愁蹙眉心斗双叶。</p><p>正情切。柔枝未堪折。应不解、管离别。奈如今已入东风睫。望断章台，马蹄何处，闲了黄昏淡月。</p><p>清平乐</p><p>候蛩凄断。人语西风岸。月落沙平江似练。望尽芦花无雁。</p><p>暗教愁损兰成，可怜夜夜关情。只有一枝梧叶，不知多少秋声。</p><p>虞美人</p><p>余昔赋柳儿词，今有杜牧重来之叹。刘</p><p>梦得诗云：“春尽絮飞留不住，随风好去落</p><p>谁家。”作忆柳曲</p><p>修眉刷翠春痕聚。难剪愁来处。断丝无力绾韶华。也学落红流水、到天涯。</p><p>那回错认章台下。却是阳关也。待将新恨趁杨花。不识相思一点、在谁家。</p><p>减字木兰花</p><p>寄车秀卿</p><p>锁香亭榭。花艳烘春曾卜夜。空想芳游。不到秋凉不信愁。</p><p>酒迟歌缓。月色平分窗一半。谁伴孤吟。手擘黄花碎却心。</p><p>踏莎行</p><p>柳未三眠，风才一讯。催人步屟吹笙径。可曾中酒似当时，如今却是看花病。</p><p>老愿春迟，愁嫌昼静。秋千院落寒犹剩。卷帘休问海棠开，相传燕子归来近。</p><p>南乡子</p><p>忆春</p><p>歌扇锦连枝。问着东风已不知。怪底楼前多种柳，相思。那叶浑如旧样眉。</p><p>醉里眼都迷。遮莫东墙带笑窥。行到寻常游冶处，慵归。只道看花似向时。</p><p>蝶恋花</p><p>赠杨柔卿</p><p>颇爱杨琼妆淡注。犹理螺鬟，扰扰松云聚。两剪秋痕流不去。佯羞却把周郎顾。</p><p>欲诉闲愁无说处。几过莺帘，听得间关语。昨夜月明香暗度。相思忽到梅花树。</p><p>又</p><p>陆子方饮客杏花下</p><p>仙子锄云亲手种。春闹枝头，消得微霜冻。可是东风吹不动。金铃悬网珊瑚重。</p><p>社燕盟鸥诗酒共。未足游情，刚把斜阳送。今夜定应归去梦。青苹流水箫声弄。</p><p>又</p><p>赋艾花</p><p>巧结分枝黏翠艾。剪剪香痕，细把泥金界。小簇葵榴芳锦隘。红妆人见应须爱。</p><p>午镜将拈开凤盖。倚醉凝娇，欲戴还慵戴。约臂犹余朱索在。梢头添挂朱符袋。</p><p>清平乐</p><p>赠处梅</p><p>暗香千树。结屋中间住。明月一方流水护。梦入梨云深处。</p><p>清冰隔断尘埃。无人踏碎苍苔。一似逋仙归后，吟诗不下山来。</p><p>烛影摇红</p><p>隔窗闻歌</p><p>闲苑深迷，趁香随粉都行遍。隔窗花气暖扶春，只许莺莺占。烛焰晴烘醉脸。想东邻、偷窥笑眼。欲寻无处，暗掐新声，银屏斜掩。</p><p>一片云闲，那知顾曲周郎怨。看花犹自未分明，毕竟何时见。已信仙缘较浅。谩凝思、风帘倒卷。出门一笑，月落江横，数峰天远。</p><p>露华</p><p>碧桃乱红自雨，正翠蹊误晓，玉洞明春。蛾眉淡扫，背风不语盈盈。莫恨小溪流水，引刘郎、不是飞琼。罗扇底，从教净冶，远障歌尘。</p><p>一掬莹然生意，伴压架酴醾，相恼芳吟。玄都观里，几回错认梨云。花下可怜仙子，醉东风、犹自吹笙。残照晚，渔翁正迷武陵。</p><p>解语花</p><p>吴子云家姬，号爱菊，善歌舞，忽有朝</p><p>云之感，作此以寄。</p><p>行歌趁月，唤酒延秋，多买莺莺笑。蕊枝娇小。浑无奈、一掬醉乡怀抱。筹花斗草。几曾放、好春闲了。芳意阑，可惜香心，一夜酸风扫。</p><p>海上仙山缥缈。问玉环何事，苦无分晓。旧愁空杳。蓝桥路、深掩半庭斜照。余情暗恼。都缘是、那时年少。惊梦回、懒说相思，毕竟如今老。</p><p>祝英台近</p><p>余老矣，赋此为猿鹤问</p><p>及春游，卜夜饮，人醉万花醒。转眼年华，白发半垂领。与鸥同一清波，风苹月树，又何事、浮踪不定。</p><p>静中省。便须门掩柴桑，黄卷伴孤隐。一粟生涯，乐事在瓢饮。爱闲休说山深，有梅花处，更添个、暗香疏影。</p><p>瑶台聚八仙</p><p>菊日寓义兴，与王觉轩会饮，酒中书送白廷玉</p><p>楚竹闲挑。千日酒、乐意稍稍渔樵。那回轻散，飞梦便觉迢遥。似隔芙蓉无路到，如何共此可怜宵。旧愁消。故人念我，来问寂寥。</p><p>登临试开笑口，看垂垂短发，破帽休飘。款语微吟，清气顿扫花妖。明朝柳岸醉醒，又知在烟波第几桥。怀人处，任满身风露，踏月吹箫。</p><p>满江红</p><p>韫玉传奇惟吴中子弟为第一流，所谓识</p><p>拍道字正声清韵不狂俱得之矣，作平声满江</p><p>红赠之。</p><p>傅粉何郎，比玉树、琼枝谩夸。看生子、东涂西抹，笑语浮华。蝴蝶一生花里活，似花还却似非花。最可人、娇艳正芳年，如破瓜。</p><p>离别恨，生叹嗟。欢情事，起喧哗。听歌喉清润，片玉无瑕。洗尽人间笙笛耳，赏音多向五侯家。好思量、都在步莲中，裙翠遮。</p><p>摸鱼子</p><p>别处梅</p><p>向天涯、水流云散，依依往事非旧。西湖见说鸥飞去，知有海翁来否。风雨后。甚客里逢春，尚记花间酒。空嗟皓首。对茂苑残红，携歌占地，相趁小垂手。</p><p>归时候。花径青红尚有。好游何事诗瘦。龟蒙未</p><p>肯寻幽兴，曾恋志和渔叟。吟啸久。爱如此清奇，岁晚忘年友。呼船渡口。叹西出阳关，故人何处，愁在渭城柳。</p><p>南乡子</p><p>为处梅作</p><p>风月似孤山。千树斜横水一环。天与清香心独领，怡颜。冰雪中间屋数间。</p><p>庭户隔尘寰。自有云封底用关。却笑桃源深处隐，跻攀。引得渔翁见不难。</p><p>南楼令</p><p>送韩竹闲归杭，并写未归之意</p><p>一见又天涯。人生可叹嗟。想难忘、江上琵琶。诗酒一瓢风雨外，都莫问，是谁家。</p><p>怜我鬓先华。何愁归路赊。向西湖、重隐烟霞。说与山童休放鹤，最零落，是梅花。</p><p>醉落魄</p><p>题赵霞谷所藏吴梦窗亲书词卷</p><p>镂花镌叶。满枝风露和香撷。引将芳思归吟箧。梦与魂同，闲了弄香蝶。</p><p>小楼帘卷歌声歇。幽篁独处泉呜咽。短笺空在愁难说。霜角寒梅，吹碎半江月。</p><p>壶中天</p><p>客中寄友</p><p>西秦倦旅。是几年不听，西湖风雨。我托长镵垂短发，心事时看天语。吟箧空随，征衣休换，薜荔犹堪补。山能招隐，一瓢闲挂烟树。</p><p>方叹旧国人稀，花间忽见，倾盖浑如故。客里不须谈世事，野老安知今古。海上盟鸥，门深款竹，风月平分取。陶然一醉，此时愁在何处。</p><p>声声慢</p><p>和韩竹闲韵，赠歌者关关，在两水居</p><p>鬟丝湿雾，扇锦翻桃，尊前乍识欧苏。赋笔吟笺，光动万颗骊珠。英英岁华未老，怨歌长、空击铜壶。细看取，有飘然清气，自与尘疏。</p><p>两水犹存三径，叹绿窗窈窕，谩长新蒲。茂苑扁舟，底事夜雨江湖。当年柳枝放却，又不知、樊素何如。向醉里，暗传香、还记也无。</p><p>清平乐</p><p>题处梅家藏所南翁画兰</p><p>黑云飞起。夜月啼湘鬼。魂返灵根无二纸。千古不随流水。</p><p>香心淡染清华。似花还似非花。要与闲梅相处，孤山山下人家。</p><p>台城路</p><p>饯干寿道应举</p><p>几年槐市槐花冷，天风又还吹起。故箧重寻，闲书再整，犹记灯窗滋味。浑如梦里。见说道如今，早催行李。快买扁舟，第一桥边趁流水。</p><p>阳关须是醉酒，柳条休要折，争似攀桂。旧有家声，荣看世美，方了平生英气。琼林宴喜。带雪絮归来，满庭春意。事业方新，大鹏九万里。</p><p>壶中天</p><p>咏周静镜园池</p><p>万尘自远，径松存、仿佛斜川深意。乌石冈边犹记得，竹里吟安一字。暗叶禽幽，虚阑荷近，暑薄迟花气。行行且止，枯瓢枝上闲寄。</p><p>不恨老却流光，可怜归未得，翻恨流水。落落岭头云尚在，一笑生涯如此。树老梅荒，山孤人共，隔浦船归未。划然长啸，海风吹下空翠。</p><p>如梦令</p><p>处梅列芍药于几上酌余，不觉醉酒，陶</p><p>然有感</p><p>隐隐烟痕轻注。拂拂脂香微度。十二小红楼，人与玉箫何处。归去。归去。醉插一枝风露。</p><p>祝英台近</p><p>寄陈直卿</p><p>路重寻，门半掩、苔老旧时树。采药云深，童子更无语。怪他流水迢迢，湖天日暮，想只在、芦花多处。</p><p>谩延伫。姓名题上芭蕉，凉夜未风雨。赋了秋声，还赋断肠句。几回独立长桥，扁舟欲唤，待招取、白鸥归去。</p><p>如梦令</p><p>题渔乐图</p><p>不是潇湘风雨。不是洞庭烟树。醉倒古乾坤，人在孤篷来处。休去。休去。见说桃源无路。</p><p>桂枝香</p><p>如心翁置酒桂下，花晚而香益清，坐客</p><p>不谈俗事，惟论文。主人欢甚，余歌美成词。</p><p>琴书半室。向桂边偶然，一见秋色。老树香迟，清露缀花疑滴。山翁翻笑如泥醉，笑生平、无此狂逸。晋人游处，幽情付与，酒尊吟笔。</p><p>任萧散、披襟岸帻。叹千古犹今，休问何夕。发短霜浓，却恐浩歌消得。明年野客重来此，探枝头、几分消息。望西楼远，西湖更远，也寻梅驿。</p><p>瑶台聚八仙</p><p>为焦云隐赋</p><p>春树江东。吟正远、清气竟入崆峒。问余栖处，只在缥缈山中。此去山中何所有，芰荷制了集芙蓉。且扶筇。倦游万里，独对青松。</p><p>行藏也须在我，笑晋人为菊，出岫方浓。淡然无心，古意且许谁同。飞符夜深润物，自呼起苍龙雨太空。舒还卷，看满楼依旧，霁日光风。</p><p>又</p><p>余昔有梅影词，今重为模写</p><p>近水横斜。先得月、玉树宛若笼纱。散迹苔烟，墨晕净洗铅华。误入罗浮身外梦，似花又却似非花。探寒葩。倩人醉里，扶过溪沙。</p><p>竹篱几番倦倚，看乍无乍有，如寄生涯。更好一枝，时到素壁檐牙。香深与春暗却，且休把江头千树夸。东家女，试淡妆颠倒，难胜西家。</p><p>又</p><p>咏鸳鸯菊</p><p>老圃堪嗟。深夜雨、紫英犹傲霜华。暖宿篱根，飞去想怯寒沙。采摘浮杯如戏水，晚香淡似夜来些。背风斜。翠苔径里，描绣人夸。</p><p>白头共开笑口，看试妆满插，云髻双丫。蝶也休愁，不是旧日疏葩。连枝愿为比翼，问因甚寒城独自花。悠然意，对九江山色，还醉陶家。</p><p>西江月</p><p>绝妙好词乃周草窗所集也</p><p>花气烘人尚暖，珠光出海犹寒。如今贺老见应难。解道江南肠断。</p><p>谩击铜壶浩叹，空存锦瑟谁弹。庄生蝴蝶梦春还。帘外一声莺唤。</p><p>霜叶飞</p><p>毗陵客中闻老妓歌</p><p>绣屏开了。惊诗梦、娇莺啼破春悄。隐将谱字转清圆，正杏梁声绕。看帖帖、蛾眉淡扫。不知能聚愁多少。叹客里凄凉，尚记得当年雅音，低唱还好。</p><p>同是流落殊乡，相逢何晚，坐对真被花恼。贞元朝士已无多，但暮烟衰草。未忘得春风窈窕。却怜张绪如今老。且慰我留连意，莫说西湖，那时苏小。</p><p>蝶恋花</p><p>题未色褚仲良写真</p><p>济楚衣裳眉目秀。活脱梨园，子弟家声旧。诨砌随机开笑口。筵前戏谏从来有。</p><p>戛玉敲金裁锦绣。引得传情，恼得娇娥瘦。离合悲欢成正偶。明珠一颗盘中走。</p><p>甘州</p><p>为小玉梅赋，并柬韩竹闲</p><p>见梅花、斜倚竹篱边。休道北枝寒。□□□翠袖，情随眼盼，愁接眉弯。一串歌珠清润，绾结玉连环。苏小无寻处，元在人间。</p><p>何事凄凉蚓窍，向尊前一笑，歌倒狂澜。叹从来古雅，欲觅赏音难。有如此、和声软语，甚韩湘、风雪度蓝关。君知否，挽樱评柳，却是香山。</p><p>又</p><p>澄江陆起潜皆山楼四景云林远市君</p><p>山下枕江流，为群山冠冕。塔院居乎绝顶，</p><p>旧有浮远堂，今废。</p><p>俯长江、不占洞庭波，山拔地形高。对扶疏古木，浮图倒影，势压雄涛。门掩翠微僧院，应有月明敲。物换堂安在，断碣闲抛。</p><p>不识庐山真面，是谁将此屋，突兀林坳。上层台回首，万境入诗豪。响天心、数声长啸，任清风、吹顶发萧骚。凭阑久，青琴何处，独立琼瑶。</p><p>瑶台聚八仙</p><p>千岩竞秀澄江之山，崒嵂清丽，奔驶</p><p>相触，自北而东，由东而南，笑人应接不</p><p>暇，其秀气之所钟欤</p><p>屋上青山。青未了、凌虚试一凭阑。乱峰叠嶂，无限古色苍寒。正喜云闲云又去，片云未识我心闲。对林峦。底须谢屐，何用跻攀。</p><p>三十六梯眺远，任半空笑语，飞落人间。赋笔吟笺，尘事竟不相关。朝来自然气爽，更好是秋屏宜晚看。蓬壶里，有天开图画，休唤边鸾。</p><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/dee7b9f33b6e46068795c75baed23d9c></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/a1463750f4064782bb30355f3fbc8daa></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p9.pstatp.com/large/pgc-image/f3f87dfc0ac04c9e88f79157e876678a></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/6fa9e5d0ba2043559c6abecbbc47d4fa></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/913cbabf694345c5822b187f811f6d4c></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/0a94832667fc470f89bfd20a55c3b627></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p3.pstatp.com/large/pgc-image/c2a349db292944d9bbbf3e38460af570></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p9.pstatp.com/large/pgc-image/05f7659643a44bdd964524388dea4935></div><div class=pgc-img><img alt="《全宋词 2771卷》（1153卷）乐笑翁《张炎》存词302首" onerror=errorimg.call(this); src=https://p1.pstatp.com/large/pgc-image/ce9665372d374b84a8799ed97dfca871></div></div></div><div class="post-meta meta-tags"><ul class=clearfix><li><a>'全宋词','2771','1153'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>