<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：脉候部位和脉象辨病 | 极客快訊</title><meta property="og:title" content="《灵素节注类编》：脉候部位和脉象辨病 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e2e78f29.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e2e78f29.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e2e78f29.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e2e78f29.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e2e78f29.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e2e78f29.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e2e78f29.html><link rel=canonical href=https://geekbank.cf/tw/%e7%a7%91%e5%ad%a6/e2e78f29.html><meta property="article:published_time" content="2020-11-14T20:53:27+08:00"><meta property="article:modified_time" content="2020-11-14T20:53:27+08:00"><meta name=Keywords content><meta name=description content="《灵素节注类编》：脉候部位和脉象辨病"><meta name=author content="极客快訊"><meta property="og:url" content="/cn/%E7%A7%91%E5%AD%A6/e2e78f29.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：脉候部位和脉象辨病</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>脉候部位</h1><p><strong>尺内两旁，则季胁也，尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫足中事也。</strong></p><p>此专指两手之脉也。李仕材曰∶季胁，小肋也，在胁下两旁。尺外者，尺脉前半部也。前以候阳，后以候阴。背为阳，肾附背，故外以候肾，腹为阴，故里以候腹。所谓腹者，凡大小肠、膀胱、命门皆在其中矣。以上诸部，俱言左右，而此独不分者，以两尺皆主乎肾也。中附上者，言尺之上，即关脉也。左外者，左关之前半部也；内者，后半部也。肝亦附近于背，故外以候肝，内以候膈，膈者，中焦之膈膜，胆腑俱在其中矣。右关之前，所以候胃，关后所以候脾，脾胃皆在中州，胃为阳，脾为阴，故外以候胃，内以候脾也。本篇止言五脏，而不及他腑，独言胃者，以五脏皆禀气于胃，而为脏腑之海，则脏腑之气亦可见乎此也。上附上者，关上寸脉也。五脏惟肺最高，故右寸之前以候肺，后以候胸中，胸中，膈膜以上皆是也。心肺皆居膈上，故左寸之前以候心，后以候膻中，膻中者，心包络之别名也。前以候前，后以候后者，重申上下内外之义也。统而言之，寸为前，尺为后；分而言之，上半部为前，下半部为后。上竟上者，言脉则尽于鱼际，在体则应乎胸喉也；下竟下者，在脉则尽于尺部，在体则应乎少腹腰膝足也。此章首言尺，以次及于寸，自内而至外者，以尺为根本，寸为枝叶也。按内外二字，诸注皆云内侧外侧，若以侧言，必脉形匾阔，或有两条乃可耳，不然于义不通矣。如前以候前，后以候后，上竟上，下竟下者，皆内外之义也。观《易》卦六爻，自下而上，上三爻为外卦，下三爻为内卦，则上下内外之义昭然矣。余观李仕材举卦象以明上下内外之义，甚为确当，然其错处颇多。盖经之论阴阳也，随地变化，各有义理，不可混淆。若举周身而言，则背为阳，腹为阴；若以表里而言，则表为阳，里为阴；若以营卫而言，则营为阴，卫为阳；若以腑脏而言，则腑为阳，脏为阴也。脉者，根于脏腑之气血，流行出入，升降于表里者也，故当以脏腑之阴阳为主，不当以腹背阴阳淆混也。夫阳之升，自然行上行表，自内出外；阴主降，自然行下行里，自外入内。故经文止言五脏一胃之部位，而他腑之气，即可就阴阳之理而推之，以诊其脉也。经言左关之前以候肝，后以候膈，膈者，膈膜空洞之地，候其气血，有无窒滞而已。如右寸之前以候肺，后以候胸中，一律也。若胆，实连缀于肝，且与肝合为表里，而腑为阳，理当浮部候胆，沉部候肝也。《难经》言左为肾，右为命门，男子以藏精，女子以系胞，则尺脉浮部当候膀胱，沉部候肾，而命门独候于右尺者，因后天卦干在西北，正人身之右尺脉，以有先天之元阳所在，是人之命根，要如门户之固密，故称命门也。今仕材言背为阳，肾附于背，故外以候肾；腹为阴，故里以候腹，腹者，凡大小肠、膀胱、命门皆在其中矣。又言膈者，胆在其中也。此皆凭臆之说，不独脏腑部位错乱，而阴阳至理全失矣。仕材医学精诣，独其论脉，每有似是而非者。余三集《活人新书》首卷，有诊脉纲要一篇，凡自古疑惑而聚讼不休者，余皆本《易》理、《灵》、《素》、《难经》，详辨明晰，可为定论矣。其聚讼者，皆未究圣经至理故也。</p><h1>脉象辨病</h1><p><strong>粗大者，阴不足，阳有余，为热中也。来疾去徐，上实下虚，为厥巅疾；来徐去疾，上虚下实，为恶风也。故中恶风者，阳气受也。有脉俱沉细数者，少阴厥也；沉细数散者，寒热也；浮而散者，为 仆。诸浮不躁者，皆在阳，则为热，其有躁者，在手；诸细而沉者，皆在阴，则为骨痛，其有静者，在足。数动一代者，病在阳之脉也，泄及便脓血。</strong></p><p>此举通体脉象阴阳虚实之纲，以辨外感内伤轻重之病也。夫脉之流行，一如溪水，而有源流澎湃之势，其阴阳升降出入之理，存乎其中，故有上、下、来、去、至、止六字，教人揣摩领悟。自尺而上于寸为阳，自寸而下于尺为阴；自沉而浮，为出为阳，自浮而沉，为入为阴；其上而出为来，其下而入为去；应手为至，离手为止。是故粗大，为阴不足，阳有余，阳偏胜，为热中之病也。来疾去徐者，其气升出速，降入迟，则上出气旺，故上实下虚，下虚则足厥冷，上实则巅顶或疼或胀之疾作也；来徐去疾者，升出气迟，降入气速，则下入气旺，故下实上虚，上虚为阳虚，故恶风也。因其外感邪风，风为阳，故阳气受病，同类相感也。其有脉俱沉细数者，邪热入阴部，故病在少阴肾经，厥者，气逆；若沉、细、数、散，兼营气不通，故发寒热。如仲景云∶少阴病，反发热者，用麻黄附子细辛汤。然彼为寒邪，故脉微细，此为热邪，故脉沉细数散，皆少阴兼营卫之病也。若浮而散，元气外脱，为 仆，忽而目眩跌仆也。诸浮而不躁者，其病皆在阳分，而为热病，其躁者，在手经，以手经为心肺三焦之部，乃阳中之阳，故兼躁，即上文一盛而躁，病在手少阳之义也；诸沉而细者，其病皆在阴分，深入于骨，而为骨痛，既沉细而有静者，其病在足经，以足经为阴中之阴，正与躁为在手相对待也。此静躁或兼病状而言，皆当审察也。脉既数动，则为火，其病在阳，又兼一代，歇止也，名促脉，此火邪下迫而泄泻，热邪入营，则便脓血，邪郁而气血伤，故脉一代也。以上诸病，或由外感，或由内伤，更当审问其因也。</p><p><strong>诸过者切之∶涩者，阳气有余也；滑者，阴气有余也。阳气有余，为身热无汗；阴气有余，为多汗身寒；阴阳有余，则无汗而寒。推而外之，内而不外，有心腹积也；推而内之，外而不内，身有热也；推而上之，上而不下，腰足清也；推而下之，下而不上，头项痛也。按之至骨，脉气少者，腰脊痛而身有痹也。</strong></p><p>诸过者，谓脉较本象太过也。言有余者，病气，非元气有余也。以病在卫阳，为阳气有余，故身热无汗，腠理闭滞，故脉涩也；病在营阴，为阴有余，故多汗而身寒，以腠理开泄，津液流通，故脉滑也；营卫俱病，为阴阳俱有余，营卫皆闭，故无汗而身寒。以上统论外感内伤之脉象，当审问其因以分辨之也。推而外之，内而不外者，轻按浮部不应，重按沉部方见脉象，是内有结积在心腹，气闭不能达于肌表也；推而内之，外而不内者，重按脉微，而旺于浮部，是感外邪，故身热也；推而上之，上而不下者，升多降少，寸旺尺弱而下虚，故腰足清冷也；推而下之，下而不上者，升少降多，寸弱尺旺，而阳不伸，故头项强痛也。按之至骨，脉气少者，肾元亏，阳气不足，故腰脊痛而身有痹也。腰为肾之府，脊为督脉，阳经之纲，风寒湿合而成痹，由阳气不能充周于身也。</p></div></div><div class="post-meta meta-tags"><ul class=clearfix><li><a>'灵素','节注','类编'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/84cdb2dc.html alt=《灵素节注类编》格阳关阴脉和脉应四时阴阳 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/84cdb2dc.html title=《灵素节注类编》格阳关阴脉和脉应四时阴阳>《灵素节注类编》格阳关阴脉和脉应四时阴阳</a></li><hr><li><a href=../../cn/%E7%A7%91%E5%AD%A6/ee19fb5f.html alt=《灵素节注类编》：外感内伤总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/ee19fb5f.html title=《灵素节注类编》：外感内伤总论>《灵素节注类编》：外感内伤总论</a></li><hr><li><a href=../../cn/%E7%A7%91%E5%AD%A6/8d457852.html alt=《灵素节注类编》：诸肿胀病和诸积病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8d457852.html title=《灵素节注类编》：诸肿胀病和诸积病证>《灵素节注类编》：诸肿胀病和诸积病证</a></li><hr><li><a href=../../cn/%E7%A7%91%E5%AD%A6/36c3fdf3.html alt=《灵素节注类编》：阴阳脏腑总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/36c3fdf3.html title=《灵素节注类编》：阴阳脏腑总论>《灵素节注类编》：阴阳脏腑总论</a></li><hr><li><a href=../../cn/%E7%A7%91%E5%AD%A6/913876f.html alt=《灵素节注类编》：运气要略缘起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/913876f.html title=《灵素节注类编》：运气要略缘起>《灵素节注类编》：运气要略缘起</a></li><hr><li><a href=../../cn/%E7%A7%91%E5%AD%A6/fba441d.html alt=《灵素节注类编》：诸风病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/fba441d.html title=《灵素节注类编》：诸风病证>《灵素节注类编》：诸风病证</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>