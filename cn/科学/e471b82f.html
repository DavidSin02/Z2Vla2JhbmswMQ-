<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>孙真人《千金翼方》色脉之诊寸口脉法 | 极客快訊</title><meta property="og:title" content="孙真人《千金翼方》色脉之诊寸口脉法 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p9.pstatp.com/large/pgc-image/153976500191315f69fa3b7"><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e471b82f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e471b82f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e471b82f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e471b82f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e471b82f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e471b82f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e471b82f.html><link rel=canonical href=https://geekbank.cf/tw/%e7%a7%91%e5%ad%a6/e471b82f.html><meta property="article:published_time" content="2020-11-14T20:57:00+08:00"><meta property="article:modified_time" content="2020-11-14T20:57:00+08:00"><meta name=Keywords content><meta name=description content="孙真人《千金翼方》色脉之诊寸口脉法"><meta name=author content="极客快訊"><meta property="og:url" content="/cn/%E7%A7%91%E5%AD%A6/e471b82f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>孙真人《千金翼方》色脉之诊寸口脉法</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><div class=pgc-img><img alt=孙真人《千金翼方》色脉之诊寸口脉法 onerror=errorimg.call(this); src=https://p9.pstatp.com/large/pgc-image/153976500191315f69fa3b7></div><p><strong>作者：唐 · 孙思邈</strong></p><p>寸口紧者，中风风头痛，亦为伤寒头痛。</p><p>寸口沉而横者，胁下有积，腹中有横积痛。</p><p>寸口浮大而实，宿食不消，浮滑亦然。</p><p>寸口沉而紧，寒结在心下痛。（《千金》云沉而紧，若心下有寒，时时痛，有积邪。）寸口沉滑，胸中有水气，面目肿有微热，名为风水。</p><p>寸口沉而弱，寒热、疝瘕、少腹痛。</p><p>寸口微而弱，气血俱虚，男子吐血，妇人下血，呕汁出。</p><p>寸口弱而弦，胸中胁下腰背并痛。</p><p>寸口双弦，胁下拘急而痛，涩涩而寒。</p><p>寸口弦紧而细，痛在心下。</p><p>寸口洪而大，伤寒热病，并胸胁下满痛。</p><p>寸口细沉滑者，有积聚在胁下，左右皆满背相引痛。</p><p>寸口细而数，数即发热，细即反吐。</p><p>寸口缓而数者中风。</p><p>寸口沉而喘则寒热。</p><p>寸口盛而紧者，伤于食也。</p><p>寸口急疝瘕少腹痛。</p><p>寸口浮大而疾者，名曰阳中之阳病，苦烦满、身热、头痛、腹中热。</p><p>寸口沉细者，名曰阳之阴病，苦悲伤不乐，恶闻人声，少气时汗出，阴气不通，臂不能举。</p><p>寸口脉壮大，尺中无有，此为阳干阴病，苦腰背痛，阴中伤，足胫寒。</p><p>寸口偏绝者，则臂偏不用，其人两手俱绝者，不治。</p><p>寸口脉弱而迟，弱即卫气微，迟即荣中寒，荣为血，血寒即发热。卫为气，气微即心中饥，饥而虚满不能食。</p><p>寸口脉弱而缓，弱则阳气不足，缓即胃气有余，噫而吞酸，食卒不下，气填于膈上。（一作下。）寸口脉微而弱，微即无气，弱即血不足，血不足即不能呼，气不足则不能吸，呼吸不足则胁满短气。</p><p>寸口脉微而涩，微即卫气不得，涩即荣气不逮，荣卫不能相将，三焦无所仰，身体痹不仁，荣气不足即疼而烦满，口即难言，卫气虚即恶寒而数欠。</p><p>寸口脉微而涩，微即卫气衰，涩即荣气不足，卫衰其色黄，荣不足其色青。荣为根，卫为叶，荣卫俱微即根叶枯槁，而寒栗、咳逆、唾腥、吐涎沫。</p><p>寸口脉微而缓，微即卫气疏，疏即肤空，缓即胃气足，足即谷消而水化，谷入于胃，脉道乃地，水入于经，其血乃成，荣盛则其肤必疏，三焦绝，经名曰血崩。</p><p>寸口脉微而数，微即为风，数即为热，微为风，风即汗出，数为热振而寒栗。</p><p>寸口脉微而迟，尺脉沉即为血，滑即为实，血实内结入络胸臆，肺痿色薄，不能喘息，而心坚脱色，口不能言，肝举筋厥，四逆，不识人。</p><p>寸口脉微而濡，濡即为弱，微即为寒，濡即恶寒，弱即发热，濡即厥逆，微濡相薄，即为烦，其气在心。</p><p>寸口脉微，尺中紧，其人虚损多汗，知阴常在，绝不见阳。</p><p>寸口诸微为无阳，诸濡为无血，诸弱为发热，诸紧为寒，微濡为血不足。</p></div></div><div class="post-meta meta-tags"><ul class=clearfix><li><a>'翼方','色脉','之诊'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>