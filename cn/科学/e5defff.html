<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>广德诗词选辑 | 极客快訊</title><meta property="og:title" content="广德诗词选辑 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e5defff.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e5defff.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e5defff.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e5defff.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e5defff.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e5defff.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e5defff.html><link rel=canonical href=https://geekbank.cf/tw/%e7%a7%91%e5%ad%a6/e5defff.html><meta property="article:published_time" content="2020-10-29T21:01:54+08:00"><meta property="article:modified_time" content="2020-10-29T21:01:54+08:00"><meta name=Keywords content><meta name=description content="广德诗词选辑"><meta name=author content="极客快訊"><meta property="og:url" content="/cn/%E7%A7%91%E5%AD%A6/e5defff.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>广德诗词选辑</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><p>送韩侍御之广德令</p><p>唐·李白</p><p>昔日绣衣何足荣，今宵贳酒与君倾。</p><p>暂就东山赊月色，酣歌一夜送泉明。</p><p>注：韩侍御，即韩歆，唐至德三年（７５８）由殿中侍御史出为广德令。</p><p>送五经赵随登科授广德尉</p><p>唐·韦应物</p><p>明经有清秩，当在石渠中。</p><p>独往宣城郡，高斋谒谢公。</p><p>寒原止芜漫，夕阳自西东。</p><p>秋日不堪别，凄凄多朔风。</p><p>注：赵随，籍贯不详，以五经登科，唐大历年间（７６６～７７９）授广德丞尉。</p><p>石溪瀑布</p><p>宋·范仲淹</p><p>迥与泉流异，发源高更孤。</p><p>下山犹直在，到海得清无？</p><p>势斗蛟龙恶，风吹雨雹粗。</p><p>晚来云一色，诗句自成图。</p><p>注：范仲淹，大中祥符八年（１０１５）进士，北宋著名文学家。此诗是他任广德军司理参军时所作。</p><p>送屯田王涣出守</p><p>宋·梅询</p><p>家山东畔古桃山，往岁分符作胜游。</p><p>碧瓦万家烟树密，清溪一道瀑泉流。</p><p>簟欹郎埠冰生枕，茶煮鸦山雪满瓯。</p><p>我有集仙经始在，劳君一到为重修。</p><p>注：王焕，宋天禧年间（１０１７～１０２１）以屯田员外郎出知广德军。</p><p>闲咏</p><p>宋·查深</p><p>门外声声叫卖鱼，囊空不问价何如。</p><p>磁盆昨夜黄齑熟，淡饭时光乐有余。</p><p>注：查深，字道源，广德人。隐居力学，终生不仕。治平间（１０６４～１０６８）筑堂于城西玉溪之上，课徒为业。时人尊之为硕儒。</p><p>夏日有感</p><p>宋·何大圭</p><p>茅屋松窗小隐家，茶烟漠漠水斜斜。</p><p>檐间乳燕未成语，庭下石榴争放花。</p><p>赖有诗书消白日，倦随车马走黄沙。</p><p>林家旧约好径去，风雨满江垂钓车。</p><p>小重山·惜别</p><p>宋·何大圭</p><p>绿树莺啼春正浓，钗头青杏小，绿成丛。玉船风动酒鳞红，歌声咽，相见几时重?</p><p>车马去匆匆，路随芳草远，恨无穷。相思只在梦魂中，今宵月，偏照小楼东。</p><p>注：何大圭（１１０１～？）字晋之，广德人。宋政和八年（１１１８）进士，官至太学博士。著名诗人。</p><p>道经广德喜晴</p><p>宋·王十朋</p><p>秋风吹客过祠山，水出平原碍往还。</p><p>呼吸雨神有力，扫除云雾见天颜。</p><p>注：王十朋，温州禾清人。绍兴二十七年（１１５７）进士第一，官至龙图阁学士。此为宦游之作。</p><p>送曹大着知广德军</p><p>宋·文天祥</p><p>暂屈瀛洲客，来临氵内水民。</p><p>山川归史记，岳牧属词人。</p><p>馆舍朋簪旧，都门祖帐新。</p><p>儒林官可纪，何止吏称循。</p><p>注：曹大着,南宋末年任广德军知军事。</p><p>日出扶桑是我家</p><p>元·亮公</p><p>日出扶桑是我家，随波逐浪到中华。</p><p>眼前光景般般别，惟有寒梅一样花。</p><p>注：亮公，日本僧，元大德七年（１３０３）入中土，至州北之横岭。岭之阳五峰森列，爱其地胜，遂结庵焚修焉。</p><p>幸祠山</p><p>明·朱元璋</p><p>天下英灵第一山，白云为阙石为关。</p><p>高台近斗当空出，老树如龙挟雨还。</p><p>兵革屡经香火旧，鬼人常护道人闲。</p><p>从军幸得来瞻此，挥指干戈动笑颜。</p><p>注：元至正十六年（１３５６），朱元璋率军克广德，此诗为下榻祠山时所作。</p><p>幸横山</p><p>明·朱元璋</p><p>巍巍高耸碧云间，上有禅僧悟透关。</p><p>礼斗台前真胜境，快吾登眺得江山。</p><p>注：此诗为朱元璋当了皇帝以后，重游横山时所作，横山为旧时“广德十景”之一。</p><p>宝庆忆桐川</p><p>明·钱鲁南</p><p>茅茨结构在桐城，南望笄峰列画屏。</p><p>二十余年归未得，故乡山水总关情。</p><p>注：钱鲁雨，广德人，进士及第。洪武三十一年（１３９８）任东乡县（江西）知县，转宝庆府同知。桐川为广德别称。</p><p>到广德纪事</p><p>明·周瑛</p><p>马啼六月到山州，独上桐川第一楼。</p><p>城上有山皆北向，郡中无水不西流。</p><p>士风质朴犹存古，民俗萧条欲近秋。</p><p>多少济时心上事，夜来独与鬼神谋。</p><p>戒溺女歌</p><p>明·周瑛</p><p>虎狼性至恶，犹知有父子。</p><p>人为万物灵，奈何不如彼。</p><p>生男与生女，怀抱一而已。</p><p>生男既收养，生女顾不举。</p><p>我闻杀女时，其状苦难比。</p><p>胞血尚淋漓，有口不能语。</p><p>咿嘤盘水中，良久乃得死。</p><p>嗟吁父子心，残忍一至此！</p><p>我因训吾民，毋为杀其女。</p><p>荆钗与布裙，未必能贫汝。</p><p>随分而嫁娶，男女得其所。</p><p>此歌散民间，万民当记取。</p><p>注：周瑛，字梁石，号翠渠，福建莆田人。成化五年（１４６９），授广德知州。着有《翠渠类稿》。</p><p>出郭省耕</p><p>明·龙大有</p><p>自惭长日簿书忙，出郭南行试省方。</p><p>象外有天皆化育，眼中无地不耕桑。</p><p>闾阎布密风烟接，松竹高深岁月长。</p><p>信是尧天多雨露，先从畿甸及遐荒。</p><p>注：龙大有，字道亭，湖南茶陵县人，进士。嘉靖五年（１５２６）任广德知州。</p><p>广德道中</p><p>明·唐顺之</p><p>苍山百转见炊烟，茅屋高栖古树巅。</p><p>细雨薜萝侵石径，深秋粳稻满山田。</p><p>云中望影迷遥岫，草里闻声觉暗泉。 倘遇秦人应不识，只疑误入武陵川。</p><p>注：唐顺之，字应德，常州人，嘉靖八年（１５２９）举会试第一，官翰林院编修。此诗是道经广德时所作。</p><p>广德州</p><p>清·查慎行</p><p>山势豁一州，中央据衍土。</p><p>地当江浙会，开拓自洪武。</p><p>长兴环其东，外捍等千檐。</p><p>西南界宣歙，兀突重岩附。</p><p>长江乃北门，集庆倚堂庑。</p><p>当年耿邓功，拱翼事真主。</p><p>张吴势虽逼，力绌不得取。</p><p>时危有斗争，事往失险阻。</p><p>如今城下路，日夜走商贾。</p><p>独有好事人，登城尚怀古</p><p>注：查慎行，字悔余，浙江海宁人。康熙四十二年（１７０３）进士，官翰林院编修。此诗为宦游之作。</p><p>桐川杂咏</p><p>清·赵对溦</p><p>万桂山</p><p>月影当空露气凉，宵来忽绽一枝香。儿童不识秋风苦，夸向山头折桂忙。</p><p>三台阁</p><p>三层危阁插云霄，俯瞰桐川百里遥。高处要知回顾好，万家灯火照深宵。</p><p>青云阁</p><p>说到青云我欲愁，客中风雨懒登楼。愿他早展凌霄志，莫为科名误白头。</p><p>平步桥</p><p>平步桥头记昔曾，何须捷足竞先登。有人自诩飞腾惯，不借天风总未能。</p><p>毓秀河</p><p>九曲支流汇一河，风来水面漾晴波。莫言地瘠无佳产，种得青芹碧藻多。</p><p>天寿寺</p><p>古寺萧条户不扃，月明听唱梵王经。无端苦雨重阳近，彻夜西风响塔铃。</p><p>三峰楼</p><p>百雉参差扑面迎，三峰缥缈隔云横。临等构得危楼在，催起秋城画角声。</p><p>古砚池</p><p>洗砚池边偶一留，应知古迹重名流。我来亦自挥残墨，捻断吟髭孰与酬？</p><p>注：赵对溦，字野航，合肥人。道光二十四年（１３４４）八月，任广德州学正。</p><p>太首山晚眺</p><p>清·张光藻</p><p>高岭接天上，夕照下林端。</p><p>万壑树已暝，一峰光自寒。</p><p>钟声出寺远，石磴到山宽。</p><p>归路逢僧话，兹游兴未阑。</p><p>金水庵忆太首山寺</p><p>清·张光藻</p><p>此身曾住翠云巅，静坐参禅阅四年。</p><p>山势能穷千里目，钟声直下九重天。</p><p>石阑待月惊仙鼠，竹径迎风听晚蝉。</p><p>古柏名花无恙否？为君欲订再来缘。</p><p>奉发黑龙江效力</p><p>清·张光藻</p><p>五月秋曹对簿来，罪干严谴众人哀。</p><p>和戎暂变萧何律，御敌谁为寇准才？</p><p>万里独行榆塞远，一樽共饯菊花开。</p><p>荷戈绝域男儿事，不用思家首重回。</p><p>塞外苦寒</p><p>清·张光藻</p><p>隆冬远戍出边门，日暮风尖夜色昏。</p><p>须冻成冰捻易断，口噤欲语气先吞。</p><p>狐裘三袭身忘暖，兽炭重围室不温。</p><p>最是五更辞逆旅，新霜残雪过荒村。</p><p>大凌河阻水</p><p>清·张光藻</p><p>官渡无舟阻客行，谁司驿馆与邮程？</p><p>邑侯高卧衙斋里，不问桥梁成未成。</p><p>遣怀</p><p>清·张光藻</p><p>海上风波起不平，此中关系事非轻。</p><p>休言当路无知己，须识天下巧玉成。</p><p>万里何妨羁远客，千秋翻幸得虚名。</p><p>是非论定分荣辱，青史他年费品评。</p><p>注：张光藻，字翰泉，广德人。咸丰六年（１８５６）进士。同治九年（１８７０）任天津知府，因“天津教案”罢官，远戍黑龙江，两年后以减刑获释回归乡里。</p><p>广德灾况歌（节录）</p><p>钱文选</p><p>皖边有邑曰广德，冈峦起伏势峻极。</p><p>月无月无高原少河流，气候温和宜粟麦。</p><p>民风质朴多务农，丰岁勤劳仅自给。</p><p>一遇荒歉秋收薄，困苦流离不可说。</p><p>十八、十九、二十年，天灾人祸相煎迫。</p><p>水旱氵存臻生机尽，况复匪人肆洗劫。</p><p>农村破产难讳言，治标治本两无术。</p><p>本年首夏得雨后，亢旱迄今百余日。</p><p>禾苗草木一望枯，东陇西塍尽龟裂。</p><p>呼天未获降甘霖，掘地末由致泽。</p><p>谋生无计逃亡多，扶老携幼沿路泣。</p><p>弱者乞食散四方，强者纠众恣掠夺。</p><p>更有善良老村农，拮据困守延岁月。</p><p>糠秕树根都食尽，卖男鬻女伤离别。</p><p>农村副产易钱米，竹木柴炭贬价格。</p><p>负荷入城广兜销，顾问无人增惨切。</p><p>日则枵腹踣道左，夜则露宿遘疫疾。</p><p>死者未葬生者羸，几何不成沟中瘠。</p><p>北宋郑侠流民图，未能形容其万一。</p><p>吾邑接壤皖苏杭，三省交通皆便捷。</p><p>全活一县事犹小，又安三省功最烈。</p><p>又愿海内大善士，慨助囊金不靳惜。</p><p>长孺发仓义问昭，子敬指肝胆热。</p><p>昔传仁粟贷监河，今见余光分漆室。</p><p>儒家博施佛兼爱，众擎易举资集腋。</p><p>惟此平地加一蒉，胜于浮屠造七级。</p><p>我赋短章歌当哭，为民请命期普及。</p><p>人心感动天意回，敬代灾黎手加额。</p><p>民国二十三岁在甲戌。</p><p>忆桃州</p><p>钱文选</p><p>家乡夙号古桃州，往岁巡方作胜游。</p><p>南有灵山北大洞，无边风景入双眸。</p><p>八十述怀忆桐川</p><p>钱文选</p><p>东南雄郡绥安城，文正当年抱犊争。</p><p>中外倦游思故里，反能九斗总关情。</p><p>思亲</p><p>钱文选</p><p>遥望乡关倍怅然，新愁旧恨两绵绵。</p><p>客途洒尽思亲泪，未奠松楸已十年。</p><p>民国三十五年丙戌</p><p>注：钱文选，字士青，广德人。光绪三十四年（１９０８）毕业于京师大学堂译文馆，历任驻英游学生监督，驻美国旧金山总领事，两浙盐运史等职。建国后，曾任杭州市第一届政协委员。着有《士青全集》。</p><p>春雪初霁</p><p>杨默仁</p><p>雪云收尽放朝晴，玉宇光辉淑气新。</p><p>梅启朱唇开口笑，柳垂青眼看亲人。</p><p>街头日暖稚儿舞，陌上风和浅草生。</p><p>二月江南春绰约，淡妆西子正轻口频。</p><p>柳絮</p><p>杨默仁</p><p>雨打沾泥日，风吹落溷时。</p><p>一生艰苦事，难得几人知。</p><p>梦游合肥包公祠</p><p>杨默仁</p><p>昨宵梦到古庐间，再拜包公铁面前。</p><p>执法不分龙虎狗，宅心无愧地人天。</p><p>人民永远思遗泽，今世依然要好官。</p><p>请化全身千万亿，人间兴许少埋冤。</p><p>蚕茧篇（四首）</p><p>杨默仁</p><p>东风送暖入蚕家，晓日桑阡照影斜。</p><p>蚕卵孵成黄蚁子，桑枝茁出绿筠芽。</p><p>食声一片风和雨，洁色盈庭瑜掩瑕。</p><p>蚕过三眠成长足，经纶满口粲春花。</p><p>春蚕昂首上蚕山，仿佛人生入世间。</p><p>光跃几宵知日近，风高万里感天寒。</p><p>方期奋勉升华岳，又被排推堕谷盘。</p><p>历尽千林蚕已老，匆匆聊借一枝悬。</p><p>老蚕闲置茧房中，趺坐虔修三昧功。</p><p>觉梦无分晨午夕，鸿氵蒙不辨北南东。</p><p>本胎勿用丹砂力，变相须凭羽化工。</p><p>未得鲲鹏双健翮，蛾儿思翥不凌空。</p><p>蛾眉老叶废园旁，鸡口余生暗涕伤。</p><p>作茧原非图自缚，吐丝只是为人凉。</p><p>一经半纬劳机杼，万转千回出火汤。</p><p>漫道翠罗红毯好，几人曾念小虫忙。</p><p>观象棋有感</p><p>杨默仁</p><p>纸上谈兵论纵横，疆场指点正奇生。</p><p>谁人能操擒王算，最是先车据要津。</p><p>爱卒应如爱将军，一兵得势可攻城。</p><p>英雄盖世乌江渡，犹念八千子弟兵。</p><p>一石投江形影没，百川归海浪涛生。</p><p>如何取得江山后，朕乃称孤道寡人。</p><p>百字令（四首）</p><p>杨默仁</p><p>１９８１年５月２１日，随同政协同人参观卢村水库。抚今思昔，感慨殊多。爰赋此词，用留鸿爪。</p><p>一</p><p>长堤突起，正横截，无量溪头云雨。堤外烟村堤里水，南北中分天幕。“太阳”东升，“桃花”西峙，两嶂夹明玉。千山万壑，掬来琼液盈库。</p><p>凝想破土奠基，小灵山下，匠作施斤斧。千万英雄挥血汗，拼却十年辛苦。借得西堤，移来东坝，等此工程巨。闲山散水，蔚为金稳汤固。</p><p>二</p><p>满湖涟漪，闸门开，雪卷千堆北注。水到渠成渴虑解，旱魃波臣遁去。一线通天，繁星落地，灯水火千家炷。银河两岸，机声惊喜牛女。</p><p>试看春水三分，绿秧一片，秋获黄金缕。十万人家炊饭熟，袅袅轻烟成雾。米白如珠，鱼肥堪脍，隔宿何须虑。故乡水好，天台仍溯归路。</p><p>三</p><p>明波寄意，笑相问：“底事君来迟暮”？一为卿妆犹未竟，更我病情尚剧。扶杖前来，劝卿速起，休把韶光误。及时料理，好迎中外游旅。</p><p>苍衬松柏远山，桃蹊近水，水上梅花坞。螺髻宜簪娥黛画，广辟群芳庭宇。小屿亭台，大洲阁榭，休沐欢歌舞。扁舟叶叶，烟波湖上竞渡。</p><p>四</p><p>卢村集镇，喜莺迁，崩口岭前乔木。旧址而今何所是，湮没水央深处。鸠鹊高飞，鱼龙跃进，莫感沧桑数。天工巧夺，旧图重绘新幅。</p><p>不是地陷天倾，鳌鱼眨眼，高岸为深谷。总为人民创世纪，山水听人吩咐。乐土思尧，耕田思舜，治水思量禹。乾坤改造，人人争做盘古。</p><p>注：杨默仁，名正宗，字默仁。早年参加国民革命，曾在国民革命军总政治部驻赣办事处任职。１９８０年后，任安徽省政协委员，省文史馆员。</p></div></div><div class="post-meta meta-tags"><ul class=clearfix><li><a>'广德','诗词','选辑'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>