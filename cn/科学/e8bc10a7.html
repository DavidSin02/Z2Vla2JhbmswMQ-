<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>阳脉浮阴脉弱者，则血虚，血虚则筋急也。其脉沉者，营气微也 | 极客快訊</title><meta property="og:title" content="阳脉浮阴脉弱者，则血虚，血虚则筋急也。其脉沉者，营气微也 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/e8bc10a7.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/e8bc10a7.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/e8bc10a7.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/e8bc10a7.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/e8bc10a7.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/e8bc10a7.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/e8bc10a7.html><link rel=canonical href=https://geekbank.cf/tw/%e7%a7%91%e5%ad%a6/e8bc10a7.html><meta property="article:published_time" content="2020-11-14T20:57:01+08:00"><meta property="article:modified_time" content="2020-11-14T20:57:01+08:00"><meta name=Keywords content><meta name=description content="阳脉浮阴脉弱者，则血虚，血虚则筋急也。其脉沉者，营气微也"><meta name=author content="极客快訊"><meta property="og:url" content="/cn/%E7%A7%91%E5%AD%A6/e8bc10a7.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>阳脉浮阴脉弱者，则血虚，血虚则筋急也。其脉沉者，营气微也</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>阳脉浮阴脉弱者，则血虚，血虚则筋急也。其脉沉者，营气微也。其脉浮而汗出如流珠者，卫气衰也。</strong></p><p style=text-align:start>按∶阳脉浮，其脉浮之二浮字，当是濡字。若是浮字，则与卫气衰汗出如流珠之义不属。其脉沉之沉字，当是弱字。若是沉字，则与血虚营气微之义不属。当改之。（《医宗金鉴》）</p><p style=text-align:start><strong>若脉和，其人大烦，目重脸内际黄者，此为欲解也。</strong></p><p style=text-align:start>重当作 ，脸当作睑。（程扶生）</p><p style=text-align:start><strong>师曰∶病家人来请云，病患发热烦极。明日师到，病患向壁卧，此热已去也。设令脉自不和，处言已愈。</strong></p><p style=text-align:start>按∶不和应是自和，若不和如何言愈？当改之。（《医宗金鉴》）</p><p style=text-align:start><strong>寸口卫气盛名曰高，营气盛名曰章；高章相搏，名曰纲。卫气弱名曰 ，营气弱名曰卑， 卑相搏，名曰损。卫气和名曰缓，营气和名曰迟，迟缓相搏，名曰沉。</strong></p><p style=text-align:start>按∶名曰沉之沉字，应是强字。玩下文可知，当改之。（《医宗金鉴》）</p><p style=text-align:start><strong>趺阳脉紧而浮，浮为气，紧为寒；浮为腹满，紧为绞痛。浮紧相搏，肠鸣而转，转即气动，膈气乃下，少阴脉不出，其阴肿大而虚也。</strong></p><p style=text-align:start>按∶阴肿大而虚之虚字，应改痛字。细玩自知。（《医宗金鉴》）</p><p style=text-align:start><strong>喘家作，桂枝汤加浓朴、杏子佳。</strong></p><p style=text-align:start>佳一作仁。（魏荔彤）</p><p style=text-align:start><strong>太阳病不解，脉阴阳俱停，必先振 ，汗出乃解。但阳脉微者，先汗出而解；阴脉微者，下之而解。若欲下之，宜调胃承气汤。</strong></p><p style=text-align:start>脉法无停字，疑是沉滞不起，即下微字之义。微字即上停字之意，与微弱不同，微弱则不当复汗下也。（《伤寒类方》）</p><p style=text-align:start><strong>太阳中风，下利呕逆，表解者，乃可攻之。其人 汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也，十枣汤主之。</strong></p><p style=text-align:start>按∶下利之下字，当是不字。若是下字，岂有上呕下利而用十枣汤峻剂攻之之理乎！惟其大便不利，痞硬满痛，始属里病。小便不利，呕逆短气，始属饮病，乃可峻攻。发作之作字，当是热字，始与太阳阳邪热饮之义相合。若无热汗出，乃少阴阴邪寒饮真武汤证也。且作字与上下句文义皆不相属，当改之。（《医宗金鉴》）</p><p style=text-align:start><strong>小青龙汤加减法内，若噎者，去麻黄加附子一枚。</strong></p><p style=text-align:start>噎古作KT ，按《内经》无噎字，疑即呃逆之轻者。（《伤寒类方》）</p><p style=text-align:start><strong>太阳病，二三日，不能卧，但欲起，心下必结，脉微弱者，此本有寒分也。反下之，若利止，必作结胸∶未止者，四日复下之，此作协热利也。</strong></p><p style=text-align:start>按∶四日复下之之字，当是利字。上文利未止，岂有复下之理乎？当改之。（《医宗金鉴》）</p><p style=text-align:start><strong>伤寒，不大便六七日，头痛有热者，与承气汤。其小便清者，知不在里，仍在表也，当须发汗。若头痛者必衄，宜桂枝汤。</strong></p><p style=text-align:start>按∶若头痛之若字，当是苦字。苦头痛方为必衄证。若是若字，则凡头痛皆能致衄矣，当改之。（《医宗金鉴》）</p><p style=text-align:start><strong>伤寒，发热，汗出不解，心下痞硬，呕吐而下利者，大柴胡汤主之。</strong></p><p style=text-align:start>按∶下利之下字，当是不字。若是下字，岂有上吐下利，而犹以大柴胡汤下之者乎？当改之。（《医宗金鉴》）</p><p style=text-align:start><strong>太阳病，发热，脉沉而细者，名曰痉。</strong></p><p style=text-align:start>痉，强也。有作 者，传写之误也。（《伤寒分经》）</p><p style=text-align:start><strong>阳明病，脉浮而紧者，必潮热，发作有时，但浮者，必盗汗出。</strong></p><p style=text-align:start>按∶自汗是阳明证，盗汗是少阳证，盗汗当是自汗，文义始属。（《医宗金鉴》）</p><p style=text-align:start>阳明中风，脉弦浮大，而短气，腹都满，胁下及心痛，久按之气不通，鼻干，不得汗，嗜卧，一身及面目悉黄，小便难，有潮热，时时哕，耳前后肿，<strong>刺之小</strong><strong>瘥</strong><strong>，外不解；病过十日，脉续浮者，与小柴胡汤。但浮无余证者，与麻黄汤。若不尿，腹满加哕者，不治。</strong></p><p style=text-align:start>按∶续浮之浮字，当是弦字，始与小柴胡汤法之脉相合。若是浮字，则上之浮既宜小柴胡汤，而下之浮又用麻黄汤，不自相矛盾耶？当改之。（《医宗金鉴》）</p><p style=text-align:start><strong>伤寒，若吐、若下后不解，不大便五六日，上至十余日，日</strong><strong>晡所</strong><strong>发潮热，不恶寒，独语如见鬼状；若剧者，发则不识人，循衣摸床，惕而不安，微喘直视，脉弦者生，涩者死。微者，但发热，谵语者，大承气汤主之。若一服利，止后服。</strong></p><p style=text-align:start>按∶脉弦者生之弦字，当是滑字。弦为阴负之脉，岂有必生之理？惟滑脉为阳，始有生理。况滑者通也，涩者塞也，凡物之理，未有不以通为生，而塞为死者。当改之。（《医宗金鉴》）</p><p style=text-align:start><strong>太阳病，过经十余日，心中温温欲吐而胸中痛，大便反溏，腹微满，郁郁微烦。先此时自极吐下者，与调胃承气汤。若不尔者，不可与；但欲呕，胸中痛，微溏者，此非柴胡证，以呕故知极吐下也。</strong></p><p style=text-align:start>温温当是 。以呕之下当有阙文。（王宇泰）</p><p style=text-align:start><strong>本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。若已吐、下、发汗、温针，谵语，柴胡证罢，此为坏病。知犯何逆，以法治之。</strong></p><p style=text-align:start>按∶脉沉紧，当是脉沉弦。若是沉紧，是寒实在胸当吐之证也。惟脉沉弦，方与上文之义相属，始可与小柴胡汤，当改之。（《医宗金鉴》）</p><p style=text-align:start><strong>伤寒五六日，头汗出，微恶寒，手足冷，心下满，口不欲食，大便硬，脉沉细者，此为阳微结，必有表，复有里也。脉沉，亦在里也。汗出，为阳微；假令纯阴结，不得复有外证，悉入在里，此为半在里半在外也。脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤；设不了了者，得屎而解。</strong></p><p style=text-align:start>按∶脉细当是脉沉细。观本条下文，脉沉亦在里也之亦字自知，当补之。脉虽沉紧之紧字，当是细字。</p><p style=text-align:start>观本条上文并无紧字，如何说脉虽沉紧，此虽字又何所谓耶？当改之。（《医宗金鉴》）</p><p style=text-align:start><strong>形作伤寒，其脉不弦紧而弱。弱者必渴，被火者必谵语，弱者发热，脉浮，解之当汗出愈。</strong></p><p style=text-align:start>按∶三弱字，当俱是数字。若是弱字，热从何有？不但文义不属，论中并无此说，当改之。（《医宗金鉴》）</p><p style=text-align:start><strong>二阳并病，太阳初得病时，发其汗，汗先出不彻，因转属阳明。</strong><strong>续</strong><strong>自微汗出，不恶寒。若太阳证不罢者，不可下，下之为逆；如此可小发汗。设面色缘缘正赤者，阳气怫郁在表，当解之、薰之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐，以汗出不彻故也，更发汗则愈。何以知汗出不彻？以脉涩故知也。</strong></p><p style=text-align:start>按∶薰之二字，当是以汗二字，始与上下文义相属。（《医宗金鉴》）</p><p style=text-align:start><strong>三阳合病，脉浮大上关上，但欲眠睡，目合则汗。</strong></p><p style=text-align:start>按∶浮大上之上字，当是弦字，始合论中三阳合病之脉。若是上字，则《经》论中从无两寸脉主三阳病之理。（《医宗金鉴》）</p><p style=text-align:start><strong>伤寒，始发热六日，厥反九日而利。凡厥利者，当不能食，今反能食者，恐为除中。食以索饼，不发热者，知胃气尚在，必愈。恐暴热来出而复去也。复三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。</strong></p><p style=text-align:start>按∶不发热者之不字，当是若字。若是不字，即是除中，何以下接恐暴热来出而复去之文耶？当改之。（《医宗金鉴》）</p><p style=text-align:start><strong>恶寒脉微而复利，利止，亡血也，四逆加人参汤主之。</strong></p><p style=text-align:start>按∶利止亡血如何用大热补药？利止应是利不止，亡血应是亡阳，当改之。（《医宗金鉴》）</p><p style=text-align:start><strong>伤寒，本自寒下，医复吐下之，寒格更逆吐下。若食入口即吐，干姜黄连黄芩人参汤主之。</strong></p><p style=text-align:start>按∶经论中并无寒下之病，亦无寒下之文，玩本条下文寒格更逆吐下，可知寒下之下字当是格字，文义始属。注家皆释胃寒下利，不但文义不属，且与芩、连之药不合，当改之。（《医宗金鉴》）</p><p style=text-align:start><strong>伤寒，脉微而厥，至七八日肤冷，其人躁无暂安时者，此为脏厥，非蛔厥也。蛔厥者，其人当吐蛔。今病者静而复时烦者，此为藏寒，蛔上入其膈，故烦，须臾复止。得食而呕又烦者，闻蛔食臭出，其人当自吐蛔。蛔厥者乌梅丸主之，又主久利。</strong></p><p style=text-align:start>按∶此为藏寒之此字，当是非字。若是此字，即是藏厥。与辨蛔厥之义不属，当改之。（《医宗金鉴》）</p><p style=text-align:start><strong>伤寒五六日，不结胸，腹濡，脉虚，复厥者，不可下。此为亡血，下之死。</strong></p><p style=text-align:start>按∶结胸二字，当是大便二字。不结胸，腹濡，脉虚，复厥，皆无可下之理。今曰不可下，何所谓也？当改之。（《医宗金鉴》）</p><p style=text-align:start><strong>问曰∶人病有宿食者，何以别之？师曰∶寸口脉浮而大，按之反涩，尺中亦微而涩，故知有宿食，当下之，宜大承气汤。</strong></p><p style=text-align:start>按∶尺中微字，当是大字。若是微字，断无当下之理。（《医宗金鉴》）</p></div><div class="post-meta meta-tags"><ul class=clearfix><li><a>'阳脉','浮阴脉','则血虚'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>