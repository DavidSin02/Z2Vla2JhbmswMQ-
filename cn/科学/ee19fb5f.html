<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：外感内伤总论 | 极客快訊</title><meta property="og:title" content="《灵素节注类编》：外感内伤总论 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/ee19fb5f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/ee19fb5f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/ee19fb5f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/ee19fb5f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/ee19fb5f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/ee19fb5f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/ee19fb5f.html><link rel=canonical href=https://geekbank.cf/tw/%e7%a7%91%e5%ad%a6/ee19fb5f.html><meta property="article:published_time" content="2020-11-14T20:53:26+08:00"><meta property="article:modified_time" content="2020-11-14T20:53:26+08:00"><meta name=Keywords content><meta name=description content="《灵素节注类编》：外感内伤总论"><meta name=author content="极客快訊"><meta property="og:url" content="/cn/%E7%A7%91%E5%AD%A6/ee19fb5f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：外感内伤总论</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>外感内伤总论</h1><p>方脉所主，病证多端，总其纲要，不出外感、内伤两门。然外感则有风、寒、暑、湿、燥、火之异，其为病不同，而治法迥别，故仲景分六经证治，以辨阴阳、表里、虚实、寒热，此《伤寒论》一书，首当体究者也。夫伤寒传里，则变为热，要在辨邪之浅深。若表邪未解，必先解表，方可治里，此而错误，反使外邪内陷而成危证。其有初感风寒，直入于阴者，因其本元不足，则当温中助阳，不可误发其表，仲景皆已详辨者也。</p><p>惟大江以南，风寒无北方之厉，略用辛温表散即解，其内传者，多由初治失当，致表气反闭而变重病，此辨证不明之故也。盖风由阳气所化，经言风为百病之长，善行而数变，故随寒、热、温、凉之气而变，时令寒则为风寒，时令温则为风温。自霜降后，寒气日甚，及冬至一阳下升，至立春阳气始出于地，阴气自上而降者尚盛，故寒邪多也；春分以后，阳渐上升，阴渐入地，其气方温，至巳月而阳尽升地上，则寒少矣。故经言夏至前病名温，夏至后病名暑。温者，纯阳之气，温甚，则为火邪矣。其名暑者，夏至一阴下升，阳气上降，阴阳变迁，火湿合化之气也。故人身之气，亦随之而变。夏至前人身内阳外阴，或有寒邪，易于化热；夏至后外阳内阴，而暑由火湿合化，湿为阴邪，故不可轻投寒剂，而暑病古方，有用姜、附、玉桂者，皆本阴阳至理，而与温热之邪治法不同，学人不可不知也。若秋燥之气，亦有阴、阳、寒、热之异，余前集《六气论》中，俱已辨晰。此为外感之大略也。若夫内伤杂证，仲景《金匮要略》已明大纲，要在分别虚实两端。凡七情妄动而伤本元者，为虚；饮食不调而有积滞者，为实。其虚者，须辨阴阳、气血。阴阳根于肾元，气血生自脾胃。故伤气血者，调补脾胃尚易；伤阴阳者，培其肾元为难。如其阴损，而脾胃强、大便固者，可用滋润养阴之法；倘脾胃弱，而兼大便滑者，阳亦伤矣，不可治也。其阳损者，脾胃弱而便不固，必能受助阳之药为吉；如不能受，阴亦枯矣，不可治也。其有阴阳虽伤，而脾胃尚强者，调理得宜，犹可带病延年；如阴阳虽非无根，而脾胃先败者，终归不起。故经曰∶有胃气则生，无胃气则死也。若由饮食、劳倦而伤脾胃，轻者可以调治，久伤不复，必至阴阳俱败，以无生化之源也。此皆内伤之大略也。且如纯虚纯实，而可用补用泻之病少；内伤外感，虚实夹杂之病多。变幻多端，莫可测识。苟非洞明阴阳、气血生化之理，脏腑、经络浅深之殊，则不能辨本元之虚实，病邪之所由，难免误治之失矣。此《内经》之不可不研究以明之也。本门所集病证，有未尽者，当于四诊、脏腑、经络诸门，参合观之。至于六气流行，主客变化，每有酿成疫疠者，经分金、木、水、火、土五疫，详运气门中。如能悟其至理，病变虽多，皆可一以贯之。故方脉为诸科领袖，则神而明之，存乎其人也。</p><p>□</p><p><strong>《素问·至真要大论》帝曰∶愿闻病机。岐伯曰∶诸风掉眩，皆属于肝；诸寒收引，皆属于肾；诸气 郁，皆属于肺；诸湿肿满，皆属于脾；诸热瞀螈，皆属于火；诸痛痒疮，皆属于心；诸厥固泄，皆属于下；诸痿喘呕，皆属于上；诸禁鼓 ，如丧神守，皆属于火；诸痉项强，皆属于湿；诸逆冲上，皆属于火；诸胀腹大，皆属于热；诸躁狂越，皆属于火；诸暴强直，皆属于风；诸病有声，鼓之如鼓，皆属于热；诸病 肿，疼酸惊骇，皆属于火；诸转反戾，水液混浊，皆属于热；诸病水液，澄澈清冷，皆属于寒；诸呕吐酸，暴注下迫，皆属于热。故大要曰∶谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平。此之谓也。</strong></p><p>此总标百病各有所属，名为病机。机者，发动所由，为病之因也。其机皆同，谓之皆属。然有阴阳、虚实、外感、内伤之异，必当细辨。即如肝为风木之脏，风为阳邪而动泄，故诸风病之动掉眩冒者，皆属于肝，然有外感之风，则为实邪，血少内生之风，则为虚邪也；肾为寒水之脏，寒为阴邪而凝敛，故诸寒病之收引气血者，皆属于肾，然有外感之寒为实邪，而可发散，有阳虚内生之寒，必当温补也，其余诸证，莫不皆然矣；诸气 郁，皆属于肺者，以肺主一身之气也， 同贲，冲突之义；脾为湿土之脏，故诸湿肿满，皆属于脾也；瞀音茂，昏 也，螈者，抽搐，由火甚生风，故皆属于火也；心主血脉，血中热郁，或因邪闭，而成痛痒疮疡，故皆属于心也；肢冷为厥，起于足经郁闭，气不周行，固者二便不利，泄者二便滑泄，故皆属于下也；肺热叶焦，发为痿 ，肺病则喘，胃气上逆则呕，故皆属于上也；禁同噤，诸禁鼓 者，切牙发战，或因外邪，或因气闭，抑遏心火不伸，故如丧神守，皆属于火也；痉者，经脉强急，不得屈伸，湿闭气血，不得流通，故皆属于湿也；火性上炎，故诸逆冲上，皆属于火，而有虚实之大异也；诸腹胀大，由脾气壅滞，湿热不行，故皆属于热，然有阳虚不运，或食积不消，多端不同也。狂躁是阳动，故皆属火，然更有虚实之殊也；诸暴强直，与痉相类，此言属风者，大抵动掣者为风，不动者湿闭，如风，则有血虚而生者，与外感治法迥别也，诸病有声，鼓之如鼓者，如胸腹鸣响，按之有声之类，病因多端，总由气火不得流通，故皆属于热也； 肿湿火，疼酸惊骇肝火，故皆属于火也；诸转反戾，水液混浊者，湿火内闭，反侧不安，故皆属于热也；水液澄澈清冷，则为寒矣；诸呕吐酸，肝胆火逆也，暴注下迫者，火性急速下迫，大便暴泻也。以上一十九条，止有水液澄澈清冷属寒，余皆属火、属热者，盖外邪虽寒，传里则多随阳气化热，故刘河间言六气皆从火化，是阴阳变化自然之理也。但皆有虚实之分，虚实不辨，杀人于反掌间矣。故当详审病机，而谨守理法，又必反复推求其有邪无邪，为虚为实，先察其五行生克、六气胜复之道，疏通其气血，使周流于脏腑、经络，而致调达和平，方能愈病而保生也。若河间止论其实，未详其虚，粗疏不可为法。其发明《内经》至理，辨别阴阳、虚实、表里、寒热精细周至者，惟仲景一人而已。学人可不悉心体究其书哉！</p><p>人生本于天地气化</p><p><strong>《素问·生气通天论》帝曰∶自古通天者，生之本，本于阴阳。天地之间，六合之内，其气九州、九窍、五脏、十二节，皆通乎天气。其生五，其气三，数犯此者，则邪气伤人，此寿命之本也。苍天之气清净，则志意治，顺之则阳气固，虽有贼邪，勿能害也，此因时之序。故圣人传精神、服天气，而通神明。失之则内闭九窍，外壅肌肉，卫气散解，此谓自伤，气之削也。</strong></p><p>此总标外感、内伤所由起也。人与天地同根，故形气之在天地间、六合内者，有九州；在人身者，有九窍，有五脏、十二节，皆通乎天气者也。所禀以生者，有金木水火土五行之气；所赖以养者，有三阴三阳之生化万物也。其阴阳五行，气化流行，必有衰旺偏驳，偏驳者为邪气。若不善调理，数犯其邪气，则伤人。故天地之气化，为人生寿命之本也。若人身之气，能如苍天之气之清净，则心神和而志意治，其身中阳气固密，虽有贼邪，勿能为害，此为顺天时气化之序。故圣人传教，以养精神、服天气，而通神明也。如失之而受邪，则内闭九窍，外壅肌肉，卫气散解，此谓自伤，而元气削也。推原其要，在清净而治意志，为却病养生之道也。</p><p><strong>阳气者，若天与日，失其所，则折寿而不彰，故天运当以日光明。是故阳，因而上，卫外者也。欲如运枢，起居如惊，神气乃浮。因于暑，汗，烦则喘喝，静则多言；因于寒，体若燔炭，汗出而散；因于湿，首如裹，湿热不攘，大筋软短，小筋弛长，软短为拘，弛长为痿；因于气，为肿，四维相代，阳气乃竭。</strong></p><p>此承上文，言人身阳气当如苍天之清净，与日之光明，则心神和而志意治，如失其所，则折寿，而神明不彰矣。故天之健运而不息者，以天体清净，而日光明照也，人能心净气清，则神光自然彰明矣。良以人身阳气根于阴，自下而上升，外行以为卫也。升必有降，内外周流，欲如机枢之运转，而循环不息者，起居如有惊扰，则神劳气动，而阳不固密，外邪因而伤之。若因伤于暑者，暑当与汗俱出勿止，盖暑由火湿合化，汗出而湿去，火亦得泄也，若火盛上炎，则心烦而肺气喘喝，或气平静而心火不宁，则必多言；若因伤于寒邪，表阳被遏、则身热如燔炭，仲景所云脉紧身热无汗为伤寒，用麻黄汤发汗，汗出则解散矣，此言阳经伤寒者，若寒伤阴经，则无身热头痛，非可发汗也；若因伤于湿者，地之湿气，下先受之，雾露湿邪，上先受之，湿邪蒙蔽清阳，则头目昏重，如被包裹之状，湿侵筋脉，阳郁化热，而不急为攘除，则筋伤而大筋软短，小筋弛长，乃成拘挛痿之病矣；因于气为肿者，其湿不伤筋而伤阳气也，盖脾为太阴湿土，而主肌肉，湿邪伤阳而脾困，则肌肉肿矣，脾土旺于辰戌丑未四季，为一岁之纲维者，脾伤身肿，而遇四维土旺之时不愈，至旺气过而时令相代，则阳气竭而死，故曰∶四维相代，阳气乃竭也。旧注四维解作筋骨血肉，或解作四肢，而筋骨血肉与四肢，又如何相代？则全无义理可通矣。况《至真要大论》岐伯曰∶夫气之生，与其化，衰盛异也。寒暑温凉，盛衰之用，其在四维。盖言寒暑温凉之气流行，有盛衰而后有变化，当变化之际，在辰戌丑未之四季，而立春夏秋冬之四时，故土旺四季，而为一岁之纲维也。所以然者，春夏秋冬是木火金水四气，金木水火互相克贼，必赖四季之土于中调理维持，方成造化之功，故曰∶盛衰之用，其在四维。观此，其义理岂不确然可证乎！</p><p><strong>阳气者，烦劳则张，精绝，辟积于夏，使人煎厥，目盲不可以视，耳闭不可以听，溃溃乎若坏都，汨汨乎不可止。阳气者，大怒则形气绝，而血菀于上，使人薄厥。有伤于筋，纵，其若不容，汗出偏沮，使人偏枯。汗出见湿，乃生痤 。高粱之变，足生大疔，受如持虚。劳汗当风，寒薄为 ，郁乃痤。</strong></p><p>上节言外邪所伤，此明劳欲所伤也。篇首云清净则志意治而阳气固，若烦劳不息，则阳气鸱张，化为邪火，火炽则水耗，水者，精血所由生也，其水渐耗，而至精绝不生，其邪僻之气蓄积，而至夏令火旺之时，身中灼热如煎，而经脉郁闭，阳气不得周行四肢，故反厥冷，名曰煎厥，俗称骨蒸干血劳者也。目得血而能视，精血枯，故目盲，精脱者耳聋，故气闭不通，而耳不能听，伤损至此，身如溃败之坏都，而气血流散，如无防之水，汨汨乎不可止遏而收摄，虽有药石，莫能治矣。若肝为刚脏，藏血而属木，主春升之气，大怒则肝气逆，而其充形之气机遏绝，血随气郁，而菀结于上焦，因而营卫闭塞，经脉不通，使人薄厥者，怒气急迫暴厥也。肝主筋，故致有伤于筋，而弛纵不能束骨，则行立战掉，其若不能整容也。夫气主煦之，血主濡之，阳气乖逆，则营卫不和，而汗出偏沮，沮者，漏泄也，《月令》所云∶地气沮泄，是津液不能周流，乃从或左或右而漏泄，以成偏枯之证也。以上皆言情欲所伤者也。如或汗出腠开之时，而受湿邪，逆闭营气，乃生痤 、疮疖之类也。其有素贪高粱浓味而致伤者，足以生大疔毒，不止痤 而已，良以日逐所蕴邪热，如持虚空之器而受物，其积蓄深也。若因劳汗出，而当风寒迫郁表阳，或为为痤，俗称粉痣之类，皆浅在皮腠，尚无大害也。</p><p><strong>阳气者，精则养神，柔则养筋，开阖不得，寒气从之，乃生大偻。陷脉为 ，留连肉腠。俞气化薄，传为善畏，及为惊骇。营气不从，逆于肉里，乃生痈肿。魄汗未尽，形弱而气烁，穴俞以闭，发为风疟。故风者，百病之始也，清净则肉腠闭拒，虽有大风苛毒，弗之能害，此因时之序也。故病久则传化，上下不并，良医弗为。故阳蓄积病死，而阳气当膈，膈者当泻，不亟正治，粗乃败。</strong></p><p>以上皆题阳气，谓阴阳两平，中和之气也。其中和而精粹者，以养心神，中和而柔润者，以养筋骨，敷布周流，内自脏腑，外达经络，表里阴阳，循环无间者也，太阳为开，阳明为阖，少阳为枢，太阴为开，厥阴为阖，少阴为枢，如气有乖逆，而升降开阖，不循轨则，外寒因而从之，使筋脉拘急，乃生大偻者，大体伛偻不伸也。如或邪陷血脉，营气郁结，则成瘰 、鼠 等疮。如邪留连肉腠，与穴俞之气逼迫，久而侵入五内，传为善畏惊骇之病，乃肝胆伤也。若营气不从轨则，逆于肉里，乃生痈肿也。肺藏魄，皮毛为肺之合，汗出毛窍，乃名魄汗，汗出未尽者，由形气内弱，而邪风外加，穴俞以闭，乃发为风疟也。凡六气之邪伤人必兼风，以风性尖利而易入，故风为百病之始也。若身中阳气清净而固密，则肉腠闭拒，虽有大风苛毒，弗能为害，此因顺时序之气化也。大风苛毒，即《灵枢·九宫八风篇》所云之虚风贼邪，故曰邪之所凑，其气必虚。至病久而邪传化，则上升下降，阴阳相格，而不相并，谓阴阳不相交通，病至如此，虽有良医，弗能为矣。故其阳气化为邪气，蓄积至于病死，而邪阳之气郁结当膈，是当及早泻之，乃不急急正治，而为粗工所败者也。</p><p><strong>故阳气者，一日而主外∶平旦人气生，日中而阳气隆，日西而阳气虚，气门乃闭。是故暮而收拒，无扰筋骨，无见雾露。反此三时，形乃困薄。</strong></p><p>此总结上文之义也。上言阳因而上，卫外者也，故此专言卫阳之气，昼行于身之阳分，故一日而主外。平旦自阴而出于阳，其气始生，日中而阳气隆盛，日西则又入于阴，故外卫之阳气虚，气门乃闭。是故暮而阳气内收以拒外，无扰动筋骨，以伤内气也。表阳既虚，无见雾露阴湿之气，以伤外体也。如不知早、午、暮三时阳气出入之序，而反逆之，则形气乃困迫而致委顿矣。此申明外邪所伤，必由阳气内乏之故，以应上文阳气固密，外邪弗能为害之义也。</p><p><strong>岐伯曰∶阴者，藏精而起亟也；阳者，卫外而为固也。阴不胜其阳，则脉流薄疾，并乃狂；阳不胜其阴，则五脏气争，九窍不通。是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。</strong></p><p>此又申明阴阳互根之理，以表必使和平，不可偏胜也，经中反复详明，无非斯旨。自朱丹溪造阳常有余阴常不足之论，至张景岳又反其说，云阳常不足阴常有余，两家虽各有见解，不免晦经旨而迷后学也。此节专标阴阳偏胜之病，尤为明着。盖阴阳之气，出于命蒂，流为营卫。命蒂，象太极也。阴阳互根于太极，故偏亢则偏绝矣。精者，阴中之阳也，阳根于阴，故阴藏精也；起者，坤下起复也，而阴根于阳，故干下变垢也，亟者，谓起而又起，无间断，无穷已，乃阴阳相生而不息者。其流为营卫，则营行脉中为阴，卫行脉外为阳，故阳者，卫外而为身之固也。若有偏胜，而阴不胜其阳，则营行脉中者不足，故脉流薄弱而速疾，以阳胜而行速也；及其甚也，气尽归并于阳，乃发狂病矣。如阳不胜其阴，而阴属脏，其气凝滞，故不得调畅而相争，清阳不能转旋于表里，以致九窍窒塞而不通也。是故圣人备陈阴阳生化之道，必使气血流通煦润，而筋脉和同，骨髓坚固，则内外调和，邪不能害，自然耳目聪明，元气创建如故矣。</p><p><strong>风客淫气，精乃亡，邪伤肝也。因而饱食，筋脉横解，肠 为痔；因而大饮，则气逆；因而强力，肾气乃伤，高骨乃坏。凡阴阳之要，阳密乃固，两者不和，若春无秋，若冬无夏，因而和之，是谓圣度。故阳强不能密，阴气乃绝；阴平阳秘，精神乃治；阴阳离决，精气乃绝。</strong></p><p>此明阴阳不调而致病者也。风气通于肝，风邪客之，侵淫日久，则化热而伤阴精，精乃亡，由邪伤肝也。</p><p>肝主筋，既经邪伤，而又饱食，使脾气困乏，则筋脉横解，横解者，弛懈也，脾困则生湿，湿邪下注而为肠 、痔漏也；因而又大饮其酒，则气逆；更强用力，肾气乃伤，而督脉损，高骨乃坏，高骨，背上天柱骨也。故凡阴阳之要，阳密乃固，若两者不和，如四时之失序，而生化之道绝矣，因而和之，是谓圣人之法度，不循圣度，不能和也。故阳强而不静密，则偏亢而阴气偏绝；若阴气和平，阳气秘密，自然互相生化，而精神乃治也；若阴阳析离而决裂，精气乃绝而死矣。</p><p><strong>因于露风，乃生寒热。是以春伤于风，邪气留连，乃为洞泄；夏伤于暑，秋为 疟；秋伤于湿，上逆而咳，发为痿厥；冬伤于寒，春必温病。四时之气，更伤五脏。</strong></p><p>风露之邪，必伤营卫，乃生寒热之病。凡邪之浅深传化，病变多端。是以春为风木司令，而伤于风者，邪气留连不解，传入肠胃而成洞泄之病，以风性疏泄也；夏伤于暑者，邪客膜原，夏气外浮而不即病，至秋凉风外束，邪不能容，乃发为 疟， 音皆， 疟者，以邪内结外闭而难出，日久不愈也；秋伤于湿之湿，是燥字之讹，余前集《素问辨疑》已申明矣，盖肺为燥金，秋为燥令，燥伤肺液，故上逆而咳，《痿论》曰∶肺热叶焦，发为痿 ，经气因之不周，则厥矣，若湿邪属脾，多为肿病，而无咳逆，其讹可见也；冬伤于寒者，肾为寒水之脏，而主冬令，同气感召，邪伏于经而不即发，至春阳气上升，邪化为热，乃发为温病。此四时之气更迭而伤五脏者，正为人身之气通乎天气，故气有驳杂，即为所伤，又有偏亢、倚伏、传变多端之病，统会上文义理，诚详悉也。</p><p><strong>《素问·阴阳应象大论》曰∶天有四时五行，以生长收藏，而生寒暑燥湿风。人有五脏，化五气，以生喜怒悲忧恐。故喜怒伤气，寒暑伤形。暴怒伤阴，暴喜伤阳。厥逆上行，满脉去形。喜怒不节，寒暑过度，生乃不固。故重阴必阳，重阳必阴。故曰∶冬伤于寒，春必温病；春伤于风，夏生飧泄；夏伤于暑，秋必 疟；秋伤于湿，冬生咳嗽。</strong></p><p>此明天人协议气化，以表外感内伤之由也。盖在天为气，在地成形，皆四时五行之所生长收藏者也。寒暑燥湿风，即水火金土木之气以生者，人禀其气而生，故有五脏化五行之气，以生喜怒悲忧恐之五情。是故纵情喜怒则伤气，外感寒暑则伤形。暴怒则气逆化火而伤阴，暴喜则神荡气弛而伤阳。阴阳偏伤，其气厥逆而上行，则脏虚脉满，气血奔腾，势将离形而去，盖志者气之帅也，气者体之充也，喜怒动志而暴其气，气离形体而去也。先伤气者，后必至于伤形；先伤形者，后必至于伤气。是故喜怒不节，寒暑过度，生命乃不固也。举喜怒，则悲忧恐亦然矣；举寒暑，则燥湿风亦然矣。此内伤、外感之病因也。重阴必阳，重阳必阴，由太极动极而静，静极而动，乃变化生成自然之道也。故曰冬伤于寒云云者，证明前文四时之气更伤五脏之义也。如冬之阴令，而伤寒之阴邪，是为重阴，至春变为温病，即重阴必阳之理也；春之阳令，而伤风之阳邪，是为重阳，至夏而成飧泄，是阳邪传阴，亦即重阳必阴之理也。变化之道，皆可类推矣。</p><p><strong>帝曰∶法阴阳奈何？岐伯曰∶阳胜则身热，腠理闭，喘粗为之俯仰，汗不出而热，齿干，以烦冤腹满死，能冬不能夏；阴胜则身寒，汗出，身常清，数 而寒，寒则厥，厥则腹满死，能夏不能冬。此阴阳更胜之变，病之形能也。</strong></p><p>此明阴阳偏胜之病状也。其阳邪胜而身热，腠理闭，喘粗为之俯仰，汗不出者，营卫不通而气上逆也。齿干、烦冤、腹满者，邪入脏腑，内外皆闭，不得发泄，故死。能冬不能夏者，冬令阴旺，而阳邪胜者，或可耐时以调治，若夏令阳旺以助邪，则不能治矣。其阴邪胜而阳虚，则身寒，汗出，身常清冷，数 而寒者，表阳已虚，寒甚则厥，厥则腹满者，内阳又败，故死。能夏不能冬者，义与阳胜者同。此阴阳更相胜负之变，而病形之能愈不能愈可验也。</p><p>清浊气乱</p><p><strong>《灵枢·五乱篇》帝曰∶经脉十二者，别为五行，分为四时，何失而乱？何得而治？岐伯曰∶五行有序，四时有分，相顺则治，相逆则乱。经脉十二者，以应十二月。十二月分为四时，四时者，春夏秋冬，其气各异，营卫相随，阴阳已和，清浊不相干，如是则顺之而治。清气在阴，浊气在阳，营气顺脉，卫气逆行，清浊相干，乱于胸中，是谓大闷。故气乱于心，则烦心密嘿，俯首静伏，乱于肺，则俯仰喘喝，接手以呼；乱于肠胃，则为霍乱；乱于臂胫，则为四厥；乱于头，则为厥逆，头重眩仆。</strong></p><p>经脉为枝叶，五脏为根本。五脏具五行之性，故经脉亦有五行之别，而五行之生化有序也。手足三阴三阳十二经，以应十二月，乃分春夏秋冬四时之气候。是故营卫经络，阴阳气血，生化流行，皆合乎四时升降之气，五行相生之序，则阴阳和平，清浊不相干，而各循其道，如是则为顺而治也。夫身半以上为阳，身半以下为阴。清气为阳而上升，浊气为阴而下降。如清气在阴而不升，浊气在阳而不降，则使营气顺脉而行，不与卫和，卫气逆行，则升降失序，而清浊相干，故曰∶清气在下，则为飧泄；浊气在上，则为 胀，随其逆乱之处而现病也。如乱于胸中，是谓大 ，者，郁闷也；乱于心，则烦心密嘿，俯首静伏者，以心烦不欲言动也；乱于肺，则气壅塞，故俯仰喘喝，接手以呼者，两手交接抵胸，始能呼气以出也；乱于肠胃，则为霍乱，吐泻交作矣；乱于臂胫，则阴阳经脉，交接之气不通，故四肢厥冷也；乱于头，则气厥上逆，头重下轻，故目眩而跌仆也。此虽止举数端，而余处皆可概见矣。然其所以致之者，必有外感内伤之因，要必求其所因而调之也。</p><p>邪流八虚</p><p><strong>《灵枢·邪客篇》帝曰∶人有八虚，各何以候？岐伯曰∶以候五脏。肺心有邪，其气流于两肘；肝有邪，其气流于两腋；脾有邪，其气流于两髀；肾有邪，其气流于两 。凡此八虚者，皆机关之室，真气之所过，血络之所游，邪气恶血，固不得住留，住留则伤经络骨节，机关不得屈伸，故病挛也。</strong></p><p>两肘、两腋、两髀、两 者，五脏真气之所过，经络血脉之所游，为一身之机枢关要也。故邪气恶血，不得留住于此。若五脏有邪，其气外走，必由八处流行，而与恶血住留于此者，则伤经络筋骨，机关窒塞，不得屈伸，而成拘挛之病。故其称八虚者，此八节机关，必要虚通，而气血流行调畅，则无诸病也。</p><p>营卫肠胃邪痹</p><p><strong>《灵枢·寿夭刚柔篇》帝问营卫寒痹之为病。伯高曰∶营之生病也，寒热少气，血上下行；卫之生病也，气痛时来时去，怫忾贲响，风寒客于肠胃之中。寒痹之为病也，留而不去，时痛而皮不仁。</strong></p><p>营为阴而行脉中，主血；卫为阳而行脉外，主气。经在营分，络在卫分。营卫气血，由经络而周流表里者也。病在营，则经络不得通和，故发寒热而少气，气郁则血不能四布，而但上下行走，故有因外邪而动血吐衄者，即营病之征也。盖血得寒则凝涩，得热则妄溢也；卫行脉外，其气 悍而浮漫，其为病也，逆其气势，则郁结而痛，时来时去者，流走不定也，怫忾音费欷，郁闷而太息也，以其风寒客于肠胃，清浊相混，故又贲响也，贲同奔。如寒邪痹而不去，则内时痛而皮不仁，不仁者，顽木不知痛痒，以大肠之气外应于皮，而邪本由皮毛而入也。</p><p>风寒伤形 情欲伤气</p><p><strong>帝曰∶形气病之先后，外内之应奈何？伯高曰∶风寒伤形，忧恐忿怒伤气。气伤脏，乃病脏；寒伤形，乃应形；风伤筋脉，筋脉乃应。此形气内外之相应也。</strong></p><p>风寒由皮毛而入，故伤形，忧恐忿怒以动神志，故伤元气，元气根于脏，乃致脏病也。若以风寒分之，寒为阴邪伤形，形者，统营卫、经络、肌肉、筋骨而言也；若风为阳邪，独言伤筋脉者，兼内风而言也。盖筋脉肝心所主，肝血少，则生风，心劳动，则生火，故有外邪内邪之分，若外邪，则风伤卫，脉缓而有汗，寒伤营，脉紧而无汗，如仲景所论者，故先统言风寒伤形也。又如《素问·调经论》所云阴盛生内寒者，由内伤阳气也。如其伤阴血，则生肝风，而心火亦炽，风火交烁，必伤筋脉。此形气与内邪外邪之必相应，而有证状可验也。</p><p>外邪自浅入深</p><p><strong>《素问·缪刺论》岐伯曰∶夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳俱感，五脏乃伤。此邪之从皮毛而入，极于五脏之次也。如此，则治其经焉。今邪客于皮毛，入舍于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右，与经相干，而布于四末，其气无常处，不入于经俞，命曰缪刺。帝曰∶愿闻缪刺，以左取右，以右取左奈何？其与巨刺，何以别之？岐伯曰∶邪客于经，左盛则右病，右盛则左病，亦有移易者，左痛未已，而右脉先病，如此者，必巨刺之，必中其经，非络脉也。故络病者，其痛与经脉缪处，故命曰缪刺。</strong></p><p>此节当与痹病篇众痹、周痹各条合观。盖凡外邪之由皮毛入者，必自浅而深，从络入经，则内连五脏，散于肠胃，以阴阳十二经内通脏腑者也。故阴阳俱感，五脏乃伤，然邪虽深入，其未离于经者，必当从经而治，以其由表而入，必使仍从表出，不可轻攻其里，反使外邪内陷，则危矣。故如仲景之治少阴病发热者，邪不离经，乃用麻黄、细辛通经，以附子助里达表，此邪之浅深，治法先后，不可不知也。如邪先舍孙络，留而不去，络脉闭塞，不与经通，则邪流溢于大络，而生奇病，谓其病状奇异也。因大络散布周身内外，交互错综，与经脉之径直而有隧道者不同，故邪客大络，则随络气散漫游走，左注右，右注左，上下左右，皆与十二经相干涉，而分布于四肢之末，其邪游走，不入经俞，故为奇病，如俗名流火游风之类也。治之当用缪刺，以左取右，以右取左，不同治经之法也。若邪客于经，亦有偏左偏右，互相移易者，必用巨刺以治经，非同刺络之法。缪刺浅，巨刺深，以络浅经深也。邪在大络，其痛游走无常，与经病之痛有定处者不同。络病之痛，言与经脉缪处者，与经环回而不在经中。盖十二经交接之处，皆由络脉通贯，而络与经之首尾缪处，故命曰缪刺也。此下皆言络病，方脉家必须明之。刺法另有专科，而药治亦同一理也。</p><p>邪客手足三阴三阳之络</p><p><strong>邪客于足少阴之络，令人卒心痛，暴胀，胸胁支满。</strong></p><p><strong>邪客于手少阳之络，令人喉痹舌卷，口干心烦，臂外廉痛，手不及头。</strong></p><p><strong>邪客于足厥阴之络，令人卒疝暴病。</strong></p><p><strong>邪客于足太阳之络，令人头项肩痛。</strong></p><p><strong>邪客于手阳明之络，令人气满胸中，喘息支 ，胸中热。</strong></p><p><strong>邪客于臂掌之间，不可得屈。</strong></p><p><strong>邪客于阳跷之脉，令人目痛，从内 始。</strong></p><p><strong>人有所坠堕，恶血留内，腹中满胀，不得前后，先饮利药，此上伤厥阴之脉，下伤少阴之络。</strong></p><p><strong>邪客于手阳明之络，令人耳聋，时不闻音。</strong></p><p><strong>凡痹往来行无常处者，在分肉间痛而刺之。</strong></p><p><strong>邪客于足阳明之络，令人鼽衄，上齿寒。</strong></p><p><strong>邪客于足少阳之络，令人胁痛不得息，咳而汗出。咳者，温衣暖食。</strong></p><p><strong>邪客于足少阴之络，令人嗌痛，不可内食。无故善怒，气上走贲上，嗌中肿，不能内唾，时不能出唾者。</strong></p><p><strong>邪客于足太阴之络，令人腰痛，引少腹控 ，不可以仰息。</strong></p><p><strong>邪客于足太阳之络，令人拘挛背急，引胁而痛。</strong></p><p><strong>邪客于足少阳之络，令人留于枢中痛，髀不可举。</strong></p><p><strong>邪客于五脏之间，其病也，脉引而痛，时来时止。</strong></p><p><strong>邪客于手足少阴、太阴、足阳明之络，此五络皆会于耳中，上络左角，五络俱竭，令人身脉皆动，而形无知也，其状若尸，或曰尸厥。以竹管吹其两耳，剃其左角之发方一寸，燔治，饮以美酒数杯，不能饮者灌之，立已。</strong></p><p>手足阴阳十二经交接之处，皆由络脉通贯。经如粗枝而直，络如细枝而横，由络分枝而更细者名孙络，故经有阴阳浅深，而络亦如之，其部位皆随经而缪处者也。以上所列病证，皆络气行到之处邪客之，其气或闭或逆，故现诸病。其同一经而有重迭病证不同者，因经之首尾皆有络，而部位又有浅深高下，故其现病各异也。若其流行次序，及十二经所现病证，已详经络门中经脉篇，当合观之，义理更明也。惟络脉既通经之首尾，而又散布周身，其孙络浅在皮腠之间而脉愈细，故受邪则气闭不通，凡麻木、痹痛及游走不定者，皆为络病。而阳络在表，故伤则血外溢而为吐为衄；阴络在里，故伤则血内溢而为便血溺血也。外邪从络入经，气血自经注络，而血随气行，自内出外，邪则由表入里，故逆之而成病。若气血旺，邪不能入，故曰∶邪之所凑，其气必虚。但六气之邪，有阴阳清浊之异，故亦随类相感，或由皮毛而入于经者，或由口鼻而入从中道，而分走表里者，其现证皆各不同，则必辨明而治之，故当洞明经络部位之浅深也。</p><p>邪随时令气候入客</p><p><strong>《素问·四时刺逆从论》岐伯曰∶春气在经脉，夏气在孙络，长夏气在肌肉，秋气在皮肤，冬气在骨髓中。帝曰∶愿闻其故。岐伯曰∶春者，天气始开，地气始泄，冻解冰释，水行经通，故人气在脉；夏者，经满气溢，入孙络受血，皮肤充实；长夏者，经络皆盛，内溢肌中；秋者，天气始收，腠理闭塞，皮肤引急；冬者盖，藏血气在中，内着骨髓，通于五脏。是故邪气者，常随四时之气血而入客也。至其变化，不可为度，然必从其经气，辟除其邪，除其邪，则乱气不生。</strong></p><p>此言天地阴阳五行之气，升降流行，以春、夏、季夏、秋、冬五时，应木、火、土、金、水之五气，而主生、长、化、收、藏，以滋养万物。人生气交之中，故身中元气，应天地之气而浮沉。浮则旺于表而衰于里，沉则旺于里而衰于表。邪必乘衰而袭之，故亦随时令气候而入客于身，则有浅深部位不同也，每见秋冬风寒之邪，多从皮毛而入经络，夏令暑湿之邪，多由口鼻而入脾胃。其表里元气之衰旺，亦可征矣。然此言其常理耳，至其变化为病，不可为一定之度。良以人禀有强弱，感邪有重轻，要必审其受邪之处，从其经气辟除其邪。</p><p>盖经者，通表里之道路，表里之邪，皆可由之而辟除，除其邪，则乱气不生而病自愈。故仲景分六经以辨脉证而立治法，为传轩岐之道脉也。其不究心于仲景而流于浅陋邪僻者，岂不为轩岐之罪人哉。</p><p>又按《素问·金匮真言论》曰∶春气者，病在头；夏气者，病在脏；秋气者，病在肩背；冬气者，病在四肢。</p><p>与此篇相类，而各有义理不同，录后虚风贼邪篇内，宜合观之。</p><p>筋骨不得屈伸</p><p><strong>《灵枢·终始篇》曰∶手屈而不伸者，其病在筋；伸而不屈者，其病在骨。在骨守骨，在筋守筋。</strong></p><p>筋挛，故屈而不能伸；骨强，故伸而不能屈。肝主筋，肾主骨，各守其主病者而治之也。</p><p><strong>《素问·平人气象论》曰∶膝者，筋之府，屈伸不能，行则偻俯，筋将惫矣；骨者，髓之府，不能久立，行则振掉，骨将惫矣。</strong></p><p>此观其行立之状，知其筋骨之将惫。惫者，败也。</p><p>疹筋</p><p><strong>《素问·奇病论》帝曰∶人有尺脉数甚，筋急而现，此为何病？岐伯曰∶此所谓疹筋，是人腹必急，白色黑色现，则病甚。</strong></p><p>疹者，结气为病之义，故风热之邪郁结血络，发为疹子。此名疹筋者，肝主筋，肾水亏，不能养肝，其阳郁结于下，不得上达，故尺脉数甚，而肝枯筋燥，故筋急外现，其腹中亦必拘急不舒，白色黑色现，则金水不能相生，肺肾皆不调，则肝病更甚也。</p><p>二阳 三阳</p><p><strong>《素问·阴阳别论》曰∶二阳之病发心脾，有不得隐曲，女子不月，其传为风消，其传为息贲者，死不治。三阳为病发寒热，下为痈肿，及为痿厥 ，其传为索泽，其传为 疝。</strong></p><p>此言内伤阴阳之气而发病也。二阳者，阳明胃也。胃气由心脾发生，故其病有从损伤心脾而发者，盖心者一身之主宰，而为脾之母，脾主为胃行津液，而生化气血者也。其有不得于隐情委曲之事，忧思郁结，则心脾俱伤，而无生化转运之力，以致胃病食减。若在女子，尤多此病，气郁血耗，则月事不下也。久而传变，其血枯生风，虚阳化火，风火消烁肌肉，而脾土败矣。土败则肺金无生气，乃成息贲，息贲者，气馁而喘促，传变至此，金水亦枯，无论男女，皆死不可治也。凡经候二便之病，经义皆谓之不得隐曲，推其源，总由心脾郁结之所致也。三阳者，太阳也。其腑为膀胱，主藏津液而出小便，其经主一身之表而统营卫，外邪多由太阳经而入营卫，则发寒热之病。阳病者，上行极而下，故邪不解则下走，而营气不从，逆于肉里，乃生痈肿，伤及经脉，则为痿、为厥、为 。 者，小腿后太阳经脉所行之处。 音渊， 痛也。又其传变，则皮肤枯索而不泽，以太阳之气荣于皮毛，气不荣则枯也。又传为 疝者，其邪由经入腑，牵连阴筋，肾子顽木，名 疝也。</p><p>一阳 二阳一阴</p><p><strong>一阳发病，少气，善咳，善泄，其传为心掣，其传为膈。二阳一阴发病，主惊骇，背痛，善噫，善欠，名曰风厥。</strong></p><p>一阳者，少阳也。为生阳之气所从出，故病则少气；清阳失于转旋，肺不清肃下降，逆而善咳；木气不达，郁于土中，其气下陷，故善泄泻也；其传为心中若掣者，肝胆为风木，风木之气扰动血脉，以心主血脉故也；其传为噎膈者，少阳为枢，枢不转而三阳之气皆逆，与痰涎胶结于膈也。二阳者，阳明胃，一阴者，厥阴肝，二者同病，肝主惊，胃病闻木音则惕然而惊，故主惊骇；胃不和，则肺气不顺，故背痛；中脘浊壅，故善噫也；呵欠本肾所主，今阳不转旋，阴气引之下行，故胃病亦有善伸数欠也。胃为脏腑之海，而肝气横逆于中，则一身内外之气，皆厥而不顺，肝为风木，故名风厥，是内风乘胃，牙关紧急而厥也。</p><p>二阴一阳 三阳三阴</p><p><strong>二阴一阳发病，善胀，心满，善气。三阳三阴发病，为偏枯痿易，四肢不举。</strong></p><p>二阴者，少阴也，一阳者，少阳也。少阳为阳经之枢，少阴为阴经之枢，阴阳枢纽皆病，则六经开阖失职，升降因之不调，而气郁勃，故病善胀心满而善气也。善气者，浊气时从便出，俗谓之屁，以阳明不阖之故，然胀满亦可以暂宽也。三阳者，太阳也，三阴者，太阴也。太阳为开而主表，太阴为开而主里，二经俱病，则阴阳表里之气皆窒塞不开，而经脉不得周流，乃病偏枯痿易。偏枯是身半边偏废，痿易者，肢痿或左或右，变易不定也。以上举三阴三阳发病之证，其因则有内伤外感之异，当详辨也。</p><p>阴争于内阳扰于外</p><p><strong>阴争于内，阳扰于外，魄汗未藏，四逆而起，起则薰肺，使人喘鸣。阴之所生，和本曰和。是故刚与刚，阳气破散，阴气乃消亡；淖则刚柔不和，经气乃绝。</strong></p><p>此总结上文之义也。阴主内，阳主外，二气偏亢，则内外争扰，察其现证，知病之在阴在阳也。阳扰于外者，腠理开泄，肺气不固，魄汗不藏，流而不止也；阴争于内者，阴性凝敛，使阳不得循经周布，而四肢厥逆，其中阳内冲而起，化火薰肺，则肺气喘鸣，是皆阴阳不和，内外格拒之故也。阴之所生句下，必有脱文。盖阴阳之道，互相生化，阴之所生，其本在阳，阳之所化，其本在阴，要必推其所本而和之，则曰和也。如偏亢者，泻以和之；不足者，助以和之。是故阳亢为刚，若再与之刚，则为亢极而阳气破散，阳散不能生阴，则阴亦消亡矣；若阴已平而又益之，如积水成淖，则刚柔不和而阳沉伏，其气不得至经，乃至偏绝，此皆不知和之之道也。</p><p>生死证</p><p><strong>死阴之属，不过三日而死；生阳之属，不过四日而死。所谓生阳死阴者，肝之心，谓之生阳；心之肺，谓之死阴；肺之肾，谓之重阴；肾之脾，谓之辟阴，死不治。</strong></p><p>此明脏病相传生死之证，不外阴阳之理也。属者，病所归也。肝之心者，木生火也，故谓之生阳，其病不过四日而已，盖一日木生火，二日火生土，三日土生金，四日金生水，则五脏生气周流而病已，故名生阳也；心之肺者，火克金也，二日金克木，三日木克土，土败而后天根本绝则死，故名死阴也；肺之肾者，金本生水，但金水皆阴，故名重阴，而无火土生阳之气也；肾传脾，是阴水反来侮土，土本克水，反受其侮，则土无生阳之火可知，故名辟阴，辟，偏也，重阴偏阴而无阳，故皆死不可治也。良以脾胃为生化气血之源，火为土母，木为火母，故病之相传，以木火土相生，则正气旺而病邪退，其火土气败，则死不可治矣。</p><p>结阳 结阴 二阳结 三阳结 三阴结 一阴一阳结</p><p><strong>结阳者，肿四肢；结阴者，便血一升，再结二升，三结三升；阴阳结斜，多阴少阳，曰石水，少腹肿。二阳结，谓之消；三阳结，谓之隔∶三阴结，谓之水；一阴一阳结，谓之喉痹。</strong></p><p>此言阴阳郁结而发病者。四肢为诸阳之本，阴阳经脉交接于四肢之末，阳结不得交通于阴，故四肢浮肿也；若营阴结者，营主血，结则血不归络流通，遂漫溢妄行，由便而下，所谓阴络伤则血内溢也，故结甚则下血甚矣；若阴阳皆结而有偏斜，其阴结多阳结少，则成石水，少腹肿，盖三焦外是营卫，阳所主，三焦内是腑脏，阴所主，阴阳皆结，则三焦水道不利，其阴结多，故水下壅而少腹肿，按之坚如石也。二阳者，阳明胃也，阳结而化邪火，乃成中消之病，多食易饥，而肌肉消瘦也；三阳者，太阳也，太阳主开，其气结不得外达于表，则阻隔于内，或致饮食难下，而便不通也；三阴者，太阴也，亦主开，其气结则脾不转运，肺不输布，水饮蓄而成病也；一阴者，厥阴也，一阳者，少阳也，甲乙木也，木郁则火发，上灼于喉，而成喉痹，以肝脉循喉后故也。</p><p>有形无形痛与不痛</p><p><strong>《灵枢·寿夭刚柔篇》少师曰∶病在阳者，名曰风；病在阴者，名曰痹；阴阳俱病，名曰风痹。病有形而不痛者，阳之类；无形而痛者，阴之类也。无形而痛者，其阳完而阴伤之也，急治其阴，无攻其阳；有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加之烦心，名曰阴胜其阳，此谓不表不里，其形不久。</strong></p><p>风由阳气所化，故病在阳分名风；若寒湿阴邪凝滞，故病在阴分名痹。此以人身阴阳之气，与外邪同类相感而致病，因病以立名也。有形而不痛者，如浮肿痞满之类，是病伤阳，而阴完全也；无形而痛者，如肢体疼痛，而无肿胀之类，是病伤阴，而阳完全也。盖阳为气，起发而流通，起发故有形，流通故不痛也；阴为血，沉静而凝滞，沉静故无形，凝滞故疼痛也。此以病形而辨阴阳者也。乍有形，乍无形，而烦心者，邪在阴阳之间，阴阳相格，故烦心，以不专在阳，不专在阴，故乍有形，乍无形；如其邪入渐深而属阴分，即名阴胜其阳，此不表不里之病；其形不久无矣。由是可知阳胜于阴者，其疼痛亦必不久，而邪渐从外解也。阳病当调其气，阴病当和其血，是为一定之法也。</p><p>阳胜烦热阴胜多痹</p><p><strong>《素问·逆调论》帝曰∶人身非常温也，非常热也，为之热而烦满者，何也？岐伯曰∶阴气少而阳气胜，故热而烦满也。帝曰∶人身非衣寒也，中非有寒气也，寒从中生者何也？岐伯曰∶是人多痹气也，阳气少，阴气多，故身寒如从水中出。</strong></p><p>此言不因受邪而为病者。若受外邪，身必常温常热，今非常温常热，而有时发热且烦满者，是内生之热也，由其阴气少，而阳偏胜，故内热而烦满，与外邪之身热自异也。又有非衣少而身寒，非饮冷而中寒，其寒从中生者，由其营卫经络之气多痹，痹者，因阳气少而阴气多，阴性凝滞，阳抑不伸，故身寒如从水中出也。尝见有夏令而服棉衣者，其饮食起居如常，而脏腑无损，即是多痹气而阳少之人也。以上皆言阴阳偏胜为病，非独外邪而致寒热者也。</p><p>阴虚肉烁</p><p><strong>帝曰∶人有四肢热，逢风寒如炙如火者，何也？岐伯曰∶是人者，阴气虚，阳气盛。四肢者，阳也，两阳相得，而阴气虚少，少水不能灭盛火，而阳独治，独治者，不能生长也，独胜而止耳。逢风而如炙如火者，是人当肉烁也。</strong></p><p>脾胃统阴阳而主肌肉，四肢者，禀气于脾胃，而十二经阴阳之气，交接于肢末，故阴虚阳盛，则四肢热，风寒激之，则如炙如火，以其肾水少，不能灭盛火，而亢阳独治。独治者，孤阳不能生长气血，而壮火反使消烁肌肉也。</p><p>肾枯骨痹</p><p><strong>帝曰∶人身有寒，汤火不能热，浓衣不能温，然不冻 ，是为何病？岐伯曰∶是人者，素肾气胜，以水为事，太阳气衰，肾脂枯不长，一水不能胜两火，肾者水也，而生于骨，肾不生则髓不能满，故寒甚至骨也。所以不冻 者，肝一阳也，心二阳也，肾孤脏也，一水不能胜二火，故不能冻 ，病名曰骨痹，是人当挛节也。</strong></p><p>是人肾气素强，以水为事者，色欲过度也。肾之腑，太阳膀胱也，脏损则腑阳亏，而太阳经气衰矣。太阳主一身之表，表虚而身寒，故汤火浓衣，不能使之温热也。肾脂枯涸不长，骨髓由肾而生，肾脂枯，故髓不充满，而寒甚至骨，则躯体无阳和之气矣。其所以不冻 者，心为君火，少阳相火，由肝胆而行，故心肝两脏，皆阴中之阳也，肾为寒水，孤脏也，以其脏体分阴阳，则一水不胜君相二火，故不冻。其皮肉筋骨，已无阳气煦和，但有阴气痹滞，故病名骨痹。经云∶液脱者，骨属屈伸不利，故肢节必当拘挛也。如此，亦九死一生而已。上条肉烁，是邪热盛；此条骨痹，是元阳消，皆内伤败证也。</p><p>五病所发</p><p><strong>《素问·宣明五气论》曰∶五病所发∶阴病发于骨，阳病发于血，阴病发于肉，阳病发于冬，阴病发于夏，是谓五发。</strong></p><p>阴病发于骨者，肾主骨，为阴脏也；阳病发于血者，心主血脉，为阳脏也；阴病发于肉者，脾主肌肉，为至阴之脏也。此以脏象分阴阳也。如其夙病在阳分者，至冬阳气收藏，邪不能容则病发；如在阴分者，至夏阳气升浮则病发。所以然者，外邪混于血气之中，随经脉流行而不之觉，至时令迁移，阴阳气变，则邪动，故阴遇阳即发，阳遇阴即发。如冬阴令而伤阴寒，至春阳旺，发为温病；夏令阳时而伤暑热，至秋阴令，发为 疟，同一理也。</p><p>五邪所乱</p><p><strong>五邪所乱∶邪入于阳则狂，邪入于阴则痹，搏阳则为巅疾，搏阴则为喑，阳入之阴则静，阴出之阳则怒，是谓五乱。</strong></p><p>人身脏腑、经络、营卫、气血，皆有阴阳之分，六气外邪，亦有阴阳之异，故病之变化万状，要必辨其阴阳为纲领也。此言狂者，以阳邪入阳分，阳性躁动也；痹者，以阴邪入阴分，阴性凝滞也；巅疾者，本乎天者亲上，阳性上亢也；喑者，阴性主阖，声不能发也；阳入之阴，随阴性而静，阴出之阳，激阳性而怒，如阳被阴激，发而为雷也。</p><p>是故邪正互争，气血扰乱，病变多端，要必有阴阳之理所在，此五乱者，足可为纲领也。</p><p>五邪所见死证</p><p><strong>五邪所见∶春得秋脉，夏得冬脉，长夏得春脉，秋得夏脉，冬得长夏脉，名曰阴出之阳，病善怒，不治，是谓五邪，皆同命死不治。</strong></p><p>此明上文阴出之阳之义也。春得秋脉，金克木也；夏得冬脉，水克火也；长夏得春脉，木克土也；秋得夏脉，火克金也；冬得长夏脉，土克水也。盖其五行相克者，由阴阳相离而不相交也，名曰阴出之阳者，其阴出离于阳而成孤阳，故病善怒，是谓五邪，皆同命死不治也。若阳入之阴，则阴阳相入相交而生化，其人静而不死矣。</p><p>邪中阳溜于经中阴溜于腑</p><p><strong>《灵枢·邪气脏腑病形篇》岐伯曰∶身半以上，邪中之也；身半以下，湿中之也。故曰∶邪之中人也，无有常，中于阴，则溜于腑；中于阳，则溜于经。帝曰∶阴之与阳也，异名同类，上下相会，经络之相贯，如环无端。邪之中人，或中于阴，或中于阳，上下左右，无有恒常，何也？岐伯曰∶诸阳之会，皆在于面。中人也，方乘虚时，及新用力，善饮食汗出，腠理开，而中于邪。中于面，则下阳明；中于项，则下太阳；中于颊，则下少阳；其中于膺背两胁，亦中其经。帝曰∶其中于阴奈何？岐伯曰∶中于阴者，常从臂 始。夫臂与 ，其阴皮薄，其肉淖泽，故俱受于风，独伤其阴。帝曰∶此故伤其脏乎？岐伯曰∶身之中于风也，不必动脏。故邪入于阴经，则其脏气实，邪气入而不能客，乃还之于腑。故中阳，则溜于经；中阴，则溜于腑。</strong></p><p>身半以上，天气主之为阳，风为阳邪，故风邪中之；身半以下，地气主之，为阴，湿为阴邪，故湿邪中之。同类相感召也。风邪动荡，故中人无常处，或中于阴，则溜于腑；或中于阳，则溜于经。此以表里分阴阳，不拘上下之部位也。盖以诸阳经皆会于面，邪之中，方乘阳气虚时，及新用力，饮食汗出，腠理开，而邪中之。中于面，则下阳明，以阳明经脉起于鼻交 中，由面下行者也；中于项，则下太阳，以太阳经脉从头下项背而走足也；中于颊，则下少阳，以少阳经脉由耳前下颊，行于身侧者也；中于膺背两胁，亦各入其经脉也。其中于阴，从臂 始者，以手足臂 里面，皆三阴经脉所行者也，其皮薄，肉淖泽而不坚密，故邪易入，而风邪独伤之也。阴经内通于脏，邪入之而脏气实，则邪不能客，故还之于腑，是由经入脏，从脏出腑，以腑脏经脉相通也。故原其邪，国中于阳，则溜于经；国中阴，则溜于腑也。此但指风邪内入之径路次第，而未及于湿也。</p><p>外感内伤</p><p><strong>帝曰∶邪之中人脏奈何？岐伯曰∶忧愁恐惧则伤心，形寒饮冷则伤肺，以其两寒两感，中外皆伤，故气逆而上行。有所堕坠，恶血留内，若有所大怒，气上而不下，积于胁下，则伤肝，有所击仆，若醉入房，汗出当风，则伤脾；有所用力举重，若入房过度，汗出浴水，则伤肾。</strong></p><p><strong>帝曰∶五脏之中风奈何？岐伯曰∶阴阳俱感，邪乃得往。</strong></p><p>上言脏气实，邪不能客而还于腑，其有邪中于脏者，必由七情、饮食、房劳等事，先伤脏气，邪得乘虚而入。故此但详内伤之因，而曰阴阳俱感，邪乃得往者，以脏腑居里为阴，营卫在外为阳，统明外邪由内伤之所感召也。</p><p>面耐寒热</p><p><strong>帝曰∶首面与身形也，属骨连筋，同血合于气耳。天寒则裂地凌冰，其卒寒，或手足懈惰，然而其面不衣，何也？岐伯曰∶十二经脉，三百六十五络，其血气皆上于面，而走空窍。其精阳气，上走于目而为睛；其别气，走于耳而为听；其宗气，上出于鼻而为臭；其浊气，出于胃，走唇舌而为味。其气之津液，皆上薰于面，而皮又浓，其肉坚，故天热甚寒，不能胜之也。</strong></p><p>首面身形，虽同属筋骨气血，合而成形，其阳气津液，皆上升而薰于面，故独耐寒热而不畏，所以上言或用力，或饮食汗出，腠理开，邪始乘虚而入也。</p><p>虚邪正邪</p><p><strong>帝曰∶邪之中人，其病形何如？岐伯曰∶虚邪之中身也，洒淅动形；正邪之中人也微，先见于色，不知于身，若有若无，若亡若存，有形无形，莫知其情。</strong></p><p>虚邪贼风暴厉，故中于身，洒淅动形者，寒 毛竖也；正邪者，寻常风寒，因腠理开而入，其气微而不厉，先现于面色，而身不之觉，故若有若无，若存若亡，有形无形，皆莫知其真实之病情也。</p><p>胃大肠小肠证</p><p><strong>帝曰∶愿闻六腑之病。岐伯曰∶面热者，足阳明病；鱼络血者，手阳明病；两跗之上，脉竖陷者，足阳明病，此胃脉也。大肠病者，肠中切痛而鸣濯濯，冬日重感于寒，即泄，当脐而痛，不能久立，与胃同候；胃病者，腹 胀，胃脘当心而痛，上支两胁，膈咽不通，食饮不下。</strong></p><p>足阳明胃经之脉行于面，故病则面热也；手腕鱼际，手阳明大肠经之络脉，故病则络脉现血色也；两足跗上，胃经之动脉，名冲阳，其脉竖陷者，按之不应，为足阳明病也。若大肠病者，肠中切痛，而鸣濯濯有声，若重感于寒，即泄泻，当脐而痛，不能久立者，立则气坠欲泻也，其胃病者，亦同候法，以胃与大肠，气本相贯；若胃病腹胀，腹正大肠所居之处，故现证相同，惟胃气上连于肺，旁近于肝，故胃脘当心痛，上支两胁，膈咽不通，食饮不下，咽者，胃之食管，与肺喉前后相并者，是故肺肝气或不调，亦使胃脘胀闷也。</p><p><strong>小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小指次指之间热，若脉陷者，此其候也，手太阳病也。</strong></p><p>小肠本在胃下、大肠之上，其病证反现于下者，以其为心之腑，而下通膀胱，气化关于肝肾，故小腹痛，腰脊控睾丸而痛者，名疝病，亦名小肠气也，时窘之后者，大便坚涩，因小肠主化物，病则滓浊不化，致大肠传导不利也；其有耳前热，或寒甚，或肩上热甚，及手小指次指间热，而脉陷下，皆小肠经脉所现之病，故知其非肝、肾、膀胱之病，而由小肠延及于肝、肾、膀胱，当治小肠为主也。</p><p>三焦膀胱胆证</p><p><strong>三焦病者，腹气满，小腹尤坚，不得小便，窘急，溢则水，留即为胀，候在足太阳之外大络，大络在太阳、少阳之间，亦见于脉，取委阳。</strong></p><p>三焦为决渎之官，水道出焉，膀胱藏津液，必由三焦气化，方能泄水。三焦病而气空，故腹中气满，而小腹尤坚者，膀胱不能泄水而小便闭也；水多漫溢，留于肌肤，则成胀病矣；候在足太阳之大络，而取委阳穴者，泄膀胱以通下焦之气，下焦通则三焦俱通矣。故如水肿病用开腠发汗之法，亦是疏解太阳经脉，以通膀胱之气，所以经言三焦膀胱者，腠理毫毛其应也。</p><p><strong>膀胱病者，小腹偏肿而痛，以手按之，即欲小便而不得，肩上热，若脉陷，及足小趾外廉，及胫踝后皆热，若脉陷，取委中央。</strong></p><p>小肠为心之腑，而气行于左，膀胱承小肠之气化者，肝位于左，而主遗溺癃闭，则与肝亦相关涉，故膀胱病则小肠与肝气皆不宣，小腹偏左而痛，以手按之，欲小便而不得，气结不开也；膀胱为肾之腑，而下焦所主，以其有足小趾外廉及胫踝后皆热，若脉陷，皆膀胱足太阳经现证，故取其经之委中穴以治之也。</p><p><strong>胆病者，善太息，口苦，呕宿汁，心下澹澹，恐人将捕之，嗌中 然，数唾，在足少阳之本末，亦视其脉之陷下者，灸之，其寒热者，取阳陵泉。</strong></p><p>少阳生气，由肝胆而升，胆病气郁，故善太息；胆汁泄而上溢，故口苦；逆气犯胃，则呕宿汁；胆附于肝，胆泄则肝虚，前云肝实则怒，虚则恐，故心下澹澹，恐人将捕之，澹澹，惨澹气怯之状，盖怒则胆气横，恐则胆气怯也；气逆于嗌，故 然有声，水液随涌而数唾也；病在足少阳经之本末，本末者，经之始终也；视其经脉之陷下者灸之，以通阳气，其发寒热者，因少阳经在半表半里，取穴针之，以通表里之气，而仲景用小柴胡汤以和之也。</p><p>肺肝脾胃肾心证</p><p><strong>《灵枢·五邪篇》曰∶邪在肺，则病皮肤痛，寒热，上气喘，汗出，咳动肩臂。</strong></p><p>肺合于皮毛而主卫气，故邪在肺，则皮肤痛；营卫不和，则发寒热；以其上气，喘而汗出，咳动肩臂，皆肺病之现证，故寒热亦属肺邪。若邪在经而发寒热，必有头痛，肺病发寒热，则无头痛也。</p><p><strong>邪在肝，则两胁中痛，寒中，恶血在内，行善掣节，时脚肿。</strong></p><p>两胁为肝经所行之处，故邪伤肝，两胁痛也；寒中者，脾胃虚弱，阳不输化，而肝逆不得藏血，故恶血瘀积在内；以阳明本多气多血，以阳虚而寒，肝逆气陷，故血蓄不行，而时脚肿；血不养筋而筋急，故行则肢节牵掣也。</p><p><strong>邪在脾胃，则病肌肉痛。阳气有余，阴气不足，则热中，善饥；阳气不足，阴气有余，则寒中，肠鸣腹痛；阴阳俱有余，若俱不足，则有寒有热。</strong></p><p>脾胃主肌肉，故邪客之则肌肉痛。阳有余，则热中而善饥；阴有余，则寒中而肠鸣腹痛；以脾胃统一一身之阴阳，故阴阳偏胜，则寒热证现也。上条中寒而有蓄血者，肝病不藏血也；此条中寒而无蓄血，肝无病也。</p><p><strong>邪在肾，则病骨痛阴痹。阴痹者，按之不可得，腹胀，腰痛，大便难，肩背颈项痛，时眩。</strong></p><p>肾主骨，邪在肾，故骨痛。阴痹者，邪痹阴分深处，故按之不可得，而腹胀、腰痛、大便难，皆阴气痹结者也。以肾为胃关，开窍于二便。故二便之病，皆关于肾，而大便难者，有阴结、阳结之分，阴结为虚寒，阳结为实热，仲景辨脉证甚详，此之阴痹，即阴结也。关门痹结，则肠胃浊壅不行，肺气开张，不得下降，经气皆逆，故肩背颈项俱痛也；肾病而水不涵木，则虚阳化风而上冒，故时眩也。</p><p><strong>邪在心，则病心痛，喜悲，时眩仆。视有余不足，而调之其输也。</strong></p><p>邪受心包络，其气有余则笑，不足则悲；而心中痛者，以心主血脉，血脉郁结也；脉结气不通，则心火亢逆，而神不能主持，故时目眩而仆。当视其有余不足，而调其输者，调心包络之经气也。以上统指外感、内伤偏邪之气而言也。</p><p>心脏不受邪气</p><p><strong>《灵枢·邪客篇》帝曰∶手少阴之脉，独无 ，何也？岐伯曰∶少阴，心脉也。心者，五脏六腑之大主也，精神之所舍也，其脏坚固，邪勿能容也。容之则心伤，心伤则神去，神去则死矣。故诸邪之在心者，皆在于心之包络，包络者，心主之脉也，故独无 也。</strong></p><p>心包络称臣使之官，喜乐出焉。一如君之近臣，代心用事而出喜乐，为心脏之脉。若心主，即元神，清静无为者也，故其脏坚固，邪不能干，而凡邪之干心，皆包络受之。若伤心脏，则神去而死矣。</p><p>虚实之要</p><p><strong>《素问·刺志论》帝曰∶愿闻虚实之要。岐伯曰∶气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。帝曰∶如何而反？岐伯曰∶气盛身寒，此谓反也；气虚身热，此谓反也；谷入多而气少，此谓反也；脉盛血少，此谓反也；脉少血多，此谓反也。气盛身寒，得之伤寒；气虚身热，得之伤暑；谷入多而气少者，得之有所脱血，湿居下也；谷入少而气多者，邪在胃与肺也；脉小血多者，饮中热也；脉大血少者，脉有风气，水浆不入，此之谓也。</strong></p><p>夫气者，体之充也。脉者，血之府也。色者，气血之荣华也。气血者，由水谷之精微所化者也。是故形气、血脉之虚实，色泽之明晦，谷入之多少，必当相应，其不相应而相反者，由外感、内伤之病所致，而要辨其虚实也。假如形实气盛者，形体壮实，呼吸声粗，而阳气旺，身不寒也，若反身冷畏寒，是外伤寒邪，内气被遏而不舒，故声粗似气盛也；形弱气虚，则声微，呼吸少气，不足以息，而阳虚身寒也，若反身热而畏热者，是暑热伤气，故气虚不足以息也；谷入多则胃强而气自旺，乃反少者，因其脱血而气耗散，或湿邪伤阳，湿为阴邪，居下部，而阳气根于下者，以湿居之，故生气少也；谷入少则胃弱而中气虚，乃反盛者，以邪客肺胃，其气滞逆，非真盛也；血盛则脉盛而色荣也，若色荣似血多，而脉反小者，以饮酒而血中有热，非血多也；若脉盛似血盛，而色反枯白者，因有风气而致脉盛，非血盛也，风气阻于中，水浆且不入，何有谷气以生血气哉！</p><p><strong>《素问·通评虚实论》岐伯曰∶邪气盛则实，精气夺则虚。气虚者，肺虚也，气逆者，足寒也，非其时则生，当其时则死，余脏皆如此。</strong></p><p>此统言虚实之道，举一脏以该余脏也。盖肺主一身之气，故气虚者，肺必虚也。若气逆而不降者，其阳上亢，故足下必寒也。肺金旺于秋，若非秋时而肺虚，尚可生，若当旺时而反虚，其根本已败可见，或夏令火旺克金之时，则更难培养也。又如秋冬阳气收降之时，而气逆足寒，犹可调治，若春夏阳气升浮，而气逆足寒，即有上脱之虞，故曰非其时则生，当其时则死也。余脏如肝心之气旺于春夏而主升，肺肾之气旺于秋冬而主降，脾旺于季夏而主转运，其虚其实，为逆为顺，皆可如此类推矣。薛生白曰∶邪气盛则实，精气夺则虚，此二句为治之大纲。其辞似显，其义甚微，而辨之最难者也。盖言邪气实宜泻，正气虚宜补，凡邪正相搏而为病，则邪实正虚皆可言也。主泻者曰邪盛当泻，主补者曰精夺当补，各执一见，借口文饰，以至精之训，酿莫大之害，不知理之所在，有必不可移易者，察虚实之缓急有无也。无虚者，急在邪气，去之不速，留则生变也；多虚者，急在正气，培之不早，临期无济也；微虚微实者，亦治其实，可一扫而除也；甚虚甚实者，所畏在虚，但固守根本，以先为己之不可胜，则邪无不退也；二虚一实者，兼其实，开其一面也；二实一虚者，兼其虚，防生不测也。总之，实而误补，固必增邪，犹可解救，其祸小；虚而误攻，元气忽去，莫可挽回，其祸大。此虚实之缓急，不可不察也。所谓有无者，察邪气之有无也。凡风、寒、暑、湿、燥、火皆为邪，邪之在表在里、在腑在脏，必有所居，求得其本，则直取之，此所谓有，有则邪之实也；若无六气之邪，而病出三阴，则惟情欲以伤内，劳倦以伤外，非邪似邪，非实似实，此所谓无，无则病在元气也。不明此义，必至以逆为从，以标作本，绝人长命耳。楠按∶此篇之论，最为精当，学人宜三复焉。</p><p>惟云误补增邪，犹可解救，其祸小，然余亲见有病伏暑发疟者，其人信景岳书，而用补气等药，其邪暂伏，疟止，不数日复发，更认为虚，而服熟地等剂，即变闷痧，邀余视之，不可解救，是夜而卒。盖风寒之邪在表者，误补犹可解救，虚人且当助内以托邪；若暑湿之邪，初由膜原而归脾胃，故虽虚不能用补法，而为难治，必须轻药从缓调之，急则生变也。是故虚而挟邪者，必辨其邪之浅深表里为要也。</p><p>五脏现病</p><p><strong>《灵枢·本神篇》曰∶肝藏血，血舍魂，肝气虚则恐，实则怒；脾藏营，营舍意，脾气虚则四肢不用，五脏不安，实则腹胀，泾溲不利；心藏脉，脉舍神，心气虚则悲，实则笑不休；肺藏气，气舍魄，肺气虚则鼻塞不利，少气，实则喘喝，胸盈仰息；肾藏精，精舍志，肾气虚则厥，实则胀，五脏不安。必审五脏之病形，以知其气之虚实，谨而调之也。</strong></p><p>心为君主之官，心神静则灵明无作，动则化识为用，魂魄意志，皆由心神所化，为识之别名，寄于肝、肺、脾、肾四脏，故各脏有病，皆关于心，而知痛苦。凡情欲之动出于心，而必先伤各脏者也。良以神气本为一物，而分二用者，神动则伤气，气动则乱神，故曰持其志无暴其气也。观脏气之虚实，而现恐怒悲喜等病，其神气本为一物，更可征矣。然气又有阴阳五行之分，故五脏之现病，各有不同也。脏腑为表里，腑气本于脏，故脏气虚实，即腑气虚实也。肝气虚则胆怯而多恐也，肝为刚脏，名将军之官，故其气实则胆横而多怒也；营气生于脾，故脾藏营，而营舍意也，四肢禀气于脾胃，其气由脾健运而外达，脾虚故四肢无力而不用也，脾为中土，金木水火借以调和，其气虚不能周布，则金木水火互相克贼，而五脏皆不安矣，脾位于腹，其气实则壅而不得转输，肠胃因之不通，故腹胀而泾溲不利也；血脉从心脏之气而生，故谓心藏脉，而脉舍神，每见有外邪瘀结血脉者，即多昏谵，理可见矣，以神气本为一物，故气虚则神丧而悲，气实则神旺而喜笑不休也；一身之气，皆归肺权衡四布，故肺藏气，而气舍魄也，肺开窍于鼻，其气虚则浊蔽其窍而不通利，出入气少也，其实者则气壅于胸，不得分布，故喘喝、胸满而仰息也；水谷所化之精血，皆由脾脏转输，而血归肝，精归肾，故谓肝藏血，而血舍魂，肾藏精，而精舍志也，志者，神火之所注，而舍于精，故精能生气，而为阳之根，气虚则阳衰而多厥冷也，肾为胃关，开窍于二便，故肾气实则关窍不利，浊壅肠胃，胸腹胀闷，而五脏皆不安矣。是故必审五脏之病形，以知其气之虚实，谨按理法而调之，以五脏为根本，五脏调和，则一身自无诸病也。</p><p>肝病</p><p><strong>《素问·脏气法时论》曰∶肝病者，两胁下痛，引少腹，令人善怒；虚则目KT KT 无所见，耳无所闻，善恐，如人将捕之。取其经，厥阴与少阳。气逆，则头痛，耳聋不聪，颊肿。</strong></p><p>此言五脏虚实之病，与上《本神篇》有不同者，盖《本神篇》专明本脏之虚实，此篇特明受邪之病形，故直标肝病、心病，而不明言其脏象，止表受邪之证，所谓邪盛为实、精夺为虚也。而其言虚，亦有挟邪之证，故虽同论五脏虚实，而义理迥别，各明其病也。肝脉起于足，由少腹布胁肋，故肝病则两胁下痛，引少腹，以其受邪，故有经脉之证，用针以通经脉而治也，邪盛为实，肝实故善怒；其虚者血少，目光本亏，再加受邪，故目KT KT 无所见，KT KT 者，昏暗也，肝之表是胆腑，少阳经脉入于耳，既虚而又邪蔽，故耳无所闻，胆怯，故善恐，如人将捕之也。即取肝胆经以治之。如少阳气逆，其邪盛，则头痛、耳聋不聪、颊肿，皆少阳经脉所行之处也。其耳不聪，比之虚者绝无所闻，则又不同矣。</p><p>心病</p><p><strong>心病者，胸中痛，胁支满，胁下痛，膺背肩胛间痛，两臂内痛；虚则胸腹大，胁下与腰相引而痛。取其经，少阴、太阳；舌下血者，其变病，刺 中血者。</strong></p><p>心病者，《灵枢·邪客篇》言心脏坚固不受邪，受邪则神去而死，凡云心病者，皆心包络及手少阴经受邪也。故其胸痛、胁支满而痛，及臂内痛等证，皆包络与少阴经脉所行之处也。其虚者，至于胁下与腰相引而痛，是连及肝肾也。盖肝为心母，肾为肝母，由母先虚，而及其子，若过劳心火，必耗肝肾精血也。且各脏皆有系脉通心，以心为一身主宰，一身气血皆随心所使，故心病必关于各脏，而心生血脉，血脉虚不能濡润，则牵掣各脏，而胁下与腰相引而痛也。是故情欲而伤各脏者，必先自养其心，药石止能调气血，不能治心志之病；所以情欲损伤之证，不知此理，终必不起也。刺法经穴，另详同人图，下皆同。</p><p>脾病</p><p><strong>脾病者，身重，善饥，肉痿，足不收，行善螈，脚下痛；虚则腹满，肠鸣，飧泄，食不化。取其经，太阴、阳明、少阴血者。</strong></p><p>此言脾受外邪而化热病也。脾主肌肉，肌肉受热，经脉皆弛纵，故身重肉痿，以及善饥，至脚下痛，皆邪热所伤，为实证也。行善螈者，螈音契，以脾之经脉起于足而弛纵，则行步不稳也。其腹满、肠鸣、飧泄、食不化，皆虚寒之邪，经所云脏寒生满病也。若腹满、便闭、发热，又为实矣。治用针法，而用药亦可类推也。</p><p>肺病</p><p><strong>肺病者，喘咳，逆气，肩背痛，汗出，尻阴股膝髀 足皆痛；虚则少气，不能报息，耳聋，嗌干。取其经，太阴、足太阳之外，厥阴内血者。</strong></p><p>喘咳、逆气、肩背痛、汗出者，以肺气上壅，肩背血脉窒塞，而胃中水液不得下输，乃从皮腠外泄，皆肺脏之现病也。其尻及阴股至足皆痛者，足太阳经病也。以太阳主一身之表，与肺同合于皮毛，故外邪客于太阳，则必内连肺脏，如仲景所论，风伤卫，有鼻鸣干呕，寒伤营，有喘咳，皆太阳连肺脏者。然邪客太阳经者，必有头痛，此无头痛者，是邪客于肺，外溢皮毛，延及太阳之界，不在其经，故无头痛，而标肺病也。若肺脏虚，则少气，不足以充出入之息，其气不振，则浊邪蒙窍而耳聋，气虚不能生津，则嗌干也。刺法取太阳，泄外溢之邪也；取厥阴者，以阴阳十二经脉流行，至足厥阴与手太阴，始终交接，故取之，皆为肺邪之出路也。用药之法，可类推矣。</p><p>肾病</p><p><strong>肾病者，腹大，胫肿，喘咳，身重，寝汗出，憎风；虚则胸中痛，大腹小腹痛，清厥，意不乐。取其经，少阴、太阳血者。</strong></p><p>肾为寒水之脏，而受风邪鼓动，水不得泄，乃壅而腹大胫肿，以至憎风等证，是成风水之病也。胸中痛，以至意不乐，是阳虚之证。清厥者，手足逆冷也。风水挟外邪，故兼取太阳，表里并治，使膀胱泄水也。《素问·逆调论》曰∶肾者水脏，主津液，主卧与喘也。盖肾为水脏，而火根于中，火蒸水气而为津液，上升舌下廉泉，至口咽下，溉于周身，故津液少，则舌燥嗌干。肺主出气，肾主纳气，夜卧则肺气纳于肾，并收天地之精气，以养身中元气也，早起则肾气出于肺，以供一身运用也。是故津液与卧及喘，皆肾所主。而肺肾两脏病，皆有喘咳，在肺是气闭为实，在肾是气脱为虚。风水病亦因肾虚受邪，故有喘咳、身重，而寝则出汗也。若中宫壅滞，使肺肾之气出入升降不利，亦有喘咳。皆当辨其因，分虚实而治之也。</p><p>五有余 五不足</p><p><strong>《素问·调经论》岐伯曰∶有余有五，不足亦有五。神有余有不足，气有余有不足，血有余有不足，形有余有不足，志有余有不足。帝曰∶人有精气津液，四肢九窍，五脏十六部，三百六十五节，乃生百病，百病之生，皆有虚实。今夫子言有余有五，不足亦有五，何以生之乎？岐伯曰∶皆生于五脏也。夫心藏神，肺藏气，肝藏血，脾藏肉，肾藏志，而此成形。志意通，肉连骨髓，而成身形五脏。五脏之道，皆出于经隧，以行血气，血气不和，百病乃变化而生，是故守经隧焉。</strong></p><p>此与上节《本神篇》、《法时论》义理互相发明者也。盖神、气、血、肉、志藏于五脏，五脏之道路，由经隧出入，以行气血，气血生化，皆神志所主。神藏心，而志藏肾，肾生骨髓，故志意内通于骨髓，而成身形五脏，是肾又为身形五脏之本也。故神志病，则气血不能生化，气血不和，则神志不安，而生百病。治病必和其气血，和其气血，必守经隧之浅深部位而调之。以经隧为五脏之道路，故必辨其有余不足，而使五脏安和，则百病自愈。所以虽有十六部、三百六十五节，以生百病，总不出五脏之和与不和，而统归心志所主者也。</p><p><strong>帝曰∶有余不足何如？岐伯曰∶神有余则笑不休，神不足则悲；气有余则喘咳上气，不足则息利少气；血有余则怒，血不足则恐；形有余则腹胀，泾溲不利，形不足则四肢不用；志有余则腹胀飧泄，志不足则厥。</strong></p><p>此言有余不足之证，即心、肺、肝、脾、肾脏之病，与上《本神篇》同。惟上言肝气实则怒，此以神、气、血、肉、志分五脏之虚实，而肝藏血者，故曰血有余则怒，不足则恐，其义与《本神篇》同也。若上言肾气实则胀，此言志有余，即肾气实之义也。惟言腹胀飧泄，属脾虚证，乃列于肾实下者，盖土实水虚，则腹胀、泾溲不利，水实土虚，则腹胀、飧泄，以肾为寒水之脏，寒水胜土，即谓之肾实，实即有余之谓，是与上编互明理旨者也。</p><p>阴阳气血相倾相并</p><p><strong>帝曰∶已闻虚实之形，不知其何以生？岐伯曰∶气血以并，阴阳相倾，气乱于卫，血逆于经，血气离居，一实一虚。血并于阴，气并于阳，故为惊狂；血并于阳，气并于阴，乃为炅中；血并于上，气并于下，心烦惋，善怒；血并于下，气并于上，乱而喜忘。</strong></p><p>此言阴阳气血相并相倾者也。倾者，偏侧也。偏倾相并，故互有虚实。盖卫主气，营主血，如气乱于卫，则血不随气循行而逆于营，由是血气各离其本居而相并。气并于血，则血实气虚；血并于气，则血虚气实。血并于阴经，气并于阳经，则阴阳经络不相通和，发为惊狂之病；血并于阳经，气并于阴经，则阴阳互争，发为炅中，炅，灼热也；血并走于上焦，气并走于下焦，则心烦惋而善怒，惋，悲恼也；血并于下焦，气并于上焦，则神乱喜忘，所谓独火乱其神明也。良以阴阳互根互用，以生化气血，故气行则血随，气乱则血逆，气阻则血瘀，气热则血耗，气寒则血凝，气衰则血少，血少则阴不胜阳而血热，气衰则阳不胜阴而气寒，气旺则血多，血多则阳不胜阴而血凉，气旺则阴不胜阳而气热。此气血阴阳之衰旺寒热，而又变生诸病者也。</p><p><strong>帝曰∶血并于阴，气并于阳，如是血气离居，何者为实？何者为虚？岐伯曰∶血气者，喜温而恶寒，寒则泣不能流，温则消而去之。是故气之所并为血虚，血之所并为气虚。帝曰∶人之所有者，血与气耳。今言血并为虚，气并为虚，是无实乎？岐伯曰∶有者为实，无者为虚，故气并则无血，血并则无气，今血气相失，故为虚焉；络之与孙络，俱输与经，血与气并，则为实焉。血之与气，并走于上，则为大厥，厥则暴死，气复反则生，不反则死。</strong></p><p>寒热者，阴阳之偏气也。阴阳两平，则气血温和，而流行无患。若寒性凝敛，故气血寒则泣而不流，泣者，涩也，温之则寒消而去，气血方和。如其不和，则必相倾相并，若气并于阳为血虚，血并于阴为气虚，以偏并一边，即有一实一虚也。盖气血流行于经络，内外相输，循环不已，细者为孙络，络与孙络之气血，俱输于十二经，以行周身者也。其血与气并走一处，此处即为实焉。故如并走于上则上实，上实则下虚而为大厥，厥则暴死，气复反则生，不反则死。然其所以相倾相并者，必有外感、内伤之因，要必求其所因而调之。此当与脏腑门《太阴阳明论》所云更虚更实之理，参合观之。</p><p><strong>帝曰∶实者何道从来？虚者何道从去？虚实之要，愿闻其故。岐伯曰∶夫阴与阳，皆有俞会，阳注于阴，阴满之外，阴阳匀平，以充其形，九候若一，命曰平人。夫邪之生也，或生于阴，或生于阳。其生于阳者，得之风雨寒暑，其生于阴者，得之饮食居处，阴阳喜怒。</strong></p><p>凡病必辨阴阳虚实为纲要。阴阳经络有俞穴交会，气血由之互相贯注，阳经注于阴，阴经满溢，复归于阳，脉中脉外，营卫脏腑，表里周流，阴阳匀平，以充其形，故其三部九候之脉，若一气所贯而不参差，如是命曰平人，为无病也。若夫邪之生也，外感风雨寒暑，则必先伤阳分，及久而深入，方伤于阴；若饮食起居，情欲喜怒，则先伤气血脏腑，为阴分也。此以表里分阴阳，为生病之端也。</p><p>外感内伤各分阴阳</p><p><strong>帝曰∶风雨之伤人奈何？岐伯曰∶风雨之伤人也，先客于皮肤，传入于孙络，孙络满，则传入于络脉，络脉满，则输于大经脉，血气与邪，并客于分腠之间，其脉坚大，故曰实。实者，外坚充满，不可按之，按之则痛。帝曰∶寒湿之伤人奈何？岐伯曰∶寒湿之中人也，皮肤不收，肌肉坚紧，营血泣，卫气去，故曰虚。虚者，聂辟气不足，按之则气足以温之，故快然而不痛。</strong></p><p>此以外邪之阴阳而分虚实也。风为阳邪，故先客皮肤卫分，卫为阳也，入于孙络，而传络脉，然后输于大经营分血脉之中，则血气与邪并居于分腠之间，其脉坚大，故曰实。实者，以邪结脉中而外坚充满，故不可按，按之则痛也。若寒湿阴邪所伤者，皮肤弛而不收，以其卫阳不固，阴邪得伤肌肉，而营居肉中，故肌肉坚紧而营血涩，故曰虚，由阳气虚也。聂辟者，馁乏之状，《灵枢·根结篇》云∶血气枯竭，肠胃聂辟也。此以阴邪伤阳，按之则阳动，足以温之，故快然而不痛也。</p><p><strong>帝曰∶阴之生实奈何？岐伯曰∶喜怒不节，则阴气上逆，上逆则下虚，下虚则阳气走之，故曰实矣。帝曰∶阴之生虚奈何？岐伯曰∶喜则气下，悲则气消，消则脉空虚，因寒饮食，寒气薰满，则血泣气去，故曰虚矣。</strong></p><p>此言内伤之虚实也。喜怒不节，则心志扰动，使阴气上逆而下虚，下虚则阳气走之者，亦从上走也，即前所云血与气并，故曰实矣。若喜则气下行，悲则气消耗，故脉空虚，因寒饮食之寒气，乘虚薰满于中，则血得寒而凝涩，阳气因之而去，故曰虚矣。大抵怒则气逆为实，喜与悲则气下消为虚。皆由情志妄动，致阴阳偏倾而为虚实，下文更详明之。一曰喜则气散，恐则气下，盖气散亦从下泄也。</p><p>阳虚外寒 阴虚内热 阳盛外热 阴盛内寒</p><p><strong>帝曰∶经言阳虚则外寒，阴虚则内热，阳盛则外热，阴盛则内寒，不知其所由然也。岐伯曰∶阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒 。帝曰∶阴虚生内热奈何？岐伯曰∶有所劳倦，形气衰少，谷气不盛，上焦不行，下脘不通，胃气热，热气薰胸中，故内热。帝曰∶阳盛生外热奈何？岐伯曰∶上焦不通利，则皮肤致密，腠理闭塞，玄府不通，卫气不得泄越，故外热。帝曰∶阴盛生内寒奈何？岐伯曰∶厥气上逆，寒气积于胸中而不泻，不泻则温气去，寒独留，留则血凝涩，凝则脉不通，其脉盛大以涩，故中寒。</strong></p><p>此明阴阳、表里、虚实、寒热之病，统外感、内伤而言也。阳受气于上焦者，言卫阳出于胸中之宗气而行脉外，以温皮肤分肉之间，今因外感寒气，则上焦阳气不得通行，而寒气独留于外者，是卫阳虚而发寒 ，故谓之阳虚则外寒也；阴虚生内热者，有所劳倦，致形气衰少，胃中谷气不盛，而清阳不周布于上焦，则浊壅不降，下脘因之不通，胃气郁而成热，热气薰胸中，是因劳扰耗津液，故谓之阴虚生内热也；阳盛生外热者，以上焦之气不得通利，致皮肤致密，腠理闭塞，玄府不通，玄府者，毛窍也，以其外邪闭郁，卫阳实而不能泄越，故谓之阳盛则外热也；阴盛生内寒者，因情志妄动，其气厥逆不顺，而耗伤阳和，其阴寒积于胸中而不泻，则温气去而寒独留，其血因寒而凝涩，脉者血之府，血凝故脉不通畅而盛大以涩也，此因阳伤而阴浊壅盛，以成中寒之病，故谓之阴盛则内寒也。盖外寒外热，同是外感之病，如仲景所论，而有阴阳虚实不同也；内热内寒，同是内伤之病，如仲景所论，而有伤津液、伤阳和之异也。《内经》举其纲要，而仲景详辨证治，为后学津梁，故仲景云撰用《素问》者，其所论皆本于《内经》义理也。后学虽悟《内经》义理，而不读仲景之书，必不能善其用，所以仲景为中古之医圣。近世罕有知仲景之道者，故医风日趋于下矣。</p><p>五脏为本</p><p><strong>帝曰∶夫子言虚实有十，生于五脏，五脏五脉耳。夫十二经脉，皆生其病，今夫子独言五脏。夫十二经脉者，皆络三百六十五节，节有病，必被经脉，经脉之病，皆有虚实，何以合之？岐伯曰∶五脏者，故得六腑与为表里，经络支节，各生虚实，其病所居，随而调之。病在脉，调之血；病在血，调之络；病在气，调之卫；病在肉，调之分肉；病在筋，调之筋；病在骨，调之骨。</strong></p><p>五脏各有虚实，故共有十也。帝即指前所云五有余五不足之言而问，谓五脏止阴经五脉，而阴阳共有十二经，经皆有络，络有三百六十五节，凡有病必遍被于经络，皆有虚实之分，今独言五脏之虚实，何以合十二经络、三百六十五节之数乎？岐伯言脏腑经络，本出一源，五脏与六腑为表里，是脏为根，腑为干，经络血脉等皆枝叶也，则经络支节之病之虚实，总不出五脏之虚实也，故随其病之所居而调之，则一以贯之矣。如病在脉，调之血者，以脉为血之府，而属于营，血脉，心所主也；病在血，调之络者，以血在络中，故络伤则血溢，上言脉即经脉，经络血脉，本属一体，以其道路而言，名经络，以其流行而言名血脉也；病在气，调之卫者，卫气行于脉外而固表，肺所主也，以其昼则行阳二十五度，夜则行阴二十五度，如不循度，为不调也；病在肉，调之分肉者，肌肉脾所主，统属营卫，故当运脾以通调营卫，其分肉自和矣；病在筋，调之筋者，筋肝所主也，使肝气血调和，则筋病自愈矣；病在骨，调之骨者，骨肾所主也，使肾脏阴阳充足，精气周流，则骨病自愈也。是故营卫气血、经络支节、肌肉筋骨之病，总不外乎五脏，审五脏之虚实，而凡病之虚实在其中矣。</p><p>络满经虚 络虚经满</p><p><strong>《素问·通评虚实论》又曰∶所谓重实者，言大热病，气热脉满，是谓重实。经络皆实，是寸脉急而尺缓也，滑则从，涩则逆也。夫虚实者，皆从其物类始，故五脏骨肉滑利，可以长久也。络气不足，经气有余者，脉口热而尺寒也，秋冬为逆，春夏为从。经虚络满者，尺热满，脉口寒涩也，此春夏死，秋冬生也。络满经虚，灸阴刺阳；经满络虚，刺阴灸阳。</strong></p><p>此承上言邪盛为实者，以明脉象而辨证之逆从也。如大热病，气热而脉满，其邪与气血相并，则谓之重实也。经在营分主血，络在卫分主气，经络皆实，则气血皆受邪，寸脉急强而尺和缓者，以经络皆受邪，营卫之气上逆也。滑者，气血流利，其邪易解，为从；涩者，邪与气血胶结，难解，为逆也。夫虚实者，阴阳气血偏倾，皆从其物类而始。如阴邪从于阴，则阴实而阳虚，阳邪从于阳，则阳实而阴虚，阳为卫为气，阴为营为血也。若无邪伤而阴阳气血和平，周流于五脏骨肉，自然滑利而无瘀涩之病，可以长久而生也。若邪客于经，则经气有余，络气不足，经为营，营行脉中，故脉口热而现数脉也；络为卫，卫行脉外，络虚，故尺肤寒也。此所谓从阴阳之类者也。脉口，统指两手寸夫尺之脉，亦名寸口，亦名气口。以脉数知为热，而经有余也；尺肤不热知为寒，而络不足也。若尺亦以脉言，岂有一脉流行，而分寒热两截者乎？且言络不足，明指卫气之行脉外者，岂非尺肤乎？若上文滑涩二字，统该脉与尺肤而言，故又言五脏骨肉滑利，可以长久也。其络不足，经有余者，阴已偏胜，又遇秋冬阴旺，则阳偏绝，故为逆，春夏阳旺得助，故为从也。其经虚络满者，可类推矣。故络满经虚者，当灸阴补经，刺阳泻络；经满络虚者，当刺阴泻经，灸阳补络，而用药之法亦然矣。</p><p>经络营卫皆虚</p><p><strong>帝曰∶何谓重虚？岐伯曰∶脉气上虚尺虚，是谓重虚。虚谓气虚者，言无常也。尺虚者，行步 然；脉虚者，不象阴也。如此者，滑则生，涩则死也。</strong></p><p>此承上言精气夺为虚者，以辨脉证也。经络皆虚，谓之重虚，上云气虚者，肺虚也，言其虚无常处也，或虚在经络，或虚在脏腑，而统曰肺虚，以肺主一身之气故也。今明重虚之义，而经络皆虚，经络皆虚，则阴阳皆虚，阴阳皆虚，则营卫脏腑俱在其中矣。是故尺肤虚软，则卫虚而络虚，其行步 然者，怯弱之状也；脉虚者，经虚也，经虚则营血虚，营血为阴，脉本沉静柔和而充满，今其虚也，脉或空大，或强急，不象阴柔之脉也。凡此重虚者，其脉与尺肤滑者，气血流利，尚可培养而生；如涩者，气血皆枯，并有邪滞，则死矣。此滑涩二字，与上节同义。上节言从逆，即生死之兆也。</p><p>辨生死</p><p><strong>帝曰∶寒气暴上，脉满而实，何如？岐伯曰∶实而滑则生，实而逆则死。帝曰∶脉实满，手足寒，头热何如？岐伯曰∶春秋则生，冬夏则死。脉浮而涩，涩而身有热者死。</strong></p><p>此言精气夺者，中阳无权，阴寒邪气，自内暴逆而上，脉满而实者，大而有力，无柔和之气也。若有滑象，气血尚活可生，如实而且逆者，现五行相克之真脏脉也，故死。又如脉满实，手足寒，头热者，中无阳和敷布四肢，其气厥逆直上，故手足寒而头热，是阴阳乖格，不相交通，势将偏亢而偏绝。如春令阳初升，秋令阳初降，尚可调之使和而生；若冬夏阴阳偏旺之时，以身中之偏，而遇气候之偏，则必偏绝而死也。脉浮者，阳露于外，阳性流利而反涩者，阳气败矣，阳败而反身热，此精气夺甚，正如残灯余焰，阴阳两竭，故死也。</p><p><strong>其形尽满者，脉急大坚，尺涩而不应也，如是者，从则生，逆则死。帝曰∶何谓从逆？岐伯曰∶所谓从者，手足温也；所谓逆者，手足寒也。</strong></p><p>此更申明上文之寒气暴上，而尽其形气皆逆满而上者，脉必急大且坚，而尺肤涩，与脉不相应，何也？此脉之急大，本非气血有余，以其精气内夺，故脉无柔和之象，精气枯，故尺肤涩而不润。如是者，手足温，则中宫犹有阳气布于四肢，为从而可生；手足寒，则阳败为逆而死也。</p><p>五实五虚</p><p><strong>《素问·玉机真脏论》帝曰∶余闻虚实以决死生，愿闻其情。岐伯曰∶五实死，五虚死。脉盛，皮热，腹胀，前后不通，瞀闷，此谓五实；脉细，皮寒，气少，泄利前后，饮食不入，此谓五虚。帝曰∶其时有生者何也？岐伯曰∶浆粥入胃，泄注止，则虚者活；身汗，得后利，则实者活。此其候也。</strong></p><p>此统言外感内伤虚实之证也。脉盛，皮热，腹胀，是邪盛于表里也，前后便不通，则邪结无出路，而昏瞀躁闷，则元气绝而死，名五实也；脉细，皮寒，气少，表里精气皆夺也，而二便泄利，饮食不进，则本元竭而死，名五虚也。实者身汗得后利，则表里邪解而正气渐苏；虚者泄利止而浆粥进，则生气渐续，故皆可活也。</p><p>三焦气虚</p><p><strong>《灵枢·口问篇》曰∶上气不足，脑为之不满，耳为之苦鸣，头为之苦倾，目为之眩；中气不足，溲便为之变，肠为之苦鸣；下气不足，则为痿厥心 。</strong></p><p>上焦如雾者，清阳之气氤氲旋转，如云之上腾，而充于头脑也，故气不足，则脑中如空，耳鸣头倾目眩者，清阳不伸，则浊阴上僭，浊阴上僭，则头重而倾，阳郁于下，则耳鸣目眩也；中焦如沤者，脾胃蕴酿水谷，由中焦输化津液，故气不足，则输化失度，溲便皆变其常，肠中传导无力，则郁结而鸣也；下焦如渎者，滓浊水液由之而出，藉肾中元阳以蒸化者，故下元气虚，或足痿无力，或厥冷不温，其滓浊反壅而不出，故上逆而心， 者，满闷也。</p></div></div><div class="post-meta meta-tags"><ul class=clearfix><li><a>'灵素','节注','类编'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/84cdb2dc.html alt=《灵素节注类编》格阳关阴脉和脉应四时阴阳 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/84cdb2dc.html title=《灵素节注类编》格阳关阴脉和脉应四时阴阳>《灵素节注类编》格阳关阴脉和脉应四时阴阳</a></li><hr><li><a href=../../cn/%E7%A7%91%E5%AD%A6/e2e78f29.html alt=《灵素节注类编》：脉候部位和脉象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/e2e78f29.html title=《灵素节注类编》：脉候部位和脉象辨病>《灵素节注类编》：脉候部位和脉象辨病</a></li><hr><li><a href=../../cn/%E7%A7%91%E5%AD%A6/8d457852.html alt=《灵素节注类编》：诸肿胀病和诸积病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8d457852.html title=《灵素节注类编》：诸肿胀病和诸积病证>《灵素节注类编》：诸肿胀病和诸积病证</a></li><hr><li><a href=../../cn/%E7%A7%91%E5%AD%A6/36c3fdf3.html alt=《灵素节注类编》：阴阳脏腑总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/36c3fdf3.html title=《灵素节注类编》：阴阳脏腑总论>《灵素节注类编》：阴阳脏腑总论</a></li><hr><li><a href=../../cn/%E7%A7%91%E5%AD%A6/913876f.html alt=《灵素节注类编》：运气要略缘起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/913876f.html title=《灵素节注类编》：运气要略缘起>《灵素节注类编》：运气要略缘起</a></li><hr><li><a href=../../cn/%E7%A7%91%E5%AD%A6/fba441d.html alt=《灵素节注类编》：诸风病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/fba441d.html title=《灵素节注类编》：诸风病证>《灵素节注类编》：诸风病证</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>