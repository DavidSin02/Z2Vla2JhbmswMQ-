<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>本草纲目•石膏 | 极客快訊</title><meta property="og:title" content="本草纲目•石膏 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/f060fa6.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/f060fa6.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/f060fa6.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/f060fa6.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/f060fa6.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/f060fa6.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/f060fa6.html><link rel=canonical href=https://geekbank.cf/tw/%e7%a7%91%e5%ad%a6/f060fa6.html><meta property="article:published_time" content="2020-10-29T21:03:28+08:00"><meta property="article:modified_time" content="2020-10-29T21:03:28+08:00"><meta name=Keywords content><meta name=description content="本草纲目•石膏"><meta name=author content="极客快訊"><meta property="og:url" content="/cn/%E7%A7%91%E5%AD%A6/f060fa6.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>本草纲目•石膏</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><p><strong>本草纲目•金石部目录</strong></p><p>李时珍曰∶石者，气之核，土之骨也。大则为岩崖，细则为砂尘。其精为金为玉，其毒为礜为砒。气之凝也，则结而为丹青；气之化也，则液而为矾汞。其变也∶或自柔而刚，乳卤成石是也；或自动而静，草木成石是也；飞走含灵之为石，自有情而之无情也；雷震星陨之为石，自无形而成有形也。<strong>大块资生，鸿钧炉𫖔，金石虽若顽物，而造化无穷焉。身家攸赖，财剂卫养，金石虽曰死瑶，而利用无穷焉。</strong>是以禹贡、周官列其土产，《农经》、轩典详其性功，亦良相、良医之所当注意者也。乃集其可以济国却病者一百六十一种为金石部，分为四类∶曰金，曰玉，曰石，曰卤。（旧本玉石部三品，共二百五十三种。今并入二十八种，移三十二种入水部，三十九种入土部，三种入服器部，一种入介部，一种入人部）</p><p>《神农本草经》四十一种（梁陶弘景注）</p><p>《名医别录》三十二种（同上）</p><p>《唐本草》一十四种（唐苏恭）</p><p>《本草拾遗》一十七种 （唐陈藏器）</p><p>《药性本草》一种（唐甄权）</p><p>《开宝本草》九种（宋马志）</p><p>《嘉祐本草》 八种 （宋掌禹锡）</p><p>《图经本草》三种（宋苏颂）</p><p>《日华本草》八种（宋人大明）</p><p>《证类本草》一种（宋唐慎微）</p><p>《本草纲目》二十七种（明李时珍）</p><p>【附注】</p><p>魏李当之《药录》</p><p>《吴普本草》</p><p>宋雷𢽾《炮炙》</p><p>齐徐之才《药对》</p><p>唐 孙思邈《千金》</p><p>李珣《海药》</p><p>唐 杨损之《删繁》</p><p>萧炳《四声》</p><p>蜀 韩保升《重注》</p><p>宋 寇宗奭《衍义》</p><p>陈承《别说》</p><p>金 张元素《珍珠囊》</p><p>元 李杲《法象》</p><p>王好古《汤液》</p><p>朱震亨《补遗》</p><p>明 汪机《会编》</p><p>徐用诚《发挥》</p><p>王纶《集要》</p><p><br></p><p>金类二十八种</p><p>玉类一十四种</p><p><br></p><p><strong>本草纲目•石膏</strong></p><p>《本经》中品</p><p>【释名】细理石（《别录》）、寒水石（《纲目》）。</p><p><strong>震亨曰∶火煅细研醋调，封丹灶，其固密甚于脂膏。此盖兼质与能而得名，正与石脂同意。</strong></p><p><strong>时珍曰∶其纹理细密，故名细理石。其性大寒如水，故名寒水石，与凝水石同名异物。</strong></p><p>【集解】《别录》曰：石膏，生齐山山谷及齐卢山、鲁蒙山。采无时。细理白泽者，良；黄者，令人淋。</p><p>弘景曰∶二郡之山，即青州、徐州也。今出钱塘县，皆在地中，雨后时时自出，取之如棋子，白澈最佳。彭城者亦好。近道多有而大块，用之不及彼也。《仙经》不须此。</p><p>恭曰：石膏、方解石大体相似，而以未破为异。今市人皆以方解代石膏，未见有真石膏也。石膏生于石旁。其方解不因石而生，端然独处，大者如升，小者如拳，或在土中，或生溪水，其上皮随土及水苔色，破之方解，大者方尺。今人以此为石膏，疗风去热虽同，而解肌发汗不如真者。</p><p>大明曰：石膏通亮，理如云母者上。又名方解石。</p><p>𢽾曰∶凡使，勿用方解石。方解虽白不透明，其性燥；若石膏则出剡州茗山县义情山，其色莹净如水精，性良善也。</p><p>颂曰：石膏今汾、孟、虢、耀州、兴元府亦有之。生于山石上，色至莹白，与方解石肌理形段刚柔绝相类。今难得真者。用时，惟以破之皆作方棱者，为方解石。今石膏中时时有莹澈可爱、有纵理而不方解者，或以为石膏；然据本草又似长石。或又谓青石间往往有白脉贯彻类肉之膏肪者，为石膏；此又本草所谓理石也。不知石膏定是何物？今且依市人用方解石尔。</p><p>阎孝忠曰∶南方以寒水石为石膏，以石膏为寒水石，正与汴京相反，乃大误也。石膏洁白坚硬，有墙壁。寒水石则软烂，以手可碎，外微青黑，中有细纹。又一种坚白全类石膏，而敲之成方者，名方解石也。</p><p>承曰∶陶言钱塘山中雨后时自出。今钱塘人凿山取之甚多，捣作齿药货用，浙人呼为寒水石，入药最胜他处者。</p><p>宗奭曰：石膏纷辩不决，未悉厥理。本草只言生齐山、卢山、蒙山，细理白泽者良，即知他处者非石膏也。</p><p><strong>震亨曰∶本草药之命名，多有意义，或以色，或以形，或以气，或以质，或以味，或以能，或以时，是也。石膏固济丹炉，苟非有膏，岂能为用？此盖兼质与能而得名。昔人以方解为石膏，误矣。石膏味甘而辛，本阳明经药，阳明主肌肉。其甘也，能缓脾益气，止渴去火。其辛也，能解肌出汗，上行至头，又入太阴、少阳。</strong>彼方解石，只有体重、质坚、性寒而已，求其有膏而可为三经之主治者，焉在哉？</p><p><strong>时珍曰：石膏有软、硬二种。软石膏，大块生于石中，作层如压扁米糕形，每层厚数寸。有红、白二色，红者不可服，白者洁净，细纹短密如束针，正如凝成白蜡状，松软易碎，烧之即白烂如粉。</strong>其中明洁，色带微青，而纹长细如白丝者，名理石也。与软石膏乃一物二种，碎之则形色如一，不可辨矣。硬石膏，作块而生，直理起棱，如马齿坚白，击之则段段横解，光亮如云母、白石英，有墙壁，烧之亦易散，仍硬不作粉。其似硬石膏成块，击之块块方解，墙壁光明者，名方解石也，烧之则姹散亦不烂。与硬石膏乃一类二种，碎之则形色如一，不可辨矣。<strong>自陶弘景、苏恭、大明、雷𢽾、苏颂、阎孝忠皆以硬者为石膏，软者为寒水石；至朱震亨始断然以软者为石膏，而后人遵用有验，千古之惑始明矣。</strong>盖昔人所谓寒水石者，即软石膏也；所谓硬石膏者，乃长石也。石膏、理石、长石、方解石四种，性气皆寒，俱能去大热结气；但石膏又能解肌发汗为异尔。理石即石膏之类，长石即方解之类，俱可代用，各从其类也。<strong>今人以石膏收豆腐，乃昔人所不知。</strong></p><p>【修治】𢽾曰∶凡使，石臼中捣成粉，罗过，生甘草水飞过，澄晒筛研用。</p><p>时珍曰∶古法惟打碎如豆大，绢包入汤煮之。近人因其性寒，火煅过用，或糖拌炒过，则不妨脾胃。</p><p>【气味】辛，微寒，无毒。</p><p>《别录》曰∶甘，大寒。</p><p>好古曰∶入足阳明、手太阴、少阳经气分。</p><p>之才曰∶鸡子为之使。恶莽草、巴豆、马目毒公。畏铁。</p><p>【主治】<strong>中风寒热，心下逆气惊喘，口干舌焦，不能息，腹中坚痛，除邪鬼，产乳金疮（《本经》）。除时气头痛身热，三焦大热，皮肤热，肠胃中结气，解肌发汗，止消渴烦逆，腹胀暴气，喘息咽热，亦可作浴汤（《别录》）。</strong></p><p><strong>治伤寒头痛如裂，壮热皮如火燥。和葱煎茶，去头痛（甄权）。治天行热狂，头风旋，下乳，揩齿益齿（大明）。除胃热肺热，散阴邪，缓脾益气（李杲）。止阳明经头痛，发热恶寒，日晡潮热，大渴引饮，中暑潮热，牙痛（元素）。</strong></p><p>【发明】成无己曰∶风，阳邪也；寒，阴邪也。风喜伤阳，寒喜伤阴。营卫阴阳，为风寒所伤，则非轻剂所能独散，必须轻重之剂同散之，乃得阴阳之邪俱去，营卫之气俱和。是以大青龙汤，以石膏为使。石膏乃重剂，而又专达肌表也。又云∶热淫所胜，佐以苦甘。知母、石膏之苦甘以散热。</p><p><strong>元素曰：石膏性寒，味辛而淡，气味俱薄，体重而沉，降也，阴也，乃阳明经大寒之药。</strong></p><p>善治本经头痛牙痛，止消渴中暑潮热。然能寒胃，令人不食，非腹有极热者，不宜轻用。又阳明经中热，发热恶寒燥热，日晡潮热，肌肉壮热，小便浊赤，大渴引饮，自汗，苦头痛之药，仲景用白虎汤是也。若无以上诸证，勿服之。多有血虚发热象白虎证，及脾胃虚劳，形体病证，初得之时，与此证同。医者不识而误用之，不可胜救也。</p><p>杲曰：石膏，足阳明药也。故仲景治伤寒阳明证，身热、目痛、鼻干、不得卧。身以前，胃之经也；胸前，肺之室也；邪在阳明，肺受火制，故用辛寒以清肺气，所以有白虎之名。</p><p>又治三焦皮肤大热，入手少阳也。凡病脉数不退者，宜用之；胃弱者，不可用。</p><p>宗奭曰∶孙兆言∶四月以后天气热时，宜用白虎。但四方气候不齐，岁中运气不一，亦宜两审。其说甚确。</p><p>时珍曰∶东垣李氏云∶立夏前多服白虎汤者，令人小便不禁，此乃降令太过也。阳明津液不能上输于肺，肺之清气亦复下降故尔。初虞世《古今录验方》∶治诸蒸病有五蒸汤，亦是白虎加人参、茯苓、地黄、葛根，因病加减。王焘《外台秘要》∶治骨蒸劳热久嗽，用石膏（纹如束针者）一斤，粉甘草一两。细研如面，日以水调三四服。言其无毒有大益，乃养命上药，不可忽其贱而疑其寒。《名医录》言∶睦州杨士丞女，病骨蒸内热外寒，众医不瘥，处州吴医用此方而体遂凉。愚谓此皆少壮肺胃火盛，能食而病者言也。若衰暮及气虚、血虚、胃弱者，恐非所宜。</p><p>广济林训导年五十，病痰嗽发热。或令单服石膏，药至一斤许，遂不能食，而咳益频，病益甚，遂至不起。此盖用药者之瞀瞀也，石膏何与焉。杨士瀛云：石膏煅过，最能收疮晕，不至烂肌。按∶刘跂《钱乙传》云∶宗室子病呕泄，医用温药加喘。乙曰∶病本中热，奈何以刚剂燥之，将不得前后溲，宜与石膏汤。宗室与医皆不信。后二日果来召。乙曰∶仍石膏汤证也。竟如言而愈。又按∶古方所用寒水石，是凝水石；唐宋以来诸方所用寒水石，即今之石膏也。故寒水石诸方多附于后。近人又以长石、方解石为寒水石，不可不辨之。</p><p><br></p><p>【附方】旧四，新二十五。</p><p><strong>伤寒发狂，逾垣上屋：</strong>寒水石二钱，黄连一钱。为末。煎甘草冷服，名鹊石散。（《本事方》）</p><p><strong>风热心躁，口干狂言，浑身壮热：</strong>寒水石半斤，烧半日。净地坑内盆合，四面湿土拥起，经宿取出。入甘草末、天竺黄各二两，龙脑二分，糯米糕丸弹子大。蜜水磨下。（《集验方》）</p><p><strong>解中诸毒</strong>：方同上。</p><p><strong>乳石发渴：</strong>寒水石一块含之，以瘥为度。（《圣济录》）</p><p><strong>男女阴毒：</strong>寒水石不拘多少为末，用两馏饭捣丸栗子大，日干。每用一丸，炭火煅红烧研，以滚酒调服，饮葱醋汤投之，得汗愈。（蔡氏《经验必用方》）</p><p><strong>小儿丹毒：</strong>寒水石末一两，和水涂之。（《集玄方》）</p><p><strong>小儿身热：</strong>石膏一两，青黛一钱。为末，糕糊丸龙眼大。每服一丸，灯心汤化下。（《普济方》）</p><p><strong>骨蒸劳病</strong>，外寒内热，附骨而蒸也。其根在五脏六腑之中，必因患后得之。骨肉日消，饮食无味，或皮燥而无光。蒸盛之时，四肢渐细，足趺肿起。石膏十两，研如乳粉法，水和服方寸匕，日再，以身凉为度。（《外台秘要》）</p><p><strong>热盛喘嗽：</strong>石膏二两，甘草（炙）半两，为末。每服三钱，生姜、蜜调下。（《普济方》）</p><p><strong>痰热喘嗽，痰涌如泉</strong>：石膏、寒水石各五钱。为末。每入参汤服三钱。（《保命集》）</p><p><strong>食积痰火，</strong>泻肺火、胃火。白石膏（火煅 ，出火毒）半斤。为末，醋糊丸梧子大。每服四五十丸，白汤下。（丹溪方）。</p><p><strong>胃火牙疼∶</strong>好软石膏一两火 ，火煅，淡酒淬过，为末），入防风、荆芥、细辛、白芷五分。为末。日用揩牙，甚效。（《保寿堂方》）</p><p><strong>老人风热</strong>内热，目赤头痛，视不见物。石膏三两，竹叶五十片，沙糖一两，粳米三合，水三大盏，煎石膏、竹叶，去滓，取二盏煮粥，入糖食。（《养老方》）</p><p><strong>风邪眼寒，</strong>乃风入头系，败血凝滞，不能上下流通，故风寒客之而眼寒也。石膏（煅）二两，川芎二两，甘草（炙）半两。为末。每服一钱，葱白、茶汤调下，日二服。（《宣明方》）</p><p><strong>头风涕泪</strong>，疼痛不已∶方同上。</p><p><strong>鼻衄头痛</strong>，心烦：石膏、牡蛎各一两。为末。每新汲水服二钱，并滴鼻内。（《普济方》）</p><p><strong>筋骨疼痛</strong>因风热者：石膏三钱，飞罗面七钱。为末，水和煅红，冷定。滚酒化服，被盖取汗。连服三日，即除根。（笔峰《杂兴》）</p><p><strong>雀目夜昏</strong>，百治不效：石膏末，每服一钱，猪肝一片薄批，掺药在上缠定，沙瓶煮熟，切食之，一日一服。（《明目方》）</p><p><strong>湿温多汗</strong>，妄言烦渴：石膏、炙甘草等分为末。每服二钱匕，浆水调下。（庞安时《伤寒论》）</p><p><strong>小便猝数</strong>，非淋，令人瘦。石膏半斤捣碎，水一斗，煮五升，每服五合。（《肘后方》）</p><p><strong>小儿吐泻</strong>黄色者，伤热也。玉露散∶用石膏、寒水石各五钱，生甘草二钱半，为末。滚汤调服一钱。（钱乙小儿方）</p><p>水泻腹鸣如雷，有火者。石膏火煅，仓米饭和丸梧子大，黄丹为衣。米饮下二十丸。不二服，效。（李楼《奇方》）</p><p>乳汁不下：石膏三两，水二升，煮三沸。三日饮尽，妙。（《子母秘录》）</p><p><strong>妇人乳痈</strong>∶一醉膏∶用石膏煅红，出火毒，研。每服三钱，温酒下，添酒尽醉。睡觉，再进一服。（陈日华《经验方》）</p><p><strong>油伤火灼</strong>，痛不可忍：石膏末敷之，良。（《梅师方》）</p><p><strong>金疮出血：</strong>寒水石、沥青等分。为末。干掺，勿经水。（《积德堂方》）</p><p><strong>刀疮伤湿</strong>，溃烂不生肌：寒水石（煅）一两，黄丹二钱。为末。洗敷。甚者，加龙骨一钱，孩儿茶一钱。（《积德堂方》）</p><p><strong>疮口不敛</strong>，生肌肉，止疼痛，去恶水。寒水石（烧赤，研）二两，黄丹半两。为末，掺之。名红玉散。（《和剂局方》）</p><p><strong>口疮咽痛</strong>，上膈有热：寒水石（煅）三两，朱砂三钱半，脑子半字。为末，掺之。（《三因方》）</p><p>【附录】<strong>玉火石</strong> 颂曰∶密州九仙山东南隅地中，出一种石，青白而脆，击之内有火，谓之玉火石。</p><p>彼医用之。其味甘、微辛，温。疗伤寒发汗，止头目昏眩痛，功与石膏等，土人以当石膏用之。</p><p><strong>龙石膏</strong>《别录》曰∶有名未用，无毒，主消渴益寿。生杜陵，如铁脂中黄。</p><p>（原文，无删节。版本为《本草纲目》江西本系统。）</p></div><div class="post-meta meta-tags"><ul class=clearfix><li><a>'纲目','本草','石膏'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>