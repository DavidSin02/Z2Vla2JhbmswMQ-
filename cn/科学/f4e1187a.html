<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中国历史记年体之东汉二、显宗孝明帝（公元66-71年） | 极客快訊</title><meta property="og:title" content="中国历史记年体之东汉二、显宗孝明帝（公元66-71年） - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/f4e1187a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/f4e1187a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/f4e1187a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/f4e1187a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/f4e1187a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/f4e1187a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/f4e1187a.html><link rel=canonical href=https://geekbank.cf/tw/%e7%a7%91%e5%ad%a6/f4e1187a.html><meta property="article:published_time" content="2020-11-14T20:57:51+08:00"><meta property="article:modified_time" content="2020-11-14T20:57:51+08:00"><meta name=Keywords content><meta name=description content="中国历史记年体之东汉二、显宗孝明帝（公元66-71年）"><meta name=author content="极客快訊"><meta property="og:url" content="/cn/%E7%A7%91%E5%AD%A6/f4e1187a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中国历史记年体之东汉二、显宗孝明帝（公元66-71年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><h2 class=pgc-h-arrow-right><strong>显宗孝明帝纪元（公元58年－75年）</strong></h2><h3 class=pgc-h-arrow-right><strong>（公元66年）永平九年</strong></h3><p>春正月戊申，客星出牵牛，长八尺，历建星至房南灭，见至五十日。</p><p>三月辛丑，诏郡国死罪囚减罪，与妻子诣五原、朔方占着，所在死者皆赐妻父若男同产一人复终身；其妻无父兄独有母者，赐其母钱六万，又复其口算。</p><p>夏四月甲辰，诏郡国以公田赐贫人各有差。令司隶校尉、部刺史岁上墨绶长吏视事三岁已上理状尤异者各一人，与计偕上。及尤不政理者，亦以闻。</p><p>是岁，大有年。为四姓小侯开立学校，置《五经》师。</p><p>赐皇子恭号灵寿王，党号重熹王。</p><p>帝崇尚儒学，自皇太子、诸王侯及大臣子弟、功臣子孙，莫不受经。又为外戚樊氏、郭氏、阴氏、马氏诸子立学于南宫，号“四姓小侯”。置《五经》师，搜选高能以授其业。自期门、羽林之士，悉令通《孝经》章句。匈奴亦遣子入学。</p><p>汝南细阳人张酺，赵王张敖之后也。敖子寿，封细阳之池阳乡，后废，因家焉。酺少从祖父充受《尚书》，能传其业，又事太常桓荣。勤力不怠，聚徒以百数。帝为四姓小侯开学于南宫，置《五经》师。酺以《尚书》教授，数讲于御前，以论难当意，除为郎，赐车马衣裳，遂令入授皇太子。</p><p>下邳徐人周纭少为廷尉史，补南行唐长。到官，晓吏人曰：“朝廷不以长不肖，使牧黎民，而性仇猾吏，志除豪贼，且勿相试！”遂杀县中尤无状者数十人，吏人大震。过博平令。收考奸臧，无出狱者。以威名迁齐相，亦颇严酷，专任刑法，而善为辞案条教，为州内所则。后坐杀无辜，复左转博平令。为人刻削少恩，好韩非之术。</p><p>中水侯李纯坐母杀纯叔父。国除。</p><p>广陵王荆呼相工谓曰：“我貌类先帝。先帝三十得天下，我今亦三十，可起兵未？”相者诣吏告之，荆惶恐，自系狱。帝复加恩，不考极其事，下诏不得臣属吏人，惟食租如故，使相、中尉谨宿卫之。荆犹不改。其后使巫祭祀祝诅，有司举奏，帝以至亲悼伤之，诏长水校尉燕侯樊儵与羽林监南阳任隗杂理其狱。事竟，奏请诛荆。引见宣明殿，帝怒曰：“诸卿以我弟故，欲诛之，即我子，卿等敢尔邪！”儵仰而对曰：“天下高帝天下，非陛下之天下也。《春秋》之义。‘君亲无将，将而诛焉’。是以周公诛弟，季友鸩兄，经传大之。臣等以荆属托母弟，陛下留圣心，加恻隐，故敢请耳。如令陛下子，臣等专诛而已。”帝叹息良久。儵益以此知名。其后儵弟鲔为子赏求楚王英女敬乡公主，儵闻而止之，曰：“建武时，吾家并受荣宠，一宗五侯。时特进一言，女可以配王，男可以尚主，但以贵宠过盛，即为祸患，故不为也。且尔一子，奈何弃之于楚乎？”鲔不从。</p><p>广汉新都人王忳尝诣京师，于空舍中见一书生疾困，愍而视之。书生谓忳曰：“我当到洛阳，而被病，命在须臾。腰下有金十斤，愿以相赠，死后乞藏骸骨。”未及问姓名而绝。忳即鬻金一斤，营其殡葬，余金悉置棺下，人无知者。后归数年，县署忳大度亭长。初到之日，有马驰入亭中而止。其日，大风飘一绣被，复堕忳前，即言之于县，县以归忳。忳后乘马到洛县，马遂奔走，牵忳入它舍。主人见之喜曰：“今禽盗矣。”问忳所由得马，忳具说其状，并及绣被。主人怅然良久，乃曰：“被随旋风，与马俱亡，卿何阴德而致此二物？”忳自念有葬书生之事，因说之，并道书生形貌及埋金处。主人大惊，号曰：“是我子也。姓金名彦。前往京师，不知所在，何意卿乃葬之。大恩久不报，天以此章卿德耳。”忳悉以被、马还之，彦父不取，又厚遗忳。忳辞让而去。时，彦父为州从事，因告新都令，假忳休，自与俱迎彦丧，余金俱存。忳由是显名。仕郡功曹，州治中从事。举茂才，除郿令。到官，至EA69亭。亭长曰：“亭有鬼，数杀过客，不可宿也。”忳曰：“仁胜凶邪，德除不祥，何鬼之避！”即入亭止宿。夜中闻有女子称冤之声。忳咒曰：“有何枉状，可前求理乎？”女子曰：“无衣，不敢进。”忳便投衣与之。女子乃前诉曰：“妾夫为涪令，之官过宿此亭，亭长无状，贼杀妾家十余口，埋在楼下，悉取财货。”忳问亭长姓名。女子曰：“即今门下游徼者也。”忳曰：“汝何故数杀过客？”对曰：“妾不得白日自诉，每夜陈冤，客辄眠不见应，不胜感恚，故杀之。”忳曰：“当为汝理此冤，勿复杀良善也。”因解衣于地，忽然不见，明旦召游徼诘问，具服罪，即收系，及同谋十余人悉伏辜。遣吏送其丧归乡里，于是亭遂清安。</p><h3 class=pgc-h-arrow-right><strong>（公元67年）永平十年</strong></h3><p>春二月，广陵王荆以有罪自杀，国除。荆立二十九年死。帝怜伤之，赐谥曰思王。</p><p>夏四月戊子，诏曰：“昔岁五谷登衍，今兹蚕麦善收，其大赦天下。方盛夏长养之时，荡涤宿恶，以报农功。百姓勉务桑稼，以备灾害。吏敬厥职，无令愆堕。</p><p>闰月甲午，南巡狩，幸南阳，祠章陵，追念旧恩，封成武侯刘顺弟子三人为乡侯。日北至，又祠旧宅。礼毕，召校官弟子作雅乐，奏《鹿鸣》，帝自御埙箎和之，以娱嘉宾。还，幸南顿，劳飨三老、官属。</p><p>征居巢侯刘般行执金吾事，从至南阳，还为朝侯。</p><p>冬十一月，征淮阳王延会平舆，征沛王辅会睢阳。</p><p>十二月甲午，车驾还宫。</p><p>长水校尉燕侯樊儵卒，赗赠甚厚，谥曰哀侯。帝遣小黄门张音问所遗言。先是河南县亡失官钱，典负者坐死及罪徙者甚众，遂委责于人，以偿其耗。乡部吏司因此为奸，儵常疾之。又野王岁献甘醪、膏饧，每辄扰人，吏以为利。儵并欲奏罢之，疾病未及得上。音归，具以闻，帝览之而悲叹，敕二郡并令从之。长子汜嗣，以次子郴、梵为郎。梵字文高，为郎二十余年，三署服其重惧。悉推财物二千余万与孤兄子，官至大鸿胪。汜卒，子时嗣。时卒，子建嗣。建卒，无子，国绝。</p><p>初，樊儵删定《公羊严氏春秋》章句，世号“樊侯学”，教授门徒前后三千余人。弟子颍川李修、九江夏勤，皆为三公。勤字伯宗，为京、宛二县令，零陵太守，所在有理能称。安帝时，位至司徒。</p><p>初，陵阳侯丁綝从世祖征伐，其子丁鸿独与弟盛居，鸿年十三，从桓荣受《欧阳尚书》，三年而明章句，善论难，为都讲，遂笃志精锐，布衣荷担，不远千里。鸿怜弟盛幼小而共寒苦。及綝卒，鸿当袭封，上书让国于盛，不报。既葬，乃挂缞绖于冢庐而逃去，留书与盛曰：“鸿贪经书，不顾恩义，弱而随师，生不供养，死不饭唅，皇天先祖，并不祐助，身被大病，不任茅土。前上疾状，愿辞爵仲公，章寝不报，迫且当袭封。谨自放弃。逐求良医。如遂不瘳，永归沟壑。”鸿初与九江人鲍骏同事桓荣，甚相友善，及鸿亡封，与骏遇于东海，阳狂不识骏。骏乃止而让之曰：“昔伯夷、吴札乱世权行，故得申其志耳。《春秋》之义，不以家事废王事。今子以兄弟私恩而绝父不灭之基，可谓智乎？”鸿感悟，垂涕叹息，乃还就国，开门教授。鲍骏亦上书言鸿经学至行，帝甚贤之，即召见，说《文侯之命篇》，赐御衣及绶，禀食公车，与博士同礼。顷之，拜侍中。</p><p>右中郎将周泽拜太常。泽果敢直言，数有据争。后北地太守廖信坐贪秽下狱，没入财产，帝以信臧物班诸廉吏，唯泽及光禄勋孙堪、大司农常冲特蒙赐焉。是时京师翕然，在位者咸自勉励。</p><p>拜侍中祭酒张兴太子少傅。显宗数访问经术。既而声称着闻，弟子自远至者，著录且万人，为梁丘家宗。</p><p>宗正刘平在位八年，以老病上疏乞骸骨，卒于家。</p><h3 class=pgc-h-arrow-right><strong>（公元68年）永平十一年</strong></h3><p>春正月，沛王辅、楚王英、济南王康、东平王苍、淮阳王延、中山王焉、琅邪王京、东海王政来朝。</p><p>月余，东平王苍还国。帝临送归宫，凄然怀思，乃遣使手诏国中傅曰：“辞别之后，独坐不乐，因就车归，伏轼而吟，瞻望永怀，实劳我心，诵及《采菽》，以增叹息。日者问东平王处家何等最乐，王言为善最乐，其言甚大，副是要腹矣。今送列侯印十九枚，诸王子年五岁已上能趋拜者，皆令带之。”</p><p>秋七月，司隶校尉郭霸下狱死。</p><p>大鸿胪牟融代鲑阳鸿为大司农。是时，帝方勤万机，公卿数朝会，每辄延谋政事，判折狱讼。融经明才高，善论议，朝廷皆服其能；帝数嗟叹，以为才堪宰相。</p><p>拜尚书令孙堪为光禄勋。堪字子稺，河南缑氏人也。明经学，有志操，清白贞正，爱士大夫，然一毫未尝取于人，以节介气勇自行。王莽末，兵革并起，宗族老弱在营保间，堪常力战陷敌，无所回避，数被创刃，宗族赖之，郡中咸服其义勇。建武中，仕郡县。公正廉洁，奉禄不及妻子，皆以供宾客。及为长吏，所在有迹，为吏人所敬仰。喜分明去就。尝为县令，谒府，趋步迟缓，门亭长谴堪御吏，堪便解印绶去，不之官。后复仕为左冯翊，坐遇下促急，司隶校尉举奏免官。数月，征为侍御史，再迁尚书令。</p><p>长陵令尹敏除郎中，迁谏议大夫。卒于家。</p><p>以朝侯刘般兼屯骑校尉。时五校官显职闲，而府寺宽敞，舆服光丽，伎巧毕给，故多以宗室肺腑居之。每行幸郡国，般常将长水胡骑从。帝曾欲置常平仓，公卿议者多以为便。般对以“常平仓外有利民之名，而内实侵刻百姓，豪右因缘为奸，小民不能得其平，置之不便”。帝乃止。是时下令禁民二业，又以郡国牛疫，通使区种增耕，而吏下检结，多失其实，百姓患之。般上言：“郡国以官禁二业，至有田者不得渔捕。今滨江湖郡率少蚕桑，民资渔采以助口实，且以冬春闲月，不妨农事。夫渔猎之利，为田除害，有助谷食，无关二业也。又郡国以牛疫、水旱，垦田多减，故诏敕区种，增进顷亩，以为民也。而吏举度田，欲令多前，至于不种之处，亦通为租。可申敕刺史、二千石，务令实核，其有增加，皆使与夺田同罪。”帝悉从之。</p><p>是岁，漅湖出黄金，庐江太守以献。时，麒麟、白雉、醴泉、嘉禾所在出焉。</p><h3 class=pgc-h-arrow-right><strong>（公元69年）永平十二年</strong></h3><p>春正月，益州徼外夷哀牢王柳貌遣子率种人内属，其种邑王者七十七人，户五万一千八百九十，口五十五万三千七百一十一。西南去洛阳七千里，帝以其地置哀牢、博南二县，割益州郡西部都尉所领六县，合为永昌郡。始通博南山，渡兰仓水。行者苦之。歌曰：“汉德广，开不宾。度博南，越兰津。度兰仓，为它人。”罢益州西部都尉。</p><p>时汴渠东侵，日月弥广，而水门故处，皆在河中，兖、豫百姓怨叹，以为县官恒兴佗役，不先民急。议修汴渠，乃引见司空椽王景，问以理水形便。景陈其利害，应对敏给，帝善之。又以尝修浚仪，功业有成，乃赐景《山海经》、《河渠书》、《禹贡图》及钱帛衣物。夏四月，遂发卒数十万，遣景与将作谒者王吴修渠筑堤，自荥阳东至千乘海口千余里。景乃商度地势，凿山阜，破砥绩，直截沟涧，防遏冲要，疏决壅积，十里立一水门，令更相洄注，无复溃漏之患。景虽简省役费，然犹以百亿计。</p><p>五月丙辰，赐天下男子爵，人二级，三老、孝悌、力田人三级，流民无名数欲占者人一级；鳏、寡、孤、独、笃癃、贫无家属不能自存者粟，人三斛。诏曰：“昔曾、闵奉亲，竭欢致养；仲尼葬子，有棺无椁。丧贵致哀，礼存宁俭。今百姓送终之制，竞为奢靡。生者无担石之储，而财力尽于坟土。伏腊无糟糠，而牲牢兼于一奠。糜破积世之业，以供终朝之费，子孙饥寒，绝命于此，岂祖考之意哉！又车服制度，恣极耳目。田荒不耕，游食者众。有司其申明科禁，宜于今者，宣下郡国。”</p><p>秋七月乙亥，司空伏恭在位九年，以病乞骸骨罢，诏赐千石奉以终其身。初，父黯章句繁多，恭乃省减浮辞，定为二十万言。</p><p>乙未，大司农牟融为司空。融举动方重，甚得大臣节。</p><p>冬十月，司隶校尉王康下狱死。</p><p>征辽东太守祭肜为太仆。肜在辽东几三十年，衣无兼副。显宗既嘉其功，又美肜清约，拜日，赐钱百万，马三匹，衣被刀剑下至居室什物，大小无不悉备。帝每见肜，常叹息以为可属以重任。</p><p>征故伏波将军马援子防、光俱为黄门侍郎。</p><p>戴封字平仲，济北刚人也。年十五，诣太学，师事鄮令东海申君。申君卒，送丧到东海，道当经其家。父母以封当还，豫为娶妻。封暂过拜亲，不宿而去。还京师卒业。时同学石敬平温病卒，封养视殡敛，以所赍粮市小棺，送丧到家。家更敛，见敬平行时书物皆在棺中，乃大异之。封后遇贼，财物悉被略夺，唯余缣七匹，贼不知处，封乃追以与之，曰：“知诸君乏，故送相遗。”贼惊曰：“此贤人也。”尽还其器物。后举孝廉，光禄主事，遭伯父丧去官。诏书求贤良方正直言之士、有至行能消灾伏异者，公卿郡守各举一人。郡及大司农俱举封。公车征，陛见，对策第一，擢拜议郎。迁西华令。时汝、颍有蝗灾，独不入西华界。时督邮行县，蝗忽大至。督邮其日即去，蝗亦顿除，一境奇之。其年大旱，封祷请无获，乃积薪坐其上以自焚。火起而大雨暴至，于是远近叹服。迁中山相。时诸县囚四百余人，辞状已定，当行刑。封哀之，皆遣归家，与克期日，皆无违者。诏书策美焉。永元十二年，征拜太常，卒官。</p><p>是岁，天下安平，人无徭役，岁比登稔，百姓殷富，粟斛三十，牛羊被野。</p><h3 class=pgc-h-arrow-right><strong>（公元70年）永平十三年</strong></h3><p>春二月，帝耕于藉田。礼毕，赐观者食。</p><p>侍中丁鸿兼射声校尉。博士魏应迁大鸿胪。</p><p>三月，河南尹薛昭下狱死。</p><p>夏四月，汴渠成。辛巳，帝行幸荥阳，巡行河渠。乙酉，诏曰：“自汴渠决败，六十余岁，加顷年以来，雨水不时，汴流东侵，日月益甚，水门故处，皆在河中，漭瀁广溢，莫测圻岸，荡荡极望，不知纲纪。今兖、豫之人，多被水患，乃云县官不先人急，好兴它役。又或以为河流入汴，幽、冀蒙利，故曰左堤强则右堤伤，左右俱强则下方伤，宜任水势所之，使人随高而处，公家息壅塞之费，百姓无陷溺之患。议者不同，南北异论，朕不知所从，久而不决。今既筑堤理渠，绝水立门，河、汴分流，复其旧迹，陶丘之北，渐就壤坟，故荐嘉玉絜牲，以礼河神。东过洛汭，叹禹之绩。今五土之宜，反其正色，滨渠下田，赋与贫人，无令豪右得固其利，庶继世宗《瓠子》之作。”使滨河郡国置河堤员吏，如西京旧制。王景由是知名。将作谒者王吴及诸从事掾史皆增秩一等。司空椽王景三迁为侍御史。因遂度河。登太行，进幸上党。壬寅，车驾还宫。</p><p>闰七月丁亥，火犯舆鬼。</p><p>冬十月壬辰晦，日有食之，在尾十七度。三公免冠自劾。制曰：“冠履勿劾。灾异屡见，咎在朕躬，忧惧遑遑，未知其方。将有司陈事，多所隐讳，使君上壅蔽，下有不畅乎？昔卫有忠臣，灵公得守其位。今何以和穆阴阳，消伏灾谴？刺史、太守详刑理冤，存恤鳏孤，勉思职焉。</p><p>楚王英大交通方士，作金龟玉鹤，刻文字以为符瑞。十一月，男子燕广告英与渔阳王平、颜忠等造作图书，有逆谋，事下案验。有司奏英招聚奸猾，造作图谶，擅相官秩，置诸侯王公将军二千石，大逆不道，请诛之。帝以亲亲不忍，乃废英，徙丹阳泾县，赐汤沐邑五百户。遣大鸿胪魏应持节护送，使伎人奴俾工技鼓吹悉从，得乘辎𫐌，持兵弩，行道射猎，极意自娱。男女为侯主者，食邑如故。楚太后勿上玺绶，留住楚宫。使郡县复考英谋逆事。</p><p>安平侯盖侧坐与舅王平谋反，伏诛，国除。</p><p>安成侯刘闵坐楚事，辞语相连，国除。闵卒，子商嗣，徙封为白牛侯。商卒，子昌嗣。</p><p>济南王康在国不循法度，交通宾客。其后，人上书告康招来州郡奸猾渔阳颜忠，刘子产等，又多遗其缯帛，案图书，谋议不轨。事下考，有司举奏之，显宗以亲亲故，不忍穷竟其事，但削祝阿、隰阴、东朝阳、安德、西平昌五县。</p><p>鲁国薛人寒朗以谒者守侍御史，与三府掾属共考案楚狱颜忠、王平等，辞连及隧乡侯耿建、朗陵侯臧信、护泽侯邓鲤、曲成侯刘建。建等辞未尝与忠、平相见。是时，帝怒甚，吏皆惶恐，诸所连及，率一切陷入，无敢以情恕者。朗心伤其冤，试以建等物色独问忠、平，而二人错愕不能对。朗知其诈，乃上言建等无奸，专为忠、平所诬，疑天下无辜类多如此。帝乃召朗人，问曰：“建等即如是，忠、平何故引之？”朗对曰：“忠、平自知所犯不道，故多有虚引，冀以自明。”帝曰：“即如是，四侯无事，何不早奏，狱竟而久系至今邪？”郎对曰：“臣虽考之无事，然恐海内别有发其奸者，故未敢时上。”帝怒骂曰：“吏持两端，促提下。”左右方引去，朗曰：“愿一言而死。小臣不敢欺，欲助国耳。”帝问曰：“谁与共为章？”对曰：“臣自知当必族灭，不敢多污染人，诚冀陛下一觉悟而已。臣见考囚在事者，咸共言妖恶大故，臣子所宜同疾，今出之不如入之，可无后责。是以考一连十，考十连百。又公卿朝会，陛下问以得失，皆长跪言，旧制大罪祸及九族，陛下大恩，裁止于身，天下幸甚。及其归舍，口虽不言，而仰屋窃叹，莫不知其多冤，无敢牾陛下者。臣今所陈，诚死无悔。”帝意解，诏遣朗出。后二日，车驾自幸洛阳狱录囚徒，理出千余人。后平、忠死狱中，朗乃自系。会赦，免官。后举孝廉。帝大会群臣，朗前谢恩，诏以朗纳忠先帝，拜为易长。岁余，迁济阳令，以母丧去官，百姓追思之。</p><p>淮阳薛汉世习《韩诗》，尤善说灾异谶纬，教授常数百人。永平中，薛汉以博士为千乘太守，政有异迹。弟子犍为杜抚、会稽澹台敬伯、巨鹿韩伯高最知名。</p><p>齐王石立二十四年薨。子晃嗣。</p><h3 class=pgc-h-arrow-right><strong>（公元71年）永平十四年</strong></h3><p>春正月戊子，客星出昴，六十日，在轩辕右角稍灭。昴主边兵。</p><p>楚王英谋反，阴氏欲中伤司徒虞延，使人私之楚谋告延，延以英籓戚至亲，不然其言，又欲辟幽州从事公孙弘，以弘交通楚王而止，并不奏闻。及英事发觉，诏书切让，免司徒，三月甲戌，虞延自杀。家至清贫，子孙不免寒𫗪。</p><p>以太常周泽行司徒事，如真。泽性简，忽威仪，颇失宰相之望。月余，复为太常。泽清洁循行，尽敬宗庙。常卧疾斋宫，其妻哀泽老病，窥问所苦。泽大怒，以妻干犯斋禁，遂收送诏狱谢罪。当世疑其脆激。时人为之语曰：“生世不谐，作太常妻，一岁三百六十日，三百五十九日斋。”</p><p>夏四月丁巳，巨鹿太守南阳邢穆为司徒。</p><p>前楚王英至丹阳，自杀。立三十三年，国除。诏遣光禄大夫持节吊祠，赠帽如法，加赐列侯印绶，以诸侯礼葬于泾。遣中黄门占护其妻子。悉出楚官属无辞语者。制诏许太后曰：“国家始闻楚事，幸其不然。既知审实，怀用悼灼，庶欲宥全王身，令保卒天年，而王不念顾太后，竟不自免。此天命也，无可奈何！太后其保养幼弱，勉强饮食。诸许愿王富贵，人情也。已诏有司，出其有谋者，令安田宅。”于是封燕广为折奸侯。楚狱遂至累年，其辞语相连，自京师亲戚诸侯州郡豪杰及考案吏，阿附相陷，坐死徙者以千数。</p><p>三府举任城令袁安能理剧，拜楚郡太守，使考楚王英谋逆事。是时英辞所连及系者数千人，帝怒甚，吏案之急，迫痛自诬，死者甚众。安到郡，不入府，先往案狱，理其无明验者，条上出之。府丞掾史皆叩头争，以为阿附反虏，法与同罪，不可。安曰：“如有不合，太守自当坐之，不以相及也。”遂分别具奏。帝感悟，即报许，得出者四百余家。</p><p>杨虚侯马檀坐兄伯济与楚王英党颜忠谋反，国除。汝阴侯刘信亦坐楚事国除。</p><p>阜成侯王禹卒，子坚石嗣。坚石追坐父禹及弟平与楚王英谋反，弃市，国除。</p><p>东海相新郪侯郭竟永平中卒，子嵩嗣；嵩卒，追坐染楚王英事，国废。</p><p>发干侯郭骏亦坐楚王英国，失国。</p><p>莒乡侯耿阜坐同族耿歙与楚人颜忠辞语相连，国除。</p><p>参蘧乡侯杜元坐与楚王等谋反，减死一等，国除。</p><p>石城侯王广坐与楚事相连，国除。</p><p>楚事发觉，故燕侯樊儵弟鲔之子妻楚王英女敬乡公主，帝追念儵谨恪，又闻其止鲔婚事，故其诸子得不坐焉。</p><p>会稽督邮郑弘师同郡河东太守焦贶。楚王英谋反发觉，以疏引贶，贶被收捕，疾病于道亡没，妻子闭系诏狱，掠考连年。诸生故人惧相连及，皆改变名姓，以逃其祸，弘独髡头负𫓧锧，诣阙上章，为贶讼罪。显宗觉悟，即赦其家属，弘躬送贶丧及妻子还乡里，由是显名。拜为驺令，政有仁惠，民称苏息。迁淮阴太守。</p><p>博士薛汉坐楚王事诛，故人门生莫敢视，京兆杜陵人廉范，赵将廉颇之后，少受业于薛汉，时辟公府，独往收敛之。吏以闻，帝大怒，召范入，诘责曰：“薛汉与楚王同谋，交乱天下，范公府掾，不与朝廷同心，而反收敛罪人，何也？”范叩头曰：“臣无状愚戆，以为汉等皆已伏诛，不胜师资之情，罪当万坐。”帝怒稍解，问范曰：“卿廉颇后邪？与右将军褒、大司马丹有亲属乎？”范对曰：“褒，臣之曾祖；丹，臣之祖也。帝曰：“怪卿志胆敢尔！”因贳之。由是显名。</p><p>初，楚王英谋反，阴疏天下善士。及楚事觉，帝得其录，有会稽太守尹兴名，乃征兴诣廷尉狱。郡掾陆续与主簿梁宏、功曹史驷勋及掾史五百余人诣洛阳诏狱就考，诸吏不堪痛楚，死者大半。唯续、宏、勋掠考五毒，肌肉消烂，终无异辞。续母远至京师，觇候消息，狱事特急，无缘与续相闻，母但作馈食，付门卒以进之，续虽见考苦毒，而辞色慷慨，未尝易容，唯对食悲泣，不能自胜。使者怪而问其故。续曰：“母来，不得相见，故泣耳。”使者大怒，以为门卒通传意气，召将案之。续曰：“因食饷羹，识母所自调和，故知来耳。非人告也。”使者问：“何以知母所作乎？”续曰：“母尝截肉，未尝不方，断葱以寸为度，是以知之。”使者问诸谒舍，续母果来，于是阴嘉之，上书说续行状。帝即赦兴等事，还乡里，禁锢终身。续以老病卒。长子稠，广陵太守，有理名。中子逢，乐安太守。少子褒，力行好学，不慕荣名，连征不就。</p><p>夏五月，封故广陵王荆子元寿为广陵侯，服王玺绶，食荆故国六县；又封元寿弟三人为乡侯。封齐王石二子为乡侯。</p><p>初作寿陵。</p><p>执金吾冯鲂性矜严公正，在位数进忠言，多见纳用，诏复杨邑乡侯。</p><p>封窦勋弟窦嘉为安丰侯，食邑二千户，奉窦融后。</p><p>太子少傅张兴卒于官。子鲂，传兴业，位至张掖属国都尉。</p><p>匈奴与龟兹诸国共攻莎车，不能下。广德承莎车之敝，使弟辅国侯仁将兵攻贤。贤连被兵革，乃遣使与广德和。先是广德父拘在莎车数岁，于是贤归其父，而以女妻之，结为昆弟，广德引兵去。</p></div><div class="post-meta meta-tags"><ul class=clearfix><li><a>'中国','历史','记年体'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/1b51d9e7.html alt=中国历史记年体之东汉二、显宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/1b51d9e7.html title=中国历史记年体之东汉二、显宗孝明帝（公元61-65年）>中国历史记年体之东汉二、显宗孝明帝（公元61-65年）</a></li><hr><li><a href=../../cn/%E7%A7%91%E5%AD%A6/3b4a838f.html alt=中国历史记年体之汉朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../cn/%E7%A7%91%E5%AD%A6/3b4a838f.html title=中国历史记年体之汉朝六、孝武帝4（公元前128年－前125年）>中国历史记年体之汉朝六、孝武帝4（公元前128年－前125年）</a></li><hr><li><a href=../../cn/%E7%A7%91%E5%AD%A6/45c05c8d.html alt=中国历史记年体之东汉十一、孝灵帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/45c05c8d.html title=中国历史记年体之东汉十一、孝灵帝（公元172-176年）>中国历史记年体之东汉十一、孝灵帝（公元172-176年）</a></li><hr><li><a href=../../cn/%E7%A7%91%E5%AD%A6/31148e78.html alt=中国历史记年体之东汉二、显宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/31148e78.html title=中国历史记年体之东汉二、显宗孝明帝（公元72-75年）>中国历史记年体之东汉二、显宗孝明帝（公元72-75年）</a></li><hr><li><a href=../../cn/%E7%A7%91%E5%AD%A6/f20d636.html alt=中国历史记年体之东汉三、肃宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/f20d636.html title=中国历史记年体之东汉三、肃宗孝章帝（公元82-84年）>中国历史记年体之东汉三、肃宗孝章帝（公元82-84年）</a></li><hr><li><a href=../../cn/%E7%A7%91%E5%AD%A6/8038043.html alt=中国历史记年体之东汉十一、孝灵帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8038043.html title=中国历史记年体之东汉十一、孝灵帝（公元184年）>中国历史记年体之东汉十一、孝灵帝（公元184年）</a></li><hr><li><a href=../../cn/%E6%B8%B8%E6%88%8F/940a88f.html alt=中国历史记年体之周朝二十三、简王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E6%B8%B8%E6%88%8F/940a88f.html title=中国历史记年体之周朝二十三、简王>中国历史记年体之周朝二十三、简王</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>