<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《灵素节注类编》：诸风病证 | 极客快訊</title><meta property="og:title" content="《灵素节注类编》：诸风病证 - 极客快訊"><meta property="og:type" content="article"><meta property="og:locale" content="cn"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%a6/fba441d.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%a6/fba441d.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%a6/fba441d.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%a6/fba441d.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%a6/fba441d.html><link rel=alternate hreflang=zh-my href=https://geekbank.cf/cn/%e7%a7%91%e5%ad%a6/fba441d.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%a6/fba441d.html><link rel=canonical href=https://geekbank.cf/tw/%e7%a7%91%e5%ad%a6/fba441d.html><meta property="article:published_time" content="2020-10-29T20:55:49+08:00"><meta property="article:modified_time" content="2020-10-29T20:55:49+08:00"><meta name=Keywords content><meta name=description content="《灵素节注类编》：诸风病证"><meta name=author content="极客快訊"><meta property="og:url" content="/cn/%E7%A7%91%E5%AD%A6/fba441d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《灵素节注类编》：诸风病证</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E5%AD%A6.html>科学</a></span></div><div class=post-content><div><h1>诸风病证</h1><p>寒热</p><p><strong>《素问·风论》帝曰∶风之伤人也，或为寒热，或为热中，或为寒中，或为疠风，或为偏枯，或为风也，其病各异，其名不同，或内至五脏六腑，不知其解，愿闻其说。岐伯曰∶风气藏于皮肤之间，内不得通，外不得泄，风者善行而数变，腠理开则洒然寒，闭则热而闷，其寒也则衰饮食，其热也则消肌肉，故使人 而不能食，名曰寒热。</strong></p><p>风由阳气所化，随寒热温凉而变。寒热之伤人，必由于风，故风为百病之长，善行而数变。如其藏于皮肤之间，营卫不得通和，腠理开闭不常，以致阴阳相争，阴胜则寒而饮食减，阳胜则热而肌肉消，气血两伤，故使人而不能食，名曰寒热病也。 者，畏怯战 之状。</p><p>热中寒中</p><p><strong>风气与阳明入胃，循脉而上至目内 ，其人肥，则风气不得外泄，则为热中而目黄；人瘦，则外泄而寒，则为寒中而泣出。</strong></p><p>同感风邪，因人之肥瘦不同，而为病各异，故凡邪之伤人，必随人身之气变化为病。若风由阳明而入于胃，其人体盛肌浓，则风不得外泄，与水谷之气郁蒸而成湿热，随脉上行而至目黄也；瘦人肌薄腠疏，中宫阳气随风邪而外泄，以致中寒，风气上行至目，则泣出也。</p><p>疠风寒热</p><p><strong>风气与太阳俱入，行诸脉俞，散于分肉之间，与卫气相干，其道不利，故使肌肉愤 而有疡，卫气有所碍而不行，故其肉有不仁也。</strong></p><p>太阳主一身之表而统营卫，风气入太阳，行诸脉俞，散于分肉，与卫气相干，使脉道不利，则营气不从，逆于肉里，乃生痈肿；卫气碍而不行，则肌肉不知痛痒，为不仁也。</p><p><strong>疠者，有营气热 ，其气不清，故使其鼻柱坏而色败，皮肤疡溃。风寒客于脉而不去，名曰疠风，或名曰寒热。</strong></p><p>疠者，邪热毒厉之气，腐其营脉，其气秽浊不清，上薰于鼻，故使鼻柱坏而色败，皮肤疡溃。初由风寒客于脉中而不去，挟瘴恶之气所酿成，故名疠风，俗名大麻风，古名癞，最为恶病，其邪入骨，传延子孙，而方书亦有治法也。</p><p>五脏六腑头脑眼目中风</p><p><strong>以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。</strong></p><p>人身与天地气化相通，五脏合五时之气候，风为天气，故以天干之五行而应五脏也。</p><p><strong>风中五脏六腑之俞，亦为脏腑之风，各入其门户，所中则为偏风。</strong></p><p>五脏六腑，皆有俞穴在背，为脏腑之门户。风中于俞，由一门而入，邪止偏入一脏一腑，故名偏风也。</p><p><strong>风气循风府而上，则为脑风；风入系头，则为目风，眼寒；饮酒中风，则为漏风；入房汗出中风，则为内风；新沐中风，则为首风；久风入中，则为肠风飧泄；外在腠理，则为泄风。故风者，百病之长也。至其变化，乃为他病也，无常方，然致由风气也。</strong></p><p>督脉风府穴，上通于脑，而又通太阳经，太阳经脉起于目内 ，故风由风府而上入于脑，则头脑痛，由太阳而至目 ，则为眼寒也；饮酒之人，多汗而腠理疏漏，风邪易入，故名漏风；入房汗出，风邪乘虚入内，故名内风；新沐阳气发泄，头为诸阳之会，故风中于首也；久风入于腑，则为肠风飧泄者，食不及化而下泄，以风性疏利故也。诸邪伤人，必由于风，故风为百病之长。至其变化，乃为他病，而无常方，然其致病，总由风气也。</p><p>五脏中风形状</p><p><strong>帝曰∶五脏风之形状不同者何？愿闻其诊，及其病能。岐伯曰∶肺风之状，多汗恶风，色 然白，时咳短气，昼日则瘥，暮则甚，诊在眉上，其色白；心风之状，多汗恶风，焦绝善怒吓，赤色，病甚则言不可快，诊在口，其色赤；肝风之状，多汗恶风，善悲，色微苍，嗌干善怒，时憎女子，诊在目下，其色青；脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄；肾风之状，多汗恶风，面庞然浮肿，脊痛不能正立，其色 ，隐曲不利，诊在肌上，其色黑。</strong></p><p>此即明上文五时风邪中于五脏之病证也。风必由皮毛而入，腠理开泄，故多汗，伤风，故恶风，而五脏病证皆然也。肺色白，邪郁肺气，故时咳而短气也，昼则气升而肺开，故病瘥，暮则气降而肺阖，故病甚也；心火为邪所遏，故焦躁善怒，心色赤，言者心之声，舌为心之苗，舌转动方成语，故病甚则言不快便也；肝有余则怒，不足则悲，邪客之，故两者并现，心风怒者，木助火势也，肝病悲者，金来乘木也，肝色苍，风火上炎，则嗌干，怒者，阳盛恶阴，故时憎女子，青者，苍之甚也；脾主肌肉四肢，故身重怠惰，四肢不欲动也，脾色黄，脾困不运，故不嗜食也；头为诸阳之会，太阳为诸阳主气，而为肾之表，故肾风而头面肿，其身不肿者，以风为阳邪，阳升于上而不在经也，脊为督脉，内通于肾，故痛不能正立，肾色黑，二便为肾之门户，隐曲者，便处也。</p><p>胃腑头等中风形状</p><p><strong>胃风之状，颈多汗，恶风，饮食不下，膈塞不通，腹善满，失衣则 胀，食寒则泄，诊形瘦而腹大。</strong></p><p>颈两旁人迎，胃脉也，故汗偏多于颈；风邪阻胃，故食饮不下，膈塞腹满也；失衣则又加外寒，故 胀；食寒则又加内寒，故泄泻；正伤肉消，故形瘦；邪壅于中，故腹大也。</p><p><strong>首风之状，头面多汗恶风，当先风一日则病甚，头痛不可以出内，至其风日，则病少愈。漏风之状，或多汗，常不可单衣，食则汗出，甚则身汗，喘息恶风，衣常濡，口干善渴，不能劳事。泄风之状，多汗，汗出泄衣上，口中干，上渍其风，不能劳事，体尽痛，则寒。</strong></p><p>此申上文首风、漏风、泄风之状也。首风因新沐而邪中之，不及他处，头应天气，天将起风，而人应之，故先一日头痛恶风，甚不可以出内，至发风日，其气外泄，则少愈也。漏风者，腠理疏漏，风邪易入难去，表虚，故不可单衣，食则气泄汗出，甚则身常多汗，喘息恶风，肺气虚也，汗多津耗，故口干善渴，气伤，故不能劳事也。漏风由饮酒而得，泄风因表虚而得，表虚，故劳则体尽痛而汗出，汗出则阳泄，故寒，余同漏风也。</p><p>风厥漉汗</p><p><strong>《灵枢·五变篇》帝曰∶人之善病风厥漉汗者，何以候之？少俞曰∶肉不坚，腠理疏，则善病风。帝曰∶何以候肉之不坚也？少俞曰∶ 肉不坚而无分理者，粗理而皮不致者，腠理疏。此言其浑然者。</strong></p><p>肉不坚而腠理疏，风邪易入，故善病风而汗多如水漉，名漉汗。膝后曲处为 ， 肉不坚而无分理，或理粗，则其皮不致密而腠理疏矣。浑然者，即无分理之谓也。</p><p><strong>《素问·评热病论》帝曰∶有病身热汗出烦满，烦满不为汗解，此为何病？岐伯曰∶汗出而身热者，风也；汗出而烦满不解者，厥也，病名曰风厥。帝曰∶愿卒闻之。岐伯曰∶巨阳主气，故先受邪，少阴与其为表里也，得热则上从之，从之则厥也。帝曰∶治之奈何？岐伯曰∶表里刺之，饮之服汤。</strong></p><p>此即仲景所云风伤卫之病也。风为阳邪，性疏泄，故自汗，而烦满不为汗解者，以太阳名巨阳，统营卫而主一身之表，其经内通少阴，故为表里，因太阳风邪化热，而少阴之气上从，上从者，上逆也，上逆而阴并于阳，则上实下虚，上实则烦满不解，下虚则足冷而厥，因风邪所致，故名风厥。是当表里兼治，既刺以解表，服汤以和里也。</p><p>劳风</p><p><strong>帝曰∶劳风为病何如？岐伯曰∶劳风法在肺下，其为病也，使人强上冥视，唾出若涕，恶风而振寒，此为劳风之病。帝曰∶治之奈何？岐伯曰∶以救俯仰。巨阳引精者三日，中年者五日，不精者七日，咳出青黄涕，其状如浓，大如弹丸，从口中若鼻中出，不出则伤肺，伤肺则死也。</strong></p><p>太阳经浅在皮毛，而皮毛为肺之合，平日劳伤肺气，太阳风邪乘虚入肺，肺气主降，邪随走于肺下。太阳经脉为目上纲，风邪伤之，故目不能正视，勉强上视，即冥无所见；肺下之邪，与津液胶结，故唾出稠痰如涕；表邪仍在，故恶风而振寒，此因劳伤而感风邪，故名劳风。太阳经脉行于背，故背强不能俯仰，治之当先救其俯仰，用针法引太阳经之精气三日，若中年及精衰之人，须引五日七日，精气生发，则内陷之邪得以渐出，咳出青黄涕如浓，大如弹丸，或从口或从鼻而出，病方可愈。若邪不出，则伤肺，伤肺将成失音、肺痈等病而死也。引太阳精气，如用药当开提肺气，疏利太阳经脉也。</p><p>酒风</p><p><strong>《素问·病能篇》帝曰∶有病身热解堕，汗出如浴，恶风少气，此为何病？岐伯曰∶病名酒风。治之以泽泻、术各十分，麋衔五分，合以三撮，为后饭。</strong></p><p>酒热伤风，腠理疏豁，外风易入，内多湿气，故汗出如浴，恶风少气，身热懈惰，病名酒风。即上《风论》所云饮酒中风，则为漏风是也。治之以泽泻、术健脾去湿，麋衔草祛风邪，合为散，服三撮，后以饭压之。</p><p>肾风</p><p><strong>《素问·奇病论》帝曰∶有病庞然如有水状，切其脉大紧，身无痛者，形不瘦，不能食，食少，名为何病？岐伯曰∶病生在肾，名为肾风。肾风而不能食，善惊，惊已，心气痿者死。</strong></p><p>庞然如有水状者，身面皆肿也。水肿其脉必沉弱，今脉大且紧，即所谓真脏脉也。此肾亏阳气化风，故名肾风。肾气逆，中不和，故不能食，虽食亦少，肾水亏，肝失养，故善惊，惊已，心气痿者，木枯不生心火，心气消索，则生机已绝而死矣。上文《风论》所云肾风多汗恶风，面庞然肿，其身不肿，是外邪之风伤肾也；此肾水枯，虚阳化风，是内伤病也，以至肝木心火，皆无生气，则死。</p><p>风水</p><p><strong>《素问·评热病论》帝曰∶有病肾风者，面 庞然壅，害于言，可刺不？岐伯曰∶虚不当刺，不当刺而刺，后五日其气必至。帝曰∶其至何如？岐伯曰∶至必少气时热，时热从胸背上至头，汗出，手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名风水，论在《刺法》中。帝曰∶愿闻其说。岐伯曰∶邪之所凑，其气必虚。阴虚者，阳必凑之，故少气时热而汗出也；小便黄者，少腹中有热也；不能正偃者，胃中不和也；正偃则咳甚，上迫肺也；诸有水气者，微肿先见于目下也。帝曰∶何以言？岐伯曰∶水者，阴也，目下，亦阴也，腹者，至阴之所居，故水在腹者，必使目下肿也；真气上逆，故口苦舌干，卧不得正偃，正偃则咳出清水也；诸水病者，故不得卧，卧则惊，惊则咳甚也；腹中鸣者，病本于胃也；薄脾则烦不能食；食不下者，胃脘膈也；身重难以行者，胃脉在足也；月事不来者，胞脉闭也，胞脉者，属心而络于胞中，今气上迫肺，心气不得下通，故月事不来也。</strong></p><p>经曰∶面肿曰风，足胫肿曰水。 ，足面也，头面足 ，皆庞然壅肿，此因肾虚水泛，风邪由太阳而入肾经，风鼓水涌，故名风水，以肾为水脏，与太阳为表里也。肾经之脉，上连舌本，邪壅经气不得上达，舌不能转，故害于言。此虚证，不当刺而刺之，五日后其病气必然复至，则更重，遂现所叙诸病。经衣冠文物晰，毋须赘注。卧则惊者，以胃不和，肝气被郁也；薄脾者，邪盛迫脾，以遏心火，故烦；胃气格逆，故食不下；而胃气不得下达于足，故身重难行；心气遏而不下通，则胞脉闭，月事不来也。此正虚挟邪之病，与上两证之肾风，皆各不同也。</p><p><strong>《素问·水热穴论》帝曰∶少阴何以主肾？肾何以主水？岐伯曰∶肾者，至阴也，至阴者，盛水也，肺者，太阴也，少阴者，冬脉也，故其本在肾，其末在肺，皆积水也。帝曰∶肾何以能聚水而生病？岐伯曰∶肾者，胃之关也。关门不利，故聚水而从其类也。上下溢于皮肤，故为 肿， 肿者，聚水而生病也。帝曰∶诸水皆生于肾乎？岐伯曰∶肾者，牝脏也，地气上者，属于肾，而生水液也，故曰至阴。勇而劳甚，则肾汗出，肾汗出，逢于风，内不得入于脏腑，外不得越于皮肤，客于玄府，行于皮里，传为 肿，本之于肾，名曰风水。所谓玄府者，汗空也。</strong></p><p>冬为寒水主令，肾为水脏，故水之本出于肾；水为金子，子能令母实，故其末在肺。肺肾气不通调，则三焦输化失职，以致积水为病。所以然者，肾开窍于二便，水液滓浊由之而出，故为胃之关，关门不利，则胃中水饮壅积，与肾水类聚，上下漫溢于皮肤经络，而 肿为病也。诸水皆生于肾者，以肾为牝脏，牝者，阴也，阴气从阴，故地气之上蒸者，属于肾而生水液，盖物以类聚，所谓水流湿也。以阴从阴，故曰至阴。若其勇而劳力甚，则肾汗出而经络疏，逢于风，内不得入于脏腑，外不得越于皮肤，而客于玄府，行于皮里，传为 肿。玄府为汗空，即毛窍也。因用力汗出而窍开，风邪客之，其水本于肾，与风邪相鼓于皮里肌肤而成肿病，故名风水也。</p><p><strong>帝曰∶水俞五十七处者，是何主也？岐伯曰∶肾俞五十七穴，积阴之所聚也，水所从出入也。尻上五行，行五者，此肾俞。故水病下为 肿、大腹，上为喘呼、不得卧者，标本俱病，故肺为喘呼，肾为水肿，肺为逆，不得卧，分为相输俱受者，水气之所留也。伏兔上各二行，行五者，此肾之街也，三阴之所交结于脚也。踝上各一行，行六者，此肾脉之下行也，名曰太冲。凡五十七穴者，皆脏之阴络，水之所客也。</strong></p><p>此明所以成水病者。盖肾俞有五十七穴，阴气之所积聚，水者阴类，故从五十七穴而出入。其气郁而不从三焦水道渗入膀胱，乃由俞穴行于皮肤肌肉，则下为 肿大腹也；子能令母实，故使肺逆而喘呼，肾水泛为肿，标本俱病也，肺气逆则不得卧，以俞穴之气分布相输，而周身俱受水气，留而不行也。伏兔等穴，为肾气所行之街，足三阴经交会而结于脚也。踝上等穴，肾脉下行之路也，名太冲。共凡五十七穴，皆脏之阴络，故水蓄之，即阴从阴、水流湿之理也。</p><p>石水风水</p><p><strong>《素问·大奇论》曰∶肾肝并沉，为石水；并浮，为风水。</strong></p><p>此举脉象以辨病也。《素问·生气通天论》云∶阴阳结斜，多阴少阳，曰石水。是石水者，阴邪盛于阴分，故云多阴少阳，而肝肾之脉并沉，则木沉水中，水中阳微，阴凝如石也；肾肝之脉并浮者，风木之气胜，水从风鼓而泛滥，故为风水之病也。盖肾脏为阴阳之根，根本固，则阴阳和平，而生化不息，根本空虚，则阴阳妄动，阳化为风，阴变成水。阴盛则水壅结而沉伏，名曰石水也；阳盛则风鼓水而泛滥，以致身面皆肿，名曰风水也。皆根本空虚之故也。</p><p>虚邪贼风、虚风贼邪</p><p><strong>《素问·八正神明论》帝曰∶星辰八正何候？岐伯曰∶星辰者，所以制日月之行也；八正者，所以候八风之虚邪，以时至者也；四时者，所以分春夏秋冬之气所在，以时调之也。八正之虚邪，而避之勿犯也。以身之虚，而逢天之虚，两虚相感，其气至骨，入则伤五脏，工候救之，勿能伤也。故曰∶天忌不可不知也。</strong></p><p>星辰，所以分周天之度数，而制日月之行，以定昼夜四时之气候也。东南西北，四正四隅，所来之风名八风，随八节之气候而变，以分邪正虚实，义详后《九宫八风篇》图注。日月者，阴阳之精气，以长养万物者也。月为太阴，受日阳气而后有光，而人赖日月之精气以充身者，故随月之圆缺而为盈虚也。若值人身之虚，而逢天之虚风，则中其邪，深入至骨而伤脏，故圣人避虚风贼邪，如避矢石，良工测候而救之，则邪勿能伤，故曰天忌不可不知也。</p><p><strong>虚邪者，八正之虚邪气也。正邪者，身形若用力汗出，腠理开，逢虚风，其中人也微，故莫知其情，莫见其形。上工救其萌芽，必先见三部九候之气，尽调不败而救之，故曰上工。下工救其已成，救其已败。救其已成者，言不知三部九候之相失，因病而败之也。</strong></p><p>虚风贼邪伤人则病重，若非虚邪而寻常风寒，因人用力汗出，腠理开，乘虚而感者，其邪微而身不觉，故莫见其病形。惟上工于三部九候之脉气，先见其病端，而救其萌芽，尽法调治而不败。下工不能先知，而救之于病已成、已败，往往用力不及，是不知三部九候之脉气相失，因病已成而败之也。</p><p><strong>知其所在者，知诊三部九候之病脉，处而治之，故曰守其门户焉，莫知其情而见邪形也。</strong></p><p>此言上工能知病邪之所在者，知诊三部九候之病脉，随邪所在处而治之，如守门户，不使其邪蔓延入内，本人虽莫知病情，而良工已见邪形，治其萌芽，不待病成而调之也。</p><p><strong>《素问·离合真邪论》岐伯曰∶夫圣人之起度数，必应于天地，故天有宿度，地有经水，人有经脉。天地温和，则经水安静；天寒地冻，则经水凝泣；天暑地热，则经水沸溢；卒风暴起，则经水波涌而陇起。夫邪之入于八脉也，寒则血凝泣，暑则气淖泽，虚邪因而入客，亦如经水之得风也。经之动脉，其至也亦时陇起，其行于脉中循循然，其至寸口中手也，时大时小，大则邪至，小则平。其行无常处，在阴与阳，不可为度，从而察之，三部九候，卒然逢之，早遏其路。</strong></p><p>此言天地人由一气相贯者也。天有宿度，循气而行，地有经水，即江河也，人身经脉血气流行，皆如之。</p><p>故经水随寒热风而变，人身经脉血气亦然，必温和而安静也。若寒则血凝泣，热则气淖泽，淖泽者，热气相蒸而化湿也。寒热扰其气血，虚邪因而入客，亦如经水遇风鼓之则陇起。其行于脉中循循然，随气而至寸口，其应于手，时大时小，大则为邪气至，小则为气血平。其邪气流行，亦无常处，或在阴，或在阳，不可为一定之度，必从三部九候而察之。如仲景所云风伤卫者，脉浮缓；寒伤营者，脉浮紧之类。察之既明，卒然逢邪，即早解之，遏其内入之路，如是乃为良工也。</p><p><strong>《灵枢·岁露论》少师曰∶贼风邪气之中人也，不得以时。必因其开也，其入深，其内极病，其病患也卒暴；因其闭也，其入浅以留，其病也徐以迟。虽平居，其腠理开闭缓急，其故常有时也。人与天地相参也，与日月相应也。故月满则海水西盛，人血充积，肌肉充，皮肤致，毛发坚，腠理 ，烟垢着，当是之时，虽遇贼风，其入浅不深；至月廓空，则海水东盛，人气血虚，其卫气去，形独居，肌肉减，皮肤纵，腠理开，毛发残， 理薄，烟垢落，当是之时，遇贼风则其入深，其病患也卒暴。</strong></p><p>此言邪气中人，不得以时者，不得以遇邪之时测其病也。要必以人身之虚实，而分邪入之浅深。若遇月满时，人身气血充盛，腠理闭密，虽中虚风贼邪，其入浅，而其病徐以迟；至月廓空，则气血虚，皮肤纵而腠理开，则其邪入深，而病患卒暴也。此与前《八正神明论》岐伯所云义理大同，此为详耳。</p><p>帝曰∶其有卒然暴死暴病者，何也？少师曰∶三虚者，其死暴疾也；得三实者，邪不能伤人也。乘年之衰，逢月之空，失时之和，因为贼风所伤，是谓三虚；逢年之盛，遇月之满，得时之和，虽有贼风邪气，不能危之也，命曰三实。然此一夫之论也。</p><p>马注∶乘年之衰者，即《素问·刺法》、《本病》二篇所谓司天失守也；逢月之空者，即上文月廓空也；失时之和者，即春应暖而反寒之类也。有此三虚，而贼风伤之，则暴病暴死。三实者反是。然此言一人之所病也，至于众人同病详后。其《刺法》、《本病》二篇，在《灵枢》卷末补遗中。</p><p><strong>帝曰∶愿闻岁之所以皆同病者，何因而然？少师曰∶此八正之候也。常以冬至之日，太乙立于叶蛰之宫，其至也，天必应之以风雨者矣。风雨从南方来者，为虚风，贼伤人者也。其以夜半至也，万民皆卧而弗犯也，故其岁民少病；其以昼至者，万民懈怠，而皆中于虚风，故多病。虚邪入客于骨，而不发于外，至立春阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风，而遇其雨者，命曰遇岁露焉。因岁之和，而少贼风者，民少病而少死；岁多贼风邪气，寒温不和，则民多病而死矣。</strong></p><p>马注∶此言八正之候，常以冬至之日，太乙立于叶蛰之宫，风雨从南方来，是谓从后来者，为虚风贼邪。</p><p>夜可避，昼难避。民或中之，邪客于骨而不发，至立春，阳气大发而腠理开，又值风从西方来者，为虚风也。</p><p>此两次之虚邪相搏，人之经气结而代脉见矣。然不特此也，凡太乙居于别宫，如立春遇西风、北风之类，皆谓之遇岁露焉。大抵岁之贼风有多少，则民病之多少系之矣。</p><p><strong>帝曰∶虚邪之风，其所伤贵贱何如？候之奈何？少师曰∶正月朔日，太乙居天留志宫，其日西北风，不雨，人多死矣；正月朔日，平旦北风，春，民多死；正月朔日，平旦北风行，民病死者，十有三也；正月朔日，日中北风，夏，民多死；正月朔日，夕时北风，秋，民多死，终日北风，大病死者，十有六。正月朔日，风从南方来，命曰旱乡；从西方来，命曰白骨，将国有殃，人多死亡；正月朔日，风从东方来，发屋，扬沙石，国有大灾也；正月朔日，风从东南方行，春有死亡；正月朔日，天利温，不风，籴贱，民不病，天寒而风，籴贵，民多病。此所以候岁之风，HT 残伤人者也。二月丑，不风，民多心腹病；三月戊，不温，民多寒热；四月巳，不暑，民多暴病；十月申，不寒，民多暴死。诸所谓风者，皆发屋，折树木，扬沙石，起毫毛，发腠理者也。</strong></p><p>一岁生成之气化，始于元旦。风者，阳气所动，故可占一岁之丰歉，及余月之寒温。愆期不调，即以验民病之吉凶也。诸所谓风者，皆发屋、折树、扬沙石之厉风，故名虚邪贼风，而为灾害之应也。</p><p><strong>《素问·金匮真言论》帝曰∶天有八风，经有五风，何谓？岐伯曰∶八风发邪以为经，风触五脏，邪气发病。所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也。</strong></p><p>此言人本天地之气而生，既成身形，故与天地气化相通，而受邪各有所属也。八风即上文八正之风，有邪正虚实不同。风由经络而触五脏，故有五风之谓。盖五脏具五行之性，合五时之序，五行有生克，故其风邪相传有胜负。如春胜长夏，木克土也；长夏胜冬，土克水也；冬胜夏，水克火也；夏胜秋，火克金也；秋胜春，金克木也。其邪之相传，以相克为凶，如肝木之邪传脾土之类；以相生为吉，如肝木之邪传心火之类。若去其邪，当用制胜之法，如木邪，则助金以制之；若助其正，当用相生之法，如滋水生木、补火生土之类也。</p><p><strong>东风生于春，病在肝，俞在颈项；南风生于夏，病在心，俞在胸胁；西风生于秋，病在肺，俞在肩背；北风生于冬，病在肾，俞在腰股；中央为土，病在脾，俞在脊。故春气者，病在头；夏气者，病在脏；秋气者，病在肩背；冬气者，病在四肢。故春善病鼽衄，仲夏善病胸胁，长夏善病洞泄寒中，秋善病风疟，冬善病痹厥。故冬不按跷，春不鼽衄，春不病颈项，仲夏不病胸胁，长夏不病洞泄寒中，秋不病风疟，冬不病痹厥飧泄，而汗出也。夫精者，身之本也。故藏于精者，春不病温。夏暑汗不出者，秋成风疟。此平人脉法也。</strong></p><p>此承上文以明外风触五脏之病证也。春属木，其位东，应于肝脏，故东风生于春，病在肝也，俞在颈项者，颈项本少阳经脉所行之部，以肝胆为表里，风必由表入里，故俞在颈项也；心火主夏，位于南，故南风病在心也，俞即心包经脉所行，在胸胁也；肺金主秋，位于西，故西风病在肺，而俞在肩背也；肾水主冬，位于北，故北风病在肾，而俞在腰股也；中央为土，故病在脾，而俞在脊也。此言五脏应五行时令气候，而邪皆由俞穴而入也。其言春气病在头，以及冬气病在四肢者，义又不同。是以天地升降之气候，而应人身表里、浅深、上下之部位也。春病鼽衄者，血随春阳之气，上升至头，由鼻而衄，故言春气病在头也；夏病胸胁者，心火当令，其俞在胸胁，仲夏阳气初降而浮于身表，其内则虚，故言夏气病在脏也；长夏，季夏也，病洞泄寒中者，正值阳降阴升，如地热井寒，脾土主令，故言病在脾也；秋病风疟者，余暑内伏，凉风外加，则发寒热之疟，秋为肺金主令，其俞在肩背，风邪由之而入，故言秋气病在肩背也；冬病痹厥者，是时阳气尽入于地，寒邪逼于身外，阳气伏于五内，不能畅达四肢，而阴阳经脉交接之处，不得通贯，则为痹、为厥，故言冬气病在四肢也。</p><p>按跷者，按摩导引，以通气血，流行经脉，即为治痹厥之法也。然必不得已而用之者，盖冬令当顺其归藏之候，不宜扰动气血，故冬不按跷，则气血沉静，而春不病鼽衄，以至夏秋冬皆可调顺而无患也。良以阴精为阳气之根，乃一身之本也，要在冬令归藏固密，以滋春生之气。是故冬能藏精，则阳气足，而春阳发生，和而不亢，则无温病。若夏令，又当顺其风泄之气，如汗不出，其气不宣，则暑伏于内，秋风外袭，即成风疟也。以上虽分两义，而统明随顺阴阳五行、四时气化、升降流行之序。如上所云，顺之则治，逆之则乱，以发诸病，是故为诊视平人之脉法，不可不知也。若其病之变化，又当随宜而治，不可拘执冬不按跷，夏必汗出之说，神而明之，存乎其人也。</p><p><strong>《灵枢·刺节真邪篇》帝曰∶余闻有真气，有正气，有邪气。何谓真气？岐伯曰∶真气者，所受于天，与谷气并而充身者也；正气者，正风也，从一方来，非实风，又非虚风也；邪气者，虚风之贼伤人也，其中人也深，不能自去，正风者，其中人也浅，合而自去，其气来柔弱，不能胜真气，故自去。</strong></p><p>此言生初所禀本元之气，及平时由呼吸所受天地中和纯粹之气，是阴阳之精气，故为真气，与饮食之谷气合并而充身者，故曰天食人以五气，地食人以五味，则又统括阴阳五行气化，以长养万物者也；正气即正风，由太乙所居正位而来，以少阳之气所化，而柔弱不厉，正可舒养万物，故名正气，或有过猛之时，其中人亦浅而不伤，不能胜身中真气，则自去而不为病也；其虚邪贼风，中人也深，不能自去，则伤而成病，下更详之。</p><p><strong>虚邪之中人也，洒淅动形，起毫毛而发腠理。其入深，内搏于骨，则为骨痹；搏于筋，则为筋挛；搏于脉外，则为血闭不通，则为痈；搏于肉，与卫气相搏，阳胜者，则为热，阴胜者，则为寒，寒则真气去，去则虚，虚则寒；搏于皮肤之间，其气外发腠理，开毫毛，摇气往来行，则为痒，留而不去，为痹，卫气不行，则为不仁。</strong></p><p>洒淅动形者，寒 毛竖也，以其邪厉，故发腠理而深入至骨，则为骨痹，必骨痛也；邪搏于筋，则筋拘挛；脉者血之府，邪搏于脉，故血闭，甚则经脉不通而成痈；肉在脉外，卫气所居，故邪侵肉，则与卫气相搏，其阳胜则为热，阴胜则为寒，寒则真气去而虚，虚则寒；搏于皮肤之间，发腠理，开毫毛，而往来行，则为痒，久留不去，则为痹，卫气因之不得流行，其肉顽木而不仁也。</p><p><strong>虚邪偏客于身半，其入深，内居营卫，营卫稍衰，则真气去，邪气独留，发为偏枯。其邪气浅者，脉偏痛。</strong></p><p>此言邪气偏伤，其入深，则成偏枯，半身不遂；入浅，则一边经脉疼痛，以其真气耗去，而邪居之也。</p><p><strong>虚邪之入于身也深，寒与热相搏，久留而内着，寒胜其热，则骨疼肉枯，热胜其寒，则烂肉腐肌为脓，内伤骨，为骨蚀。有所疾前筋，筋屈不能伸，邪气居其间而不反，发为筋溜；有所结，气归之，卫气留之，不得反，津液久留，合而为肠溜，久者，数岁乃成，以手按之柔；已有所结，气归之，津液留之，邪气中之，凝结日以易甚，速以聚居，为昔瘤，以手按之坚；有所结，深中骨，气因于骨，骨与气并，日以益大，则为骨疽；有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处，而有常名也。</strong></p><p>此言人身阴阳气血而中贼风，日久深沉，寒热相结，在阴则寒胜，在阳则热胜，寒胜则骨疼肉枯，热胜则烂肉腐肌而为脓，内伤于骨，则骨损如虫蚀也。上言邪搏于筋而筋挛，即屈不能伸，邪居其间，则发为筋溜，同瘤也；邪气内结，卫气留滞，津液不输，与邪合而结成肠瘤，久者，数岁乃成；初起按之尚柔，已有所结，则气日以归，而津液留之，邪气中之，故凝结日易而成昔瘤，谓由宿昔渐结，故云数岁乃成，于是按之坚矣；如邪深中于骨，气因循骨而行者，与邪并结，日以益大，则为骨疽也；宗气本温分肉者也，邪中于肉，则宗气归之，邪留不去，有热则肉化成脓，无热则结为肉疽，故有热为痈，无热为疽，疽为阴证，痈为阳证也。凡此邪气中人发病，无一定之常处，及其成病，则有一定之常名，因名以辨阴阳、表里、寒热而治之也。</p><p><strong>《灵枢·论勇篇》帝曰∶有人于此，并行并立，其年之少长等也，衣之浓薄均也，卒然遇烈风豪雨，或病，或不病，或皆病，或皆不病，其故何也？少俞曰∶春青风，夏阳风，秋凉风，冬寒风，凡此四时之风者，其所病各不同形。黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉者，不胜秋之虚风；赤色薄皮弱肉者，不胜冬之虚风也。帝曰∶黑色不病乎？少俞曰∶黑色而皮浓肉坚固，不伤于四时之风。其皮薄而肉不坚，色不一者，长夏而有虚风者，病矣；其皮浓而肌肉坚者，长夏而有虚风，不病也。其皮浓而肌肉坚者，必重感于寒，外内皆然，乃病。</strong></p><p>此言四时之风，本于五行之气，而人禀阴阳五行以生，其气质各有强弱之异，而五行有生克，故气质有胜负。假如黄色，土质也，土畏木，故不胜春之虚风；白色，金质也，金畏火，故不胜夏之虚风；青色，木质也，木畏金，故不胜秋之虚风；赤色，火质也，火畏水，故不胜冬之虚风。此皆言虚风者，即虚风贼邪也。惟黑色为水质，水畏土，长夏未月，土旺主令，而有虚风，其皮薄肉弱，而色不一定常黑者，方中其邪；若色黑而皮浓肉坚者，其阴阳皆充实，故长夏虚风，亦不能伤之，无论四时之风也。必其重感寒邪，内外俱伤，乃病，即所谓两感者也。故如黄白青赤之人，亦皆言皮薄肉弱，而不胜四时之风，如其皮浓肉坚，亦未必皆病。以此推之，可概见矣。</p><p><strong>《灵枢·贼风篇》帝曰∶夫子言贼风邪气之伤人，令人病焉。今有其不离屏蔽，不出室穴之中，卒然病者，非不离贼风邪气，其故何也？岐伯曰∶此皆尝有所伤于湿气，藏于血脉之中，分肉之间，久留而不去；若有所堕坠，恶血在内而不去；卒然喜怒不节，饮食不适，寒温不时，腠理闭而不通，其开而遇风寒，则血气凝结，与故邪相袭，则为寒痹；其有热则汗出，汗出则受风，虽不遇贼风邪气，必有因加而发焉。</strong></p><p>此言不感虚风贼邪，而卒然病者，以平日尝伤湿气，藏于血脉分肉之间，久留不去，而不自觉；又若有所堕坠，恶血在内不去；或卒然喜怒不节，饮食不适，寒温不时，其腠理闭不通，及开而遇风寒，血气凝结，新故之邪相袭而成痹；或有因热汗出而受风，如此虽不遇贼风邪气，必有因故邪加重，而卒然发病焉。盖上言正风之气柔弱，不能胜真气，则自去而不为病，此因先有所伤之邪，与外风相袭，则加重而病发，不必虚风贼邪方病。以余观之，平时此等病证为多，而虚风贼邪所伤者少也。</p><p><strong>帝曰∶夫子之所言者，皆病患之所自知也。其毋所遇邪气，又无怵惕之所志，卒然而病者，何也？惟有因鬼神之事乎？岐伯曰∶此亦由故邪留而未发，因而志有所恶，及有所慕，血气内乱，两气相搏。其所从来者微，视之不见，听而不闻，故似鬼神。帝曰∶其祝而已者何也？岐伯曰∶先巫者，因知百病之胜，先知其病之所从来，可祝而已也。</strong></p><p>此言初无外感、内伤之因，而有卒然病发，心昏语乱，似为鬼神所凭者，以其有故邪内伏，而不自觉，适因所恶所慕之情感触，气血内乱，其情志与故邪两气相搏而病发。其所从来，由微而渐，故视之不见，听而不闻，卒然发作，似乎鬼神所凭。其有祝之而已者，先巫知百病相胜之理，如恐胜喜、怒胜思之类，审其病之所生，即以其情志之相胜者祝之，使情志平调，则气血和而病自愈。</p><p>昔有一女子，许字未嫁，其夫外出，多年无信，因而结思成病。朱丹溪治之，用激怒之法，遂大哭，呕吐痰涎，惭以夫有信至将归，遂调理而愈，旋即其夫果归矣。可知情志之病，由渐而成，其卒发者，必有故邪相触，而亦真有鬼神所凭者，必由其内气先病，乘虚而入也。盖人鬼乃阴阳之分，鬼之侮人，人之阳亏，或心不正直故也。</p><p>九宫八风、太乙居游日期</p><p><strong>《灵枢·九宫八风篇》曰∶太乙常以冬至之日，居叶蛰之宫四十六日，明日居天留四十六日，明日居仓门四十六日，明日居阴洛四十五日，明日居天宫四十六日，明日居玄委四十六日，明日居仓果四十六日，明日居新洛四十五日，明日复居叶蛰之宫，曰冬至矣。太乙日游，以冬至之日，居叶蛰之宫，数所在，日从一处，至九日，复反于一，常如是无已，终而复始。太乙移日，天必应之以风雨，以其日风雨则吉，岁美，民安，少病矣，先之则多雨，后之则多汗。太乙在冬至之日有变，占在君；太乙在春分之日有变，占在相；太乙在中宫之日有变，占在吏；太乙在秋分之日有变，占在将；太乙在夏至之日有变，占在百姓。所谓有变者，太乙居五宫之日，病风折树木，扬沙石。各以其所主占贵贱，因视风所从来而占之。风从其所居之乡来者为实风，主生，长养万物；从其冲后来者为虚风，伤人者也，主杀主害。谨候虚风而避之，故圣人日避虚邪，如避矢石，邪勿能害，此之谓也。</strong></p><p>太乙者，太岁之神也，有行住之分。自冬至日住居坎宫；次日游行艮宫，由震而巽；至第五日，游于中宫；第六日，游于离宫，由坤而兑；至第九日，游于干宫，为一周，第十日仍居坎宫。次日又游艮宫，如是周而复始，至立春日，太乙迁居艮宫，次日游于震宫，由巽而离；至第五日，游于中宫；第六日，游于坤宫，由兑而干；至第九日，游于坎宫，为一周，第十日仍居艮宫。次日又照前游历。如是循节气迁居，逐日游历，至迁居干宫，已周一岁，乃至冬至之日，即次年之太岁神居坎官也。挨查节气日期，观太岁神所居之宫，占风雨寒热之气，以验吉凶，如经文所云者是也。假如太乙居坎宫之日，以离、坤、兑、干为后，以中央、巽、震、艮为前；太乙居中宫之日，以坎、艮、震、巽为后，离、坤、兑、干为前；太乙居离宫之日，以中央、干、兑、坤为前，巽、震、艮、坎为后，余可类推矣。其从前来者为实风，从所居之乡来者为正风，从后来者为虚风贼邪，主杀害，故圣人避之，如避矢石。</p><p><strong>是故太乙徙立于中宫，乃朝八风，以占吉凶也。风从南方来，名曰大弱风，其伤人也，内舍于心，外在于脉，气主热；风从西南方来，名曰谋风，其伤人也，内舍于脾，外在于肌，其气主为弱；风从西方来，名曰刚风，其伤人也，内舍于肺，外在于皮肤，其气主为燥；风从西北方来，名曰折风，其伤人也，内舍于小肠，外在于手太阳脉，脉绝则溢，脉闭则结不通，善暴死；风从北方来，名曰大刚风，其伤人也，内舍于肾，外在于骨，与肩背之膂筋，其气主为寒也；风从东北方来，名曰凶风，其伤人也，内舍于大肠，外在于两胁腋骨，下及肢节；风从东方来，名曰婴儿风，其伤人也，内舍于肝，外在于筋纽，其气主为身湿；风从东南方来，名曰弱风，其伤人也，内舍于胃，外在肌肉，其气主体重。此八风皆从其虚之乡来，乃能病患。三虚相搏，则为暴病卒死。两实一虚，病则为淋露寒热。犯其雨湿之地，则为痿。故圣人避风，如避矢石焉。其有三虚，而偏中于邪风，则为击仆偏枯矣。</strong></p><p>此又申明太乙居中宫之日，而辨八风为病之理也。风由八卦方位而来，故其伤人脏腑，亦按八卦方位以应之，而八卦具五行之气，即气变化而成其病也，然皆论其常理耳。凡经论阴阳、五行、八卦之道，皆是活法，变化无穷，要必明其圆通至理，方能头头是道，如或拘泥穿凿，即有不能融贯者矣。其从后来之虚风，伤人为甚，若又逢月廓虚，人身虚，是谓三虚会合，则暴病卒死。或两实一虚，两虚一实，其病有轻重不等，未至卒死。其三虚会合，或不卒死，而偏中其邪，则必跌仆而成偏枯半身不遂之病。故圣人避虚风，如避矢石焉。</p></div></div><div class="post-meta meta-tags"><ul class=clearfix><li><a>'灵素','节注','类编'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/84cdb2dc.html alt=《灵素节注类编》格阳关阴脉和脉应四时阴阳 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/84cdb2dc.html title=《灵素节注类编》格阳关阴脉和脉应四时阴阳>《灵素节注类编》格阳关阴脉和脉应四时阴阳</a></li><hr><li><a href=../../cn/%E7%A7%91%E5%AD%A6/e2e78f29.html alt=《灵素节注类编》：脉候部位和脉象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/e2e78f29.html title=《灵素节注类编》：脉候部位和脉象辨病>《灵素节注类编》：脉候部位和脉象辨病</a></li><hr><li><a href=../../cn/%E7%A7%91%E5%AD%A6/ee19fb5f.html alt=《灵素节注类编》：外感内伤总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/ee19fb5f.html title=《灵素节注类编》：外感内伤总论>《灵素节注类编》：外感内伤总论</a></li><hr><li><a href=../../cn/%E7%A7%91%E5%AD%A6/8d457852.html alt=《灵素节注类编》：诸肿胀病和诸积病证 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/8d457852.html title=《灵素节注类编》：诸肿胀病和诸积病证>《灵素节注类编》：诸肿胀病和诸积病证</a></li><hr><li><a href=../../cn/%E7%A7%91%E5%AD%A6/36c3fdf3.html alt=《灵素节注类编》：阴阳脏腑总论 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/36c3fdf3.html title=《灵素节注类编》：阴阳脏腑总论>《灵素节注类编》：阴阳脏腑总论</a></li><hr><li><a href=../../cn/%E7%A7%91%E5%AD%A6/913876f.html alt=《灵素节注类编》：运气要略缘起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../cn/%E7%A7%91%E5%AD%A6/913876f.html title=《灵素节注类编》：运气要略缘起>《灵素节注类编》：运气要略缘起</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>