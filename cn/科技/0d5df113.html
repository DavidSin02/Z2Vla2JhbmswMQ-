<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋词（2790卷）全文阅读（156——159卷） | 极客快訊</title><meta property="og:title" content="全宋词（2790卷）全文阅读（156——159卷） - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1"><link rel=alternate hreflang=x-default href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/0d5df113.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/0d5df113.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/0d5df113.html><link rel=canonical href=https://geekbank.cf/tw/%e7%a7%91%e6%8a%80/0d5df113.html><meta property="article:published_time" content="2020-10-29T21:09:53+08:00"><meta property="article:modified_time" content="2020-10-29T21:09:53+08:00"><meta name=Keywords content><meta name=description content="全宋词（2790卷）全文阅读（156——159卷）"><meta name=author content="极客快訊"><meta property="og:url" content="/cn/%E7%A7%91%E6%8A%80/0d5df113.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋词（2790卷）全文阅读（156——159卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E6%8A%80.html>科技</a></span></div><div class=post-content><p><strong>简介：《</strong>全宋词<strong>》</strong>由唐圭璋编着，孔凡礼补辑，共收录宋代词人1330家，词作21116首。《全宋词》是中国近百年来最重要的古籍整理成果之一。宋词和唐诗均为中国古典诗的艺术高峰。清代所编《全唐诗》是家喻户晓籍，现又新编出《全宋词》，堪称中国文学的双璧。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1><p class=pgc-img-caption></p></div><p><strong>目录：</strong>卷156晁补之 卷157陈师道 卷158青幕子妇 卷159 张耒</p><h1 class=ql-align-center>卷156晁补之</h1><p>晁补之</p><p>补之字无咎，济州巨野人。生于皇祐五年（1053）。元丰二年（1079）举进士，试开封及礼部别院，皆第一。元祐元年（1086），以试太学正召试，授秘书省正字，擢著作郎。绍圣末，坐党籍，谪监信州酒税。大观四年（1110）知泗州卒，年五十八。有鸡肋集、琴趣外篇。</p><p>水龙吟</p><p>别吴兴至松江作</p><p>水晶宫绕千家，卞山倒影双溪里。白苹洲渚，诗成春晚，当年此地。行遍瑶台，弄英携手，月婵娟际。算多情小杜，风流未睹，空肠断、枝间子。</p><p>一似君恩赐与，贺家湖、千峰凝翠。黄粱未熟，红旌已远，南柯旧事。常恐重来，夜阑相对，也疑非是。向松陵回首，平芜尽处，在青山外。</p><p>八声甘州</p><p>扬州次韵和东坡钱塘作</p><p>谓东坡、未老赋归来，天未遣公归。向西湖两处、秋波一种，飞霭澄辉。又拥竹西歌吹，僧老木兰非。一笑千秋事，浮世危机。</p><p>应倚平山栏槛，是醉翁饮处。江雨霏霏。送孤鸿相接，今古眼中稀。念平生、相从江海，任飘蓬、不遣此心违。登临事，更何须惜，吹帽淋衣。</p><p>又</p><p>历下立春</p><p>谓东风、定是海东来，海上最春先。乍微阳破腊，梅心已省，柳意都还。雪后南山耸翠，平野欲生烟。记得相逢日，如上林边。</p><p>莫叹春光易老，算今年春老，还有明年。叹人生难得，常好是朱颜。有随轩、金钗十二，为醉娇、一曲踏珠筵。功名事，算何如此，花下尊前。</p><p>满庭芳</p><p>赴信日舟中别次膺十二钗</p><p>鸥起苹中，鱼惊荷底，画船天上来时。翠湾红渚，宛似武陵迷。更晚青山更好，孤云带、远雨丝垂。清歌里，金尊未掩，谁使动分携。</p><p>竹林、高晋阮，阿咸潇散，犹愧风期。便弃官终隐，钓叟苔矶。纵是冥鸿云外，应念我、垂翼低飞。新词好，他年认取，天际片帆归。</p><p>凤凰台上忆吹箫</p><p>自金乡之济至羊山迎次膺</p><p>千里相思，况无百里，何妨暮往朝还。又正是、梅初淡伫，禽未绵蛮。陌上相逢缓辔，风细细、云日斑斑。新晴好，得意未妨，行尽青山。</p><p>应携后房小妓，来为我，盈盈对舞花间。便拚了、松醪翠满，蜜炬红残。谁信轻鞍射虎，清世里、曾有人闲。都休说，帘外夜久春寒。</p><p>又</p><p>才短官慵，命奇人弃，年年故里来还。记往岁、莲塘送我，远赴荆蛮。莫道风情似旧，青镜里、绿鬓新斑。佳人怪，把盏为我，微敛眉山。</p><p>从来嗣宗高韵，独见赏，青云敻绝尘间。谩回首、平生醉语，一梦惊残。莫笑移花种柳，应备办、投老同闲。从枯槁，松桧耐得霜寒。</p><p>摸鱼儿</p><p>东皋寓居</p><p>买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵借地，酒尽未能去。</p><p>青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。</p><p>永遇乐</p><p>同前</p><p>松菊堂深，芰荷池小，长夏清暑。燕引雏还，鸠呼妇往，人静郊原趣。麦天已过，薄衣轻扇，试起绕园徐步。听衡宇、欣欣童稚，共说夜来初雨。</p><p>苍菅径里，紫葳枝上，数点幽花垂露。东里催锄，西邻助饷，相戒清晨去。斜川归兴，翛然满目，回首帝乡何处。只愁恐、轻鞭犯夜，灞陵旧路。</p><p>过涧歇</p><p>同前</p><p>归去。奈故人、尚作青眼相期，未许明时归去。放怀处。买得东皋数亩，静爱园林趣。任过客、剥啄相呼昼扃户。</p><p>堪笑儿童事业，华颠向谁语。草堂人悄，圆荷过微雨。都付邯郸，一枕清风，好梦初觉，砌下槐影方停午。</p><p>黄莺儿</p><p>同前</p><p>南园佳致偏宜暑。两两三三修篁，新篁新出初齐，猗猗过檐侵户。听乱飐芰荷风，细洒梧桐雨。午余帘影参差，远林蝉声，幽梦残处。</p><p>凝伫。既往尽成空，暂遇何曾住。算人间事、岂是追思，依依梦中情绪。观数点茗浮花，一缕香萦炷。怪来人道陶潜，做得羲皇侣。</p><p>消息</p><p>同前自过腔，即越调永遇乐端午</p><p>红日葵开，映墙遮牖，小斋端午。杯展荷金，簪抽笋玉，幽事还数。绿窗纤手，朱奁轻缕。争斗彩丝艾虎。想沈江怨魄归来，空惆怅、对菰黍。</p><p>朱颜老去，清风好在，未减佳辰欢聚。趣蜡酒深斟，菖菹细糁，围坐从儿女。还同子美，江村长夏，闲对燕飞鸥舞。算何须、楚王雄风，方消畏暑。</p><p>梁州令叠韵</p><p>田野闲来惯。睡起初惊晓燕。樵青走挂小帘钩，南园昨夜，细雨红芳遍。</p><p>平芜一带烟光浅。过尽南归雁。俱远。凭栏送目空肠断。好景难常占。过眼韶华如箭。莫教 𫛸鴂送韶华，多情杨柳，为把长条绊。</p><p>清樽满酌谁为伴。花下提壶劝。何妨醉卧花底，愁容不上春风面。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p1.pstatp.com/large/dfic-imagehandler/700acbdc-9d37-41f4-bf94-8d615598f9be><p class=pgc-img-caption></p></div><p>酒泉子</p><p>同前</p><p>萱草戎葵，松菊堂深犹畏暑，晚云催雨霭帘栊。满楼风。</p><p>池莲翻倒小莲红。看扫鉴、天清似水，一轮明月却当空。画栏中。</p><p>归田乐</p><p>同前</p><p>春又去，似别佳人幽恨积。闲庭院，翠阴满，添昼寂。一枝梅最好，至今忆。</p><p>正梦断，炉烟袅，参差疏帘隔。为何事、年年春恨，问花应会得。</p><p>诉衷情</p><p>同前送春</p><p>东城南陌路岐斜。芳草遍藏遮。黄鹂自是来晚，莫恨海棠花。</p><p>惊雪絮，满天涯。送春赊。问春莫是，忆着东君，自去还家。</p><p>金凤钩</p><p>同前送春</p><p>春辞我向何处。怪草草、夜来风雨。一簪华发，少欢饶恨，无计𣨼春且住。</p><p>春回常恨寻无路。试向我、小园徐步。一阑红药，倚风含露。春自未曾归去。</p><p>又</p><p>同前</p><p>雪消闲步花畔。试屈指、早春将半。樱桃枝上最先到，却恨小梅芳浅。</p><p>忽惊拂水双来燕。暗自忆、故人犹远。一分风雨占春愁，一来又对花肠断。</p><p>生查子</p><p>同前夏日即事</p><p>永日向人妍，百合忘忧草。午枕梦初回，远柳蝉声杳。</p><p>藓井出冰泉，洗沦烦襟了。却挂小帘钩，一缕炉烟袅。</p><p>行香子</p><p>同前</p><p>前岁栽桃，今岁成蹊。更黄鹂、久住相知。微行清露，细履斜晖。对林中侣，闲中我，醉中谁。</p><p>何妨到老，常闲常醉，任功名、生事俱非。衰颜难强，拙语多迟。但酒同行，月同坐，影同嬉。</p><p>诉衷情</p><p>同前</p><p>小园过午，便觉凉生翠柏。戎葵闲出墙红，萱草静依径绿。还是去年，浮瓜沈李，追凉故绕池边竹。小筵促。</p><p>忽忆杨梅正熟。卞山南畔，画舸笙歌逐。愁凝目。使君彩笔，佳人锦字，断弦怎续。尽日栏干曲。</p><p>木兰花</p><p>遐观楼</p><p>小楼新创堪临远。一带寒山都入眼。人间应未觉春归，楼上已先变柳眼。</p><p>风威自与微阳战。雪意不遮残腊换。少须文栋燕双回，来看东城花一片。</p><p>行香子</p><p>同前</p><p>归鸟翩翩，楼上黄昏。黯天气、残照余痕。曲栏干里，有个愁人。向不言中，千载事，一年春。</p><p>春来似客，春归如云，付楼前、行路双轮。倾江变酒，举斛为尊，断浮生外，愁千丈，不关身。</p><p>阮郎归</p><p>同前</p><p>小楼独上暮钟时。红霞楼外飞。烟中远鸟一双归。城门灯火微。</p><p>横短吹，傍危梯。冰轮涌海迟。天涯幽恨有谁知。凉风时动衣。</p><p>引驾行</p><p>梅梢琼绽，东君次第开桃李。痛年年、好风景，无事对花垂泪。园里。旧赏处、幽葩柔条，一一动芳</p><p>意。恨心事。春来间阻，忆年时、把罗袂。</p><p>雅戏。樱桃红颗，为插边明丽。又渐是。樱桃尝新，忍把旧游重记。何意。便云收雨歇，瓶沉簪折雨无计。谩追梅。凭谁向说，只厌厌地。</p><p>碧牡丹</p><p>焦成马上口占</p><p>渐老闲情减。春山事、撩心眼。似血桃花，似雪梨花相间。望极雅川，阳焰迷归雁。征鞍方长阪。正魂乱。</p><p>旧事如云散。良游盛年俱换。罢说功名，但觉青山归晚。记插宫花，扶醉蓬莱殿。如今霜尘满。</p><p>江神子</p><p>集句惜春</p><p>双鸳池沼水融融。桂堂东。又春风。今日看花，花胜去年红。把酒问花花不语，携手处，遍芳丛。</p><p>留春且住莫匆匆。秉金笼。夜寒浓。沈醉插花，</p><p>走马月明中。待得醒时君不见，不随水，即随风。</p><p>好事近</p><p>中秋不见月，重阳不见菊</p><p>风雨过中秋，愁对画帘银烛。那更气迟节晚，负重阳金菊。</p><p>月期花信尚参差。功名更难卜。何事四时俱好，□一杯一曲。</p><p>洞仙歌</p><p>留春</p><p>花恨月恼。更夏有凉风，冬轩雪皎。闲事不关心，算四时皆好。从来又说，春台登览，人意多同，常是惜、春过了。须痛饮，莫放欢情草草。年少。</p><p>尚忆瑶阶，得隽寻芳，骖驔东城，适见垂鞭，酕醄南陌，又逢低帽。莺花荡眼，功名满意，无限嬉游，荣华事、如梦杳。伤富贵浮云，曾萦怀抱。为春醉倒。愿花更好。春休老。开口笑。占醉乡、莫教人到。</p><p>又</p><p>填卢仝诗</p><p>当时我醉，美人颜色，如花堪悦。今日美人去，恨天涯离别。青楼朱箔，婵娟蟾桂，三五初圆，伤二八、还又缺。空伫立，一望一见心绝。心绝。</p><p>顿成凄凉，千里音尘，一梦欢娱，推枕惊巫山远，洒泪对湘江阔。美人不见，愁人看花，心乱念愁，奏绿绮、弦清切。何处有知音，此恨难说。怨歌未阕。恐暮雨收、行云歇。窗梅发。乍似睹、芳容冰洁。</p><p>水龙吟</p><p>次韵林圣予惜春</p><p>问春何苦匆匆，带风伴雨如驰骤。幽葩细萼，小园低槛，壅培未就。吹尽繁红，占春长久，不如垂柳。算春常不老，人愁春花，愁只是、人间有。</p><p>春恨十常八九。忍轻辜、芳醪经口。那知自是，桃花结子，不因春瘦。世上功名，老来风味，春归时候。纵樽前痛饮，狂歌似旧，情难依旧。</p><p>洞仙歌</p><p>温园赏海棠</p><p>群芳老尽，海棠花时候。雨过寒轻好清昼。最妖饶一段，全是初开，云鬟小，涂粉施朱未就。</p><p>全开还自好，骀荡春余，百样宫罗斗繁绣。纵无语也，心应恨来迟，恰柳絮、将春归后。醉犹倚柔柯，怯黄昏，这一点愁，须共花同瘦。</p><p>又</p><p>梅</p><p>年年青眼。为江梅肠断。一句新诗思无限。向碧琼枝上，白玉葩中、春犹浅。一点龙香清远。</p><p>谁抛倾国艳。昨夜前村，都恐东皇未曾见。正倚墙红杏，芳意浓时，惊千片。何许飘零仙馆。待冰雪丛中看奇姿，乍一笑能回，上林冬暖。</p><p>行香子</p><p>梅</p><p>雪里清香，月下疏枝。更无花、比并琼姿。一年一见，千绕千回。向未开时，愁花放，恐花飞。</p><p>芳樽移就，幽葩折取，似玉人，携手同归。扬州应记，东阁逢时。恨刘郎误，题诗句，怨桃溪。</p><p>盐角儿</p><p>亳社观梅</p><p>开时似雪。谢时似雪。花中奇绝。香非在蕊，香非在萼，骨中香彻。</p><p>占溪风，留溪月。堪羞损、山桃如血。直饶更、疏疏淡淡，终有一般情别。</p><p>清平乐</p><p>对晚菊作</p><p>黄花过也。月酒何曾把。寒蝶多情爱潇洒。晴日双双飞下。</p><p>沉吟独倚朱栏。采芳贻向□边。枕上醉排金靥。幽香付与谁怜。</p><p>江神子</p><p>亳社观梅呈范守、秦令</p><p>去年初见早梅芳。一春忙。短红墙。马上不禁、花恼只颠狂。苏晋长斋犹好事，时唤我，举离觞。</p><p>今年春事更茫茫。浅宫妆。断人肠。一点多情、天赐骨中香。赖有飞凫贤令尹，同我过，小横塘。</p><p>望海潮</p><p>扬州芍药会作</p><p>人间花老，天涯春去，扬州别是风光。红药万株，佳名千种，天然浩态狂香。尊贵御衣黄。未便教西洛，独占花王。困倚东风，汉宫谁敢斗新妆。</p><p>年年高会维阳。看家夸绝艳，人诧奇芳。结蕊当屏，联葩就幄，红遮绿绕华堂。花百映交相。更秉菅观洧，幽意难忘。罢酒风亭，梦魂惊恐在仙乡。</p><p>夜合花</p><p>和李浩季良牡丹</p><p>百紫千红，占春多少，共推绝世花王。西都万家俱好，不为姚黄。谩肠断巫阳。对沉香、亭北新妆。记清平调，词成进了，一梦仙乡。</p><p>天葩秀出无双。倚朝晖，半如酣酒成狂。无言自有，檀心一点偷芳。念往事情伤。又新艳、曾说滁阳。纵归来晚，君王殿后，别是风光。</p><p>下水船</p><p>和季良琼花</p><p>百紫千红翠。唯有琼花特异。便是当年，唐昌观中玉蕊。尚记得、月里仙人来赏，明日喧传都市。</p><p>甚时又，分与扬州本，一朵冰姿难比。曾向无双亭边，半酣独倚。似梦觉，晓出瑶台十里。犹忆飞琼标致。</p><p>浣溪沙</p><p>樱桃</p><p>雨过园亭绿暗时。樱桃红颗压枝低。绿兼红好眼中迷。</p><p>荔子天教生处远，风流一种阿谁知。最红深处有黄鹂。</p><p>万年欢</p><p>梅</p><p>心忆春归，似佳人未来，香径无迹。雪里红梅，因甚早知消息。百卉芳心正寂。夜不寐、幽姿脉脉。图清晓、先作宫妆，似防人见偷得。</p><p>真香媚情动魄。算当时寿阳，无此标格。应寄扬州，何郎旧曾相识。花似何郎鬓白。恐花笑、逢花羞摘。那堪羌管惊心，也随繁杏抛掷。</p><p>感皇恩</p><p>海棠</p><p>常岁海棠时，偷闲须到。须病寻芳懒春老。偶来恰值，半谢妖饶犹好。便呼诗酒伴，同倾倒。</p><p>繁枝高荫，疏枝低绕。花底杯盘花影照。多情一片，恨我归来不早。断肠铺碎锦，门前道。</p><p>洞仙歌</p><p>菊</p><p>今春闰好。怪重阳菊早。满槛煌煌看霜晓。唤金钱翠雨，不称标容，潇洒意、陶潜诗中能道。</p><p>不应夸绝艳，曾妒春华，因甚东君意不到。又似锁，三千汉女，偏教明妃、怨西风边草。也何必、牛山苦沾衣，算只好龙山，醉狂吹帽。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p1.pstatp.com/large/dfic-imagehandler/06817786-d6c3-4f56-a32b-54f1c4ab9174><p class=pgc-img-caption></p></div><p>喜朝天</p><p>秦宅作，海棠 众芳残。海棠正轻盈，绿鬓朱颜。碎锦繁绣，更柔柯映碧，纤匀殷。谁与将红间白，采薰笼、仙衣覆斑斓。如有意、浓妆淡抹，斜倚栏干。</p><p>夭饶向晚春后，惯因欹晴景，愁怕朝寒。纵有狂雨，便离披损，不奈幽闲。素李来禽总俗，谩遮映、终羞格疏顽。谁采顾，斜风教舞，月下庭间。</p><p>生查子</p><p>梅</p><p>青帝晓来风，偏傍梅梢紧。未放玉肌开，已觉龙香喷。</p><p>此意比佳人，争奈非朱粉。惟有许飞琼，风味依稀近。</p><p>少年游</p><p>次季良韵</p><p>庐山瑶草四时春。烟锁上宫门。记得南游，偶寻飞涧，一洗庾公尘。</p><p>香炉高咏君家事，文彩近前人。它日骑鲸，尚怜迷路，与问众仙真。</p><p>又</p><p>如今田野谩抛春。红雨掩衡门。懒读诗书，欠伸扶杖，几案任生尘。</p><p>从教便向东山老，谁知是个中人。莫怪年来，倦寻城市，嫌我性情真。</p><p>满江红</p><p>次韵吊汶阳李诚之待制</p><p>华鬓春风，长歌罢、伤今感昨。春正好、瑶墀已叹，侍臣冥寞。牙帐尘昏余剑戟，翠帷月冷虚弦索。记往岁、龙阪误曾登，今飘泊。</p><p>贤人命，从来薄。流水意，知谁托。绕南枝身似，未眠飞鹊。射虎山边寻旧迹，骑鲸海上追前约。便江湖、与世永相忘，还堪乐。</p><p>离亭宴</p><p>次韵吊豫章黄鲁直</p><p>丹府黄香堪笑。章台坠鞭年少。细雨春风花落处，醉里中人传诏。却上五湖船，悲歌楚狂同调。</p><p>青草荆江波渺。香炉紫霄簪小。人去江山长依旧，幼妇空传辞妙。洒泪作招魂，枫林子规啼晓。</p><p>千秋岁</p><p>次韵吊高邮秦少游</p><p>江头苑外。常记同朝退。飞骑轧，鸣珂碎。齐讴云绕扇，赵舞风回带。严鼓断，杯盘藉草犹相对。</p><p>洒涕谁能会。醉卧藤阴盖。人已去，词空在。兔园高宴悄，虎观英游改。重感慨，惊涛自卷珠沉海。</p><p>迷神引</p><p>贬玉溪对江山作</p><p>黯黯青山红日暮。浩浩大江东注。余霞散绮，向烟波路。使人愁，长安远，在何处。几点渔灯小，迷近坞。一片客帆低，傍前浦。</p><p>暗想平生，自悔儒冠误。觉阮途穷，归心阻。断魂素月，一千里、伤平楚。怪竹枝歌，声声怨，为谁苦。猿鸟一时啼，惊岛屿。烛暗不成眠，听津鼓。</p><p>满江红</p><p>赴玉山之谪，与诸父泛舟大泽，分题为别</p><p>莫话南征，船头转、三千余里。未叹此、浮生飘荡，但伤佳会。满眼青山芳草外，半篙碧水斜阳里。问此中、何处芰荷深，渔人指。</p><p>清时事，羁游意。尽付与，狂歌醉。有多才南阮，自为知己。不似朱公江海去，未成陶令田园计。便楚乡、风景胜吾乡，何人对。</p><p>古阳关</p><p>寄无斁八弟宰宝应</p><p>暮草蛩吟噎。暗柳萤飞灭。空庭雨过，西风紧，飘黄叶。卷书帷寂静，对此伤离别。重感叹、中秋数日又圆月。</p><p>沙觜樯竿上，淮水阔。有飞凫客，词珠玉，气冰雪。且莫教皓月，照影惊华发。问几时、清尊夜景共佳节。</p><p>玉蝴蝶</p><p>暗忆少年豪气，烂南国、蓬岛风光。醉倚吴王宫殿，不解悲凉。舞犹慵、小腰似柳，歌尚怯、娇语如簧。好林塘。玳筵留住，彩舫携将。</p><p>清狂。扬州一梦，中山千日，名利都忘。细数从前，眼中欢事尽成伤。去船迷、乱花流水，遗佩悄、寒草空江。黯愁肠。暮云吟断，青鬓成霜。</p><p>安公子</p><p>送进道四弟赴官无为</p><p>柳老荷花尽。夜来霜落平湖净。征雁横天鸥舞乱，鱼游清镜。又还是、当年我向江南兴。移画船、深渚蒹葭映。对半篙碧水，满眼青山魂凝。</p><p>一番伤华鬓。放歌狂饮犹堪逞。水驿孤帆明夜事、此欢重省。梦回处、诗塘春草愁难整。官情与、归期终朝竞。记它年相访，认取斜川三迳。</p><p>惜分飞</p><p>别吴作</p><p>山水光中清无暑。是我消魂别处。只有多情雨。会人深意留人住。</p><p>不见梅花来已暮。未见荷花又去。图画他年觑。断肠千古苕溪路。</p><p>又</p><p>代别</p><p>消暑楼前双溪市。尽住水晶宫里。人共荷花丽。更无一点尘埃气。</p><p>不会史君匆匆至。又作匆匆去计。谁解连红袂。大家都把兰舟系。</p><p>离亭宴</p><p>忆吴兴寄金陵怀古声中</p><p>忆向吴兴假守。双溪四垂高柳，仪凤桥边兰舟过，映水雕甍华牖。烛下小红妆，争看史君归后。</p><p>携手松亭难又。题诗水轩依旧。多少绿荷相倚恨，背立西风回首。怅望采莲人，烟波万重吴岫。</p><p>满庭芳</p><p>忆庐山</p><p>欲买庐山，山前三亩，小桥横过松间。变名吴市，谁认旧容颜。最好栖贤峡外，应自此、都隔尘寰。人稀到，壶中化国，光景更堪闲。</p><p>无心，求至道，柴门闭了，饱睡甘餐。幸儿成孙长，为扫家山。若问它年归去，蓦地也、双桨来还。愁难会，清风万壑，高处正跻攀。</p><p>又</p><p>次韵答季良</p><p>闲说秋来，乘槎心懒，梦回三岛波间。便思黄帽，同我老山颜。上界仙人官府，何似我、萧散尘寰。云无止，流泉自急，此意本来闲。</p><p>寂寥，松桂圃，陪君好语，亦可忘餐。况琼枝玉蕊，秀满春山。若问幽栖何意，莫道是、飞鸟知还。无言处，孙登半岭，高韵更难攀。</p><p>又</p><p>用东坡韵题自画莲社图</p><p>归去来兮，名山何处，梦中庐阜嵯峨。二林深处，幽士往来多。自画远公莲社，教儿诵、李白长歌。如重到，丹崖翠户，琼草秀金坡。</p><p>生绡，双幅上，诸贤中履，文彩天梭。社中客，禅心古井无波。我似渊明逃社，怡颜盼、百尺庭柯。牛闲放，溪童任懒，吾已废鞭蓑。</p><p>尾犯</p><p>庐山一名碧芙蓉</p><p>庐山小隐。渐年来疏懒，浸浓归兴。彩桥飞过，深溪地底，奔雷余韵。香炉照日，望处与、青霄近。想群仙、呼我应还，怪来须丝垂镜。</p><p>海上云车回轫。少姑传、金母信。森翠裾琼佩，落日初霞，纷纭相映。谁见壶中景。花洞里、杳然渔艇。别是个、潇洒乾坤，世情尘土休问。</p><p>尉迟杯</p><p>亳社作惜花</p><p>去年时。正愁绝，过却红杏飞。沈吟杏子青时。追悔负好花枝。今年又春到，傍小阑、日日数花期。花有信，人却无凭，故教芳意迟迟。</p><p>及至待得融怡。未攀条拈蕊，已叹春归。怎得春如天不老，更教花与月相随。都将命、拚与酬花，似岘山、落日客犹迷。尽归路，拍手拦街，笑人沉醉如泥。</p><p>八六子</p><p>重九即事呈徐倅祖禹十六叔</p><p>喜秋晴。淡云萦缕，天高群雁南征。正露冷初减兰红，风紧潜凋柳翠，愁人漏长梦惊。</p><p>重阳景物凄清。渐老何时无事，当歌好在多情。暗自想、朱颜并游同醉，官名缰锁，世路蓬萍。难相见，赖有黄花满把，从教渌酒深倾。醉休醒。醒来旧愁旋生。</p><p>临江仙</p><p>呈祖禹十六叔</p><p>尽说彭门新半刺，昆吾剸玉如泥。功名余事不须为。才情诗里见，风味酒边知。</p><p>好在阿咸同老也，青云往岁心期。千钟百首兴来时。伯伦从妇劝，元亮信儿痴。</p><p>又</p><p>十岁儿曹同砚席，华裾织翠如葱。一生心事醉吟中。相逢俱白首，无语对西风。</p><p>莫道樽前情调减，衰颜得酒能红。可怜此会意无穷。夜阑人总睡，独绕菊花丛。</p><p>蓦山溪</p><p>谯园饮酒为守令作</p><p>谯园幽古，烟锁前朝桧。摇落枣红时，满园空、几株苍翠。史君才誉，金殿握兰人，将风调，改荒凉，便是嬉游地。</p><p>刘郎莫问，去后桃花事。司马更堪怜，掩金觞、琵琶催泪。愁来不醉。不醉奈愁何，汝南周，东阳沈，劝我如何醉。</p><p>又</p><p>金樽玉酒，佳味名仙桧。恐是九龙泉，堪一饮、霜毛却翠。何须说此，只但饮陶陶，灯光底，百花春，自是仙家地。</p><p>星郎早贵，惯见风流事。留我不须归，倒尊空、烛堆红泪。飞凫令尹，才调更翩翩，休吊古，枉伤神，有兴来同醉。</p><p>又</p><p>亳社寄文潜舍人</p><p>兰台仙史，好在多情否。不寄一行书，过西风、飞鸿去后。功名心事，千载与君同，只狂饮，只狂吟，绿鬓殊非旧。</p><p>山歌村馆，愁醉浔阳叟。且借两州春，看一曲、樽前舞袖。古来毕竟，何处是功名，不同饮，不同吟，也劝时开口。</p><p>又</p><p>和王定国朝散忆广陵</p><p>扬州全盛，往事今何处。帆锦两明珠，罥蔷薇、月中嬉语。朱衣白面，公子似神仙，登云屿。临烟渚。狂醉成怀古。</p><p>兰舟归后，谁与春为主。吟笑我重来，倚琼花、东风日暮。吴霜点鬓，流落共天涯，竹西路。高阳侣。魂梦应相遇。</p><p>忆秦娥</p><p>和留守赵无媿送别</p><p>牵人意。高堂照碧临烟水。清秋至。东山时伴，谢公携妓。</p><p>黄菊虽残堪泛蚁。乍寒犹有重阳味。应相记。坐中少个，孟嘉狂醉。</p><p>好事近</p><p>南都寄历下人</p><p>丝管闹南湖，湖上醉游时晚。独看小桥官柳，泪无言偷满。</p><p>坐中谁唱解愁辞，红妆劝金盏。物是奈人非是，负东风心眼。</p><p>阮郎归</p><p>同十二叔泛济州环溪</p><p>西城北渚旧追随。荒台今是非。白苹无主绿浦迷。停舟忆旧时。</p><p>双鸭戏，乱鸥飞。人家烟雨西。不成携手折芳菲。兰桡惆怅归。</p><p>又</p><p>一濠秋水净涟漪。红妆照水嬉。攀条寻藕怯船移。浮萍湿绣衣。</p><p>临好景，惜轻归。夕阳洲渚迷。城门灯火簇轮蹄。沙鸥飞去时。</p><p>又</p><p>儿童嬉戏杏花堤。春归不解悲。重来草露湿人衣。无花空绕枝。</p><p>曾学道，久忘机。一尊甘若饴。平生鱼鸟与同归。临风心自知。</p><p>宴桃源</p><p>往岁真源谪去。红泪扬州留住。饮罢一帆东去，去入楚江寒雨。无绪。无绪。今夜秦淮泊处。</p><p>一丛花</p><p>谢济倅宗室令郯送酒</p><p>王孙眉宇凤凰雏。天与世情疏。扬州坐上琼花底，佩锦囊、曾忆奚奴。金盏醉挥，满身花影，红袖竞来</p><p>扶。</p><p>十年一梦访林居。离缺重踟蹰。应怜肺病临邛客，寄洞庭、春色双壶。天气未佳，梅花正好，曾醉燕堂无。</p><p>又</p><p>十二叔节推以无咎生日于此声中为辞，</p><p>依韵和答</p><p>碧山无意解银鱼。花底且携壶。华颠又喜熊罴且，笑骐骥、老反为驹。文史渐抛，功名更懒，随处见真如。</p><p>高情敢并汉庭疏。长揖去田庐。囊无上赐金堪散，也未妨、山猎溪渔。廉颇纵强，莫随年少，白马向黄榆。</p><p>又</p><p>再呈十二叔</p><p>飞凫仙令气如虹。脱屐向尘笼。凌烟画像云台议，似眼前、百草春风。盏里圣贤，壶中天地，高兴更谁同。</p><p>应怀得隽大明宫。无事老冯公。玉山且向花间倒，任从笑、老入花丛。三径步余，一枝眠稳，心事付千钟。</p><p>临江仙</p><p>用韵和韩求仁南都留别</p><p>曾唱牡丹留客饮，明年何处相逢。忽惊鹊起落悟桐。绿荷多少恨，回首背西风。</p><p>莫叹今宵身是客，一尊未晓犹同。此身应以去来鸿。江湖春水阔，归梦故园中。</p><p>又</p><p>同前</p><p>常记河阳花县里，恰如饭颗山逢。春城何处满丝桐。纶巾并羽扇，君有古人风。</p><p>重向梁王台畔见，黄花绿酒谁同。新诗别后寄南鸿。回头思照碧，人在白云中。</p><p>浣溪沙</p><p>广陵被召留别</p><p>帐饮都门春浪惊。东飞身与白鸥轻。淮山一点眼初明。</p><p>谁使梦回兰芷国，却将春去凤凰城。樯乌风转不胜情。</p><p>忆少年</p><p>别历下</p><p>无穷官柳，无情画舸，无根行客。南山尚相送，只高城人隔。</p><p>罨画园林溪绀碧。算重来、尽成陈迹。刘郎鬓如此，况桃花颜色。</p><p>江神子</p><p>广陵送王左丞赴阙</p><p>旧山铅椠倦栖迟。叩宸闱。向淮圻。五马行春，初喜后车随。太守风流容客醉，花压帽，酒淋衣。</p><p>隋宫烟外草萋萋。菊花时。动旌旗。起舞留公，且住慰相思。王粲诗成何处寄，人北去，雁南飞。</p><p>虞美人</p><p>广陵留别</p><p>江南载酒平生事。游宦如萍寄。蓬山归路傍银台。还是扬州一梦、却惊回。</p><p>年年后土春来早。不负金尊倒。明年珠履赏春时。应寄琼花一朵、慰相思。</p><p>金盏倒垂莲</p><p>依韵和次膺寄杨仲谋观察</p><p>诸阮英游，尽千钟饮量，百丈词源。对舞春风，螺髻小双莲。念两处、登高临远，又伤芳物新年。此泪不待，桓伊危柱哀弦。</p><p>身闲未应无事，趁栽梅径里，插柳池边。野鹤飘飖，幽兴在青田。也莫话、书生豪气，更铭功业燕然。毕竟得意，何如月下花前。</p><p>又</p><p>次韵同寄霸师杨仲谋安抚</p><p>休说将军，解弯弓掠地，昆岭河源。彩笔题诗，绿水映红莲。算总是、风流余事，会须行乐□年。况有一部，随轩脆管繁弦。</p><p>多情旧游尚忆，寄秋风万里，鸿雁天边。未学元龙，豪气笑求田。也莫为、庭槐兴叹，便伤摇落凄然。后会一笑，犹堪醉倒花前。</p><p>西平乐</p><p>广陵送王资政正仲赴阙</p><p>凤诏传来绛阙，当宁思贤辅。淮海甘棠惠花，霖雨商岩吉梦，熊虎周郊旧卜。千秋盛际，催促朝天归去。动离绪。</p><p>空眷恋，难暂驻。新植双亭临水，风月佳名未睹。淮拟金尊时举。况乐府、风流一部。妍歌妙舞，萦云回雪，亲教与，恨难诉。争欲攀辕借住。功成绣衮，重兴江山作主。</p><p>御街行</p><p>待命护国院，不得入国门。寄内</p><p>年年不放春闲了。今岁衔杯少。来时柳上浅金黄，归路玉绵吹帽。惜春长似，五陵狂俊，不道朱颜老。</p><p>斜烟薄雨青林杳。犹有莺声到。西园红艳绿盘龙，辜负一年春好。锦城乐事，不关愁眼，何似还家早。</p><p>生查子</p><p>同前感旧</p><p>宫里妒娥眉，十载辞君去。翠袖怯天寒，修竹无人处。</p><p>今日近君家，望极香车骛。一水是红墙，有恨无由语。</p><p>青玉案</p><p>同前</p><p>十年不向都门道。信匹马、羞重到。玉府骖鸾犹年少。宫花头上，御炉烟底，常日朝回早。</p><p>霞觞翻手群仙笑。恨尘士人间易春老。白发愁占彤庭杳。红墙天阻，碧濠烟锁，细雨迷芳草。</p><p>水龙吟</p><p>始去齐，路逢次膺叔感别叙旧</p><p>去年暑雨钩盘，夜阑睡起同征辔。今年芳草，齐河古岸，扁舟同舣。萍梗孤踪，梦魂浮世。别离常是。念当时绿鬓，狂歌痛饮，今憔悴、东风里。</p><p>此去济南为说。道愁肠、不醒犹醉。多情北渚，两行烟柳，一湖春水。还唱新声，后人重到，应悲桃李。待归时，揽取庭前皓月，也应堪寄。</p><p>南歌子</p><p>谯园作</p><p>霜细犹欺柳，风柔已弄梅。东园捶鼓赏新醅。唤取舞周歌沈、探春回。</p><p>妙舞堪千盏，长歌可百杯。笑人将恨上春台。劝我十分一举、两眉开。</p><p>醉落魄</p><p>用韵和李季良泊山口</p><p>高鸿远鹜。溪山一带人烟簇。知君舟近渔矶宿。轻素横溪，天淡挂寒玉。</p><p>谁家红袖阑干曲。南陵风软波平绿。幽吟无伴芳尊独。清瘦休文，一夜伤单縠。</p><p>万年欢</p><p>次韵和季良</p><p>忆昔论心，尽青云少年，燕赵豪俊。二十南游，曾上会稽千仞。捐袂江中往岁，有骚人、兰荪遗韵。嗟管鲍、当日贫交，半成翻手难信。</p><p>君如未遇元礼，肯抽身盛时，寻我幽隐。此事谈何容易，骥才方骋。彩舫红妆围定，笑西风、黄花班鬓。君欲问、投老生涯，醉乡岐路偏近。</p><p>临江仙</p><p>信州作</p><p>谪宦江城无屋买，残僧野寺相依。松间药臼竹间衣。水穷行到处，云起坐看时。</p><p>一个幽禽缘底事，苦来醉耳边啼。月斜西院愈声悲。青山无限好，犹道不如归。</p><p>虞美人</p><p>羊山饯杜侍郎郡君十二姑及外弟天逵</p><p>原桑飞尽霜空杳。霜夜愁难晓。油灯野店怯黄昏。穷途不灭酒杯深。故人心。</p><p>羊山古道行人少。也送行人老。一般别语重千金。明年过我小园林。话如今。</p><p>安公子</p><p>和次膺叔</p><p>少日狂游好。阆苑花间同低帽。不恨千金轻散尽，恨花残莺老。命小辔、翩翩随处金尊倒。从市人、拍手拦街笑。镇琼楼归卧，丽日三竿未觉。</p><p>迷路桃源了。乱山沈水何由到。拨断朱弦成底事，痛知音人悄。似近日、曾教青鸟传佳耗。学凤箫、拟入烟萝道。问刘郎何计，解使红颜却少。</p><p>绿头鸭</p><p>韩师朴相公会上观佳妓轻盈弹琵琶</p><p>新秋近，晋公别馆开筵。喜清时、衔杯乐圣，未饶绿野堂边。绣屏深、丽人乍出，坐中雷雨起鹍弦。花暖间关，冰凝幽咽。宝钗摇动坠金钿。未弹了、昭君遗怨，四坐已凄然。西风里、香街驻马，嬉笑微传。</p><p>算从来、司空惯，断肠初对云鬟。夜将阑、井梧下叶，砌蛩收响悄林蝉。赖得多愁，浔阳司马，当时不在绮筵前。竞叹赏、檀槽倚困，沉醉到觥船。芳春调、红英翠萼，重变新妍。</p><p>水龙吟</p><p>寄留守无愧文</p><p>满湖高柳摇风，坐看骤雨来湖面。跳珠溅玉，圆荷翻倒，轻鸥惊散。堂上凉生，槛前暑退，罗裾凌乱。想东山谢守，纶巾羽扇，高歌下、青天半。</p><p>应记狂吟司马，去年时、黄花高宴。竹枝苦怨，琵琶多泪，新年鬓换。常恐归时，眼中物是，日边人</p><p>远。望隋河一带，伤心雾霭，遣离魂断。</p><p>惜奴娇</p><p>歌阕琼筵，暗失金貂侣。说衷肠、丁宁嘱付。棹举帆开，黯行色、秋将暮。欲去。待却回、高城已暮。</p><p>渔火烟村，但触目伤离绪。此情向、阿谁分诉。那里思量，争知我，思量苦。最苦。睡不着、西风夜雨。</p><p>临江仙</p><p>身外闲愁空满眼，就中欢事常稀。明年应赋送君诗。试从今夜数，相会几多时。</p><p>浅酒欲邀谁共劝，深情惟有君知。东溪春近好同归。柳垂江上影，梅谢雪中枝。</p><p>又</p><p>自古齐山重九胜，登临梦想依依。偶来恰值菊花时。难逢开口笑，须插满头归。</p><p>昨夜一江风色好，平明秋浦帆飞。可怜如赴史君期。且当酬令节，不用叹斜晖。</p><p>满庭芳</p><p>乡物牵情，家山回首，浩然归兴难收。报恩心事，投老拚悠悠。却笑当年牛下，轻自许、激烈寒讴。成何事，夷犹桂辑，兰芷咏芳洲。</p><p>人生，萍梗迹，谁非乐土，何处吾州。算不须，临岐戃恍迟留。要看香炉瀑布，丹枫乱、江色凝秋。真堪与，潇湘暮雨，图上画扁舟。</p><p>定风波</p><p>跨鹤扬州一梦回。东风拂面上平台。阆苑花前狂覆酒。拍手。东风骑凤却教来。</p><p>谪好伯阳丹井畔。官满。平台还见片帆开。上界虽然官府好。总道。散仙无事好追陪。</p><p>千秋岁</p><p>玉京仙侣，同受琅函结。风雨隔，尘埃绝。霞觞翻手破，阆苑花前别。鹏翼敛，人间泛梗无由歇。</p><p>岂忆山中酒，还共溪边月。愁闷火，时间灭。何妨心似水，莫遣头如雪。春近也，江南雁识归时节。</p><p>又</p><p>叶舟容易，行尽江南地。南雁断，无书至。怜君羁旅处，见我飘蓬际。如梦寐、当年阆苑曾相对。</p><p>休说深心事。但付狂歌醉。那更话，孤帆起。水精溪绕户，云母山相砌。君莫去，只堪伴我溪山里。</p><p>鹧鸪天</p><p>欲上南湖彩舫嬉。还思北渚与岚漪。圆荷盖水垂杨暗，㶉𫛶鸳鸯总下时。</p><p>持此意，遣谁知。清波还照鬓间丝。西楼重唱池塘好，应有红妆敛翠眉。</p><p>清平乐</p><p>炎天畏景。午漏那堪永。何苦相仍愁簿领。短壑清溪牵兴。</p><p>瑶台月下曾逢。何由却睹冰容。一笑为驱烦暑，故人元是清风。</p><p>虞美人</p><p>用韵答秦令</p><p>荒城又见重阳到。狂醉还吹帽。人生开口笑难逢。何况良辰一半、别离中。</p><p>平台珠履登高处。犹自怀人否。且簪黄菊满头归。</p><p>惟有此花风韵、似年时。</p><p>浣溪沙</p><p>江上秋高风怒号。江声不断雁嗷嗷。别魂迢递为君销。</p><p>一夜不眠孤客耳，耳边愁听雨萧萧。碧纱窗外有芭蕉。</p><p>万年欢</p><p>寄韵次膺叔</p><p>十里环溪，记当年并游，依旧风景。彩舫红妆，重泛九秋清镜。莫叹歌台蔓草，喜相逢、欢情犹胜。苹洲畔、横玉惊鸾，半天云愁凝。</p><p>中秋醉魂未醒。又佳辰授衣，良会堪更。早岁功名，豪气尚凌汝颍。能致黄金一井，也莫负、鸱夷高兴。别有个、潇洒田园，醉乡天地同永。</p><p>一丛花</p><p>东君密意在花心。飞雪戏床林。多情定怪春来晚，故穿花、千点深深。烟柳上轻，风丝漫袅，楼阁晚还阴。</p><p>雕梁双燕悄来音。帘幕镇沉沉。西城未有花堪采，醉狂兴、冷落难禁。应约万红，商量细细，留向未开寻。</p><p>减字木兰花</p><p>和求仁南郡都别</p><p>萍蓬行路。来不多时还遣去。</p><p>会有重来。还把清尊此地开。</p><p>隋河杨柳。见我五年三执手。</p><p>红泪多情。待得重来走马迎。</p><p>菩萨蛮</p><p>玉京不许尘容到。疏慵只合疏慵老。鸥鸟共烟波。田夫与醉歌。</p><p>忘怀无物我。莫似陈惊坐。勋业付长闲。西山爽气间。</p><p>鹧鸪天</p><p>杜四侍郎郡君十二姑生日</p><p>吉梦灵蛇朱夏宜。佳辰阿母会瑶池。竹风荷雨来消暑，玉李冰瓜可疗饥。</p><p>心悟了，道成时。不劳龙女骋威仪。僧祇世界供游戏，贤懿光阴比寿期。</p><p>凤箫吟</p><p>永嘉郡君生日</p><p>晓曈昽。雨和雨细，南园次第春融。岭梅犹妒雪，露桃云杏，已绽碧呈红。一年春正好，助人狂、飞燕</p><p>游蜂。更吉梦良辰，对花忍负金钟。</p><p>香浓。博山沈水，小楼清旦，佳气葱葱。旧游应未改，武陵花似锦，笑语相逢。蕊宫传妙诀，小金丹、同换冰容。况共有、芝田旧约，归去双峰。</p><p>梁州令</p><p>同前</p><p>二月春犹浅。去年樱桃开遍。今年春色怪迟迟，红梅常早，未露胭脂脸。</p><p>东君故遣春来缓。似会人深愿。蟠桃新镂，双盏相期，似此春长远。</p><p>引驾行</p><p>同前亦名长春</p><p>春云轻锁，春风乍扇园林晓。扫华堂，正桃李芳时，诞辰还到。年少。记绛蜡光摇，金猊香郁宝妆了。骤骏马、天街向晚，喜同车、咏窈窕。</p><p>多少。卢家壶范，杜曲家声荣耀。庆孟光齐眉，</p><p>冯唐白首，镇同欢笑。缥缈。待琅函深讨。芝田高隐去偕老。自别有、壶中永日，比人间好。</p><p>菩萨蛮</p><p>同前</p><p>百花含东风里。南园小雨朱扉启。春色一年年。年年花共妍。</p><p>清谈招隐去。莫认如宾处。华发好风光。林间此味长。</p><p>点绛唇</p><p>同前</p><p>回雁风微，养花浓淡天容好。似春知道。吉梦佳辰到。</p><p>共乐春台，携手蓬莱小。同倾祷。愿春不老。岁岁寻芳草。</p><p>上林春</p><p>韩相生日</p><p>天惜中秋，三夜淡云，占得今宵明月。孟陬岁好，金风气爽，清时挺生贤哲。相门出相，算钟庆、自应累叶。乍归来，暂燕处，共仰赤松高辙。</p><p>想人生、会须自悦。浮云事、笑里尊前休说。旧有衮衣，公归未晚，千岁盛明时节。命圭相印，看重赏、晋公勋业。济生灵，共富寿，海深天阔。</p><p>杨柳枝</p><p>素色清薰出俗华。腊前花。轩前爱日扫云遮。几枝斜。</p><p>月淡纱窗香暗透，白于纱。幽人独酌对芳葩。兴无涯。</p><p>蓦山溪</p><p>凤凰山下，东畔青苔院。记得当初个，与玉人、幽欢小宴。黄昏风雨，人散不归家，帘旌卷。灯火颤。惊拥娇羞面。</p><p>别来憔悴，偏我愁无限。歌酒情都减，也不独、朱颜改变。如今桃李，湖上泛舟时，青天晚。青山远。愿见无由见。</p><p>又</p><p>自来相识，比你情都可。咫尺千里算，惟孤枕、单衾知我。终朝尽日，无绪亦无言。我心里，忡忡也，一点全无那。</p><p>香笺小字，写了千千个。我恨无羽翼，空寂寞、青苔院锁。昨朝冤我，却道不如休，天天天，不曾么，因甚须冤我。</p><p>生查子</p><p>夜饮别佳人，梅小犹飘雪。忍泪一春愁，过却花时节。</p><p>相见话相思，重与临风月。休似那回时，无事还轻别。</p><p>少年游</p><p>当年携手，是处成双，无人不羡。自间阻、五年也，一梦拥、娇娇粉面。</p><p>柳眉轻扫，杏腮微拂，依前双靥。盛睡里、起来寻觅，却眼前不见。</p><p>青玉案</p><p>三年宋玉墙东畔。怪相见、常低面。一曲文君芳心乱。匆匆依旧吹散，月淡梨花馆。</p><p>秋娘苦妒浮金盏。漏些子堪猜是娇盼。归去相思肠应断。五更无寐，一怀好事，依旧蓝桥远。</p><p>江城子</p><p>赠次膺叔家娉娉</p><p>娉娉闻道似轻盈。好佳名。也堪称。楚观云归，重见小樊惊。豆寇梢头春尚浅，娇未顾，已倾城。</p><p>章台休咏旧青青。惹离情。恨难平。无事飞花，撩乱扑旗亭。不似刘郎春草小，能步步，伴人行。</p><p>青玉案</p><p>伤娉娉</p><p>彩云易散琉璃脆。念往事、心将碎。只合人间十三岁。百花开尽，丁香独自。结恨春风里。</p><p>小园幽槛经行地。恨春草佳名谩抛弃。簇蝶罗裙休将施，香残烛烬，微风触幔，仿佛娇嚬是。</p><p>胜胜慢</p><p>家妓荣奴既出有感</p><p>朱门深掩，摆荡春风，无情镇欲轻飞。断肠如雪，撩乱去点人衣。朝来半和细雨，向谁家、东馆西池。算未肯、似桃含红蕊，留待郎归。</p><p>还记章台往事，别后纵青青，似旧时垂。灞岸行人多少，竟折柔支。而今恨啼露叶，镇香街、抛掷因谁。又争可、妒郎夸春草，步步相随。</p><p>点绛唇</p><p>同前</p><p>檀口星眸，艳如桃李情柔惠。据我心里。不肯相抛弃。</p><p>哭怕人猜，笑又无滋味。忡忡地。系人心里。一句临岐誓。</p><p>永遇乐</p><p>赠雍宅璨奴</p><p>银烛将残，玳筵初散，依旧愁绪。醉里凝眸，娇来纵体，此意难分付。怜伊只似，风前轻燕，好语暂来还去。重楼静，珠帘休下，待扫画梁留住。</p><p>青娥皓齿，云鬟花面，见了绮罗无数。只你厌厌，教人竟日，一点无由诉。如今拚了，萦眠惹梦，没个顿身心处。深诚事，骖鸾解佩，是许未许。</p><p>虞美人</p><p>代内</p><p>梅花时候君轻去。曾寄红笺句。胡麻好种少人知。正是归时何处、误芳期。</p><p>谁教又作狂游远。归路杨花满。当年不负琐窗春。老向长楸走马、更愁人。</p><p>行香子</p><p>赠轻盈</p><p>柳态纤柔，雪艳疏明。问人来、人道轻盈。张琵莲脸，一寸波横。比潇洒处，犹难称，此嘉名。</p><p>花前烛下，微嚬浅笑，要题诗、盏畔低声。司空自惯，狂眼须惊。也不辞写，双罗带，恐牵情。</p><p>感皇恩</p><p>终岁忆春回，西园行尽。欢喜梅梢上春信。去年携手，暗约芳时还近。燕来莺又到，人无准。</p><p>凭谁向道，流光一瞬。佳景闲无事衣褪。春归何处，又对飞花难问。旧欢都未遇，成新恨。</p><p>临江仙</p><p>代内</p><p>马上匆匆听鹊喜，朦胧月淡黄昏。碧罗双扇拥朝云。粉光先辨脸，朱色怎分唇。</p><p>暂别宝奁蛛网遍，春风泪污榴裙。香笺小字寄行云。纤腰非学楚，宽带为思君。</p><p>碧牡丹</p><p>王晋卿都尉宅观舞</p><p>院宇帘垂地。银筝雁、低春水。送出灯前，婀娜腰肢柳细。步蹙香裀，红浪随鸳履。梁州紧，凤翘坠。悚轻体。</p><p>绣带因风起。霓裳恐非人世。调促香檀、困入流波生媚。上客休辞，眼乱尊中翠。玉阶霜透罗袂。</p><p>少年游</p><p>前时相见，楼头窗畔，尊酒望银蟾。如今间阻，银蟾又满，小阁下珠帘。</p><p>愿得吴山山前雨，长恁晚廉纤。不见楼头婵娟月，且寂寞、闭窗眠。</p><p>西江月</p><p>似有如无好事，多离少会幽怀。流莺过了又蝉催。肠断碧云天外。</p><p>不寄书还可恨，全无梦也堪猜。秋风吹泪上楼台。只恐朱颜便改。</p><p>鹧鸪天</p><p>绣幕低低拂地垂。春风何事入罗帏。胡麻好种无人种，正是归时君未归。</p><p>临晚景，忆当时。愁心一动乱如丝。夕阳芳草本无恨，才子佳人空自悲。</p><p>满江红</p><p>寄内</p><p>月上西窗，书帏静、灯明又减。水漏涩、铜壶香烬，夜霜如雪。睡眼不曾通夕闭，梦魂争得连宵接。念碧云、川路古来长，无由越。</p><p>鸾钗重，青丝滑。罗带缓，小腰怯。伊多感那更，恨离伤别。正是少年佳意气，渐当故里春时节。归去来、莫教子规啼，芳菲歇。</p><p>菩萨蛮</p><p>代歌者怨</p><p>丝篁斗好莺羞巧。红檀微映燕脂小。当□敛双蛾。曲中幽恨多。</p><p>知君怜舞袖。舞要歌成就。独舞不成妍。因歌舞可怜。</p><p>临江仙</p><p>离别寻常今白首，更须竹雨萧萧。不应都占世间豪。清风居士手，杨柳洛城腰。</p><p>文字功名真自误，从今好月良宵。只消怜取董娇饶。修门君自到，不用我词招。</p><p>又</p><p>晁达州见和</p><p>君似苍崖千仞竹，一枝孤映蒿萧。箪瓢不减万锺豪。闲情搔短发，佳句咏纤腰。</p><p>罢酒兰舟回楚柂，相思何处今宵。淮南幽桂水云饶。他年春草恨，应有小山招。</p><p>紫玉箫</p><p>过尧民金部四叔位见韩相家姬轻盈所留题</p><p>罗绮丛中，笙歌丛里，眼狂初认轻盈。无花解比，似一钩新月，云际初生。算不虚得，都古与、第一佳名。轻归去，那知有人，别后牵情。</p><p>襄王自是春梦，休谩说东墙，事晚难凭。谁教慕宋，要题诗曾倚。宝柱低声。似瑶台晓，空暗想、众里飞琼。余香冷、犹在小窗，一到魂惊。</p><p>斗百草</p><p>别日常多，会时常少天难晓。正喜花开，又愁花谢，春也似人易老。惨无言、念旧日朱颜，清欢莫笑。便苒苒如云，霏霏似雨，去无音耗。</p><p>追想墙头梅下，门里桃边，名利为伊都忘了。血写香笺，泪封罗帕，记三日、离肠恨搅。如今事，十二楼空凭谁到。此情悄。拟回船、武陵路杳。</p><p>又</p><p>往事临邛，旧游雅态羞重忆。解赋才高，好音情慧，琴里句中暗识。正当年、似阆苑琼枝，朝朝相倚。便涤器何妨，当炉正好，镇同比翼。</p><p>谁使褰裳佩失，推枕云归，惆怅到今遗恨积。双鲤书来，大刀诗意，纵章台、青青似昔。重寻事，前度刘郎转愁寂。谩赢得。对东风、对花叹息。</p><p>斗百花</p><p>汶妓阎丽</p><p>小小盈盈珠翠。忆得眉长眼细。曾共映花低语，已解伤春情意。重向溪堂，临风看舞梁州，依旧照人秋水。转更添姿媚。</p><p>与问阶上，簸钱时节，记微笑，但把纤腰，向人娇倚。不见还休，谁教见了厌厌，还是向来情味。</p><p>又</p><p>汶妓褚延娘</p><p>脸色朝霞红腻。眼色秋波明媚。云度小钗浓鬓。雪秀轻绮香臂。不语凝情，教人唤得回头，斜盼未知何意。百态生珠翠。</p><p>低问石上，凿井何由及底。微向耳边，同心有缘千里。饮散西池，凉蟾正满纱窗，一语系人心里。</p><p>又</p><p>斜日东风深院。绣幕低迷归燕。潇洒小屏娇面，仿佛灯前初见。与选筵中，银盆半拆姚黄，插向凤凰钗畔。微笑遮纨扇。</p><p>教展香裀，看舞霓裳促遍。红飐翠翻，惊鸿乍拂秋岸。柳困花慵，盈盈自整罗巾，须劝倒金盏。</p><p>御街行</p><p>天街月照珠帘粉。亸辔曾相近。繁华乐事老来慵，对酒尚怜佳景。王孙年少，风流应更，无奈春愁闷。</p><p>幽期莫误香闺恨。罗带今朝褪。月圆花好一般春，触处总堪乘兴。有人惆怅，何如归好，相见凭君问。</p><p>南歌子</p><p>睡起临窗坐，妆成傍砌闲。春来莫卷绣帘看。嫌怕东风吹恨、在眉间。</p><p>鹦鹉花前弄，琵琶月下弹。蓦然收袖倚栏干。一</p><p>向思量何事、点云鬟。</p><p>清平乐</p><p>寒风雁度。声向千门去。也到文闱校文处。也到文君绣户。</p><p>背灯解带惊魂。长安此夜秋声。早是夜寒不寐，五更风雨无情。</p><p>好事近</p><p>归路苦无多，正值早秋时节。应是画帘灵鹊，把归期先说。</p><p>就中风送马蹄轻，人意渐欢悦。此夜醉眠无梦，任西楼斜月。</p><p>调笑</p><p>西子盖闻民俗殊方，声音异好。洞庭九奏，谓踊跃于鱼龙；子夜四时，亦欣愉于儿女。欲识</p><p>风谣之变，请观调笑之传。上佐清欢，深惭薄伎。</p><p>西子</p><p>西子江头自浣纱。见人不语入荷花。天然玉貌非朱粉，消得人看隘若耶。游冶谁家少年伴。三三五五垂杨岸。紫骝飞入乱红深，见此踟蹰但肠断。</p><p>肠断。越江岸。越女江头纱自浣。天然玉貌铅红浅。自弄芙蓉日晚。紫骝嘶去犹回盼。笑入荷花不见。</p><p>宋玉</p><p>楚人宋玉多微词。出游白马黄金羁。殷勤扣户主人女，上客日高无乃饥。琴弹秋思明心素。女为客歌客无语。冠缨定挂翡翠钗，心乱谁知岁将暮</p><p>将暮。乱心素。上客风流名重楚。临街下马当窗户。饭煮雕胡留住。瑶琴促轸传深语。万曲梁尘不顾。</p><p>大堤</p><p>妾家朱户在横塘。青云作髻月为珰。常伴大堤诸女士，谁令花艳独惊郎。踏堤共唱襄阳乐。轲峨大艑帆初落。宜城酒熟持勤郎，郎今欲渡风波恶</p><p>波恶。倚江阁。大艑轲峨帆夜落。横塘朱户多行乐。大堤花容绰约。宜城春酒郎同酌。醉倒银缸罗幕。</p><p>解珮</p><p>当年二女出江滨。容止光辉非世人。明珰戏解赠行客，意比骖鸾天汉津。恍如梦觉空江暮。</p><p>云雨无踪珮何处。君非玉斧望归来，流水桃花定相误</p><p>相误。空凝伫。郑子江头逢二女。霞衣曳玉非尘土。笑解明珰轻付。月从云堕劳相慕。自有骖鸾仙侣。</p><p>回纹</p><p>窦家少妇美朱颜。藁砧何在山复山。多才况是天机巧，象床玉手乱红间。织成锦字纵横说。</p><p>万语千言皆怨别。一丝一缕几萦回，似妾思君肠</p><p>寸结</p><p>寸结。肝肠切。织锦机边音韵咽。玉琴尘暗薰炉歇。望尽床头秋月。刀裁锦断诗可灭。恨似连环难绝。</p><p>唐儿</p><p>头玉硗硗翠刷眉。杜郎生得好男儿。惟有东家娇女识，骨重神寒天妙姿。银鸾照衫马丝尾。折花正值门前戏。侬笑书空意为谁，分明唐字深</p><p>心记</p><p>心记。好心事。玉刻容颜眉刷翠。杜郎生得真男子。况是东家妖丽。眉尖春恨难凭寄。笑作空中唐字。</p><p>春草</p><p>刘郎初见小樊时。花面丫头年未笄。千金欲</p><p>置名春草，图得身行步步随。郎去苏台云水国。</p><p>青青满地成轻掷。闻君车马向江南，为传春草遥相忆</p><p>相忆。顿轻掷。春草佳名惭赠璧。长洲茂苑吴王国。自有芊绵碧色。根生土长铜驼陌。纵欲随君争得。</p><p>洞仙歌</p><p>泗州中秋作，此绝笔之词也</p><p>青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。</p><p>水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。</p><p>下水船</p><p>上客骊驹系。惊唤银屏睡起。困倚妆台，盈盈正解罗髻。凤钗垂，缭绕金盘玉指。巫山一段云委。</p><p>半窥镜、向我横秋水。斜颔花枝交镜里。淡拂铅华，匆匆自整罗绮。敛眉翠。虽有愔愔密意，空作江边解佩。</p><p>失调名</p><p>残腊初雪霁。梅白飘香蕊。依前又还是，迎春时候，大家都备。灶马门神，酒酌酴酥，桃符尽书吉利。</p><p>五更催驱傩，爆竹起。虚耗都教退。交年换新岁。长保身荣贵。愿与儿孙、尽老今生，神寿遐昌，年年共同守岁。</p><p>洞仙歌</p><p>江陵种橘，尚比封侯贵。何况江涛转千里。带天香，含洞乳，宜入春盘，红荔子，驰驿风流仅比。</p><p>齿疏潘令老，怯咀冰霜，十颗金苞谩分遗。记觞前、须细认，别有余甘，从此去，枉却栽桃种李。想相如酒渴对文君，迥不是人间，等闲风味。</p><p>又</p><p>温江异果，惟有泥山贵。驿送江南数千里。半含霜，轻噀雾，曾怯吴姬，亲赠我，绿橘黄柑怎比。</p><p>双亲云水外，游子空怀，惆怅无人可归遗。报周郎、须念我，物少情多，春酒醉，独胜甜桃醋李。况灯火楼台近无宵，似不减年时，袖中香味。</p><p>朝天子</p><p>酒醒情怀恶。金缕褪、玉肌如削。寒食过却。海棠花零落。</p><p>渐日照阑干、烟淡薄。绣额珠帘笼画阁。春睡着。觉来失、秋千期约。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p3.pstatp.com/large/dfic-imagehandler/fe5e17a2-7262-4a52-bfc4-9ccda9242051><p class=pgc-img-caption></p></div><h1 class=ql-align-center>陈师道</h1><p>陈师道</p><p>师道字无已，一字履常，号后山居士，彭城（今徐州）人。生于皇祐五年（1053）。元祐中，以苏轼、傅尧俞、孙觉荐，授徐州教授。建中靖国元年（1101），为秘书省正字，扈从南郊，不屑服赵挺之衣，以寒疾卒，年四十九。有后山词。</p><p>菩萨蛮</p><p>七夕</p><p>行云过尽星河烂。炉烟未断蛛丝满。想得两眉颦。停针忆远人。</p><p>河桥知有路。不解留郎住。天上隔年期。人间长别离。</p><p>又</p><p>东飞乌鹊西飞燕。盈盈一水经年见。急雨洗香车。天回河汉斜。</p><p>离愁千载上。相远长相望。终不似人间。回头万里山。</p><p>又</p><p>绮楼小小穿针女。秋光点点蛛丝雨。今夕是何宵。龙车乌鹊桥。</p><p>经年谋一笑。岂解令人巧。不用问如何。人间巧更多。</p><p>又</p><p>银潢清浅填乌鹊。画帘急雨长河落。初月未成圆。明星惜此筵。</p><p>愁来无断绝。岁岁年年别。不用泪红滋。年年岁岁期。</p><p>木兰花</p><p>阴阴云日江城晚。小院回廊春已满。谁教言语似鹂黄，深闭玉笼千万怨。</p><p>蓬莱易到人难见。香火无凭空有愿。不辞歌里断人肠，只怕有肠无处断。</p><p>南柯子</p><p>贺彭舍人黄堂成</p><p>故国山河在，新堂冰雪生。万家和气贺初成。人在笙歌声里、暗生春。</p><p>今代无双士，当年第一人。杯行到手莫辞频。明日凤池归路、隔清尘。</p><p>西江月</p><p>席上劝彭舍人饮</p><p>楼上风生白羽，尊前笑出青春。破红展翠恰如今。把酒如何不饮。</p><p>绣幕灯深绿暗，画帘人语黄昏。晚云将雨不成阴。竹月风窗弄影。</p><p>菩萨蛮</p><p>和彭舍人留别</p><p>喧喧车马西郊道。临行更觉人情好。住有一年情。去留千载名。</p><p>离歌声欲尽。只作常时听。天上玉堂东。阳春是梦中。</p><p>虞美人</p><p>席上赠王提刑</p><p>城南观阁连云起。形像丹青里。使君笳鼓渡江来。尽带江南春色、放春回。</p><p>青春欲住风催去。流水花无数。尊前触目一番新。只有玉楼明月、记游人。</p><p>木兰花</p><p>汝阴湖上同东坡用六一韵</p><p>湖平木落摇空阔。叶底流泉鸣复咽，酒边清漏往时同，花里朱弦纤手抹。</p><p>风光过手春冰滑。十事违人常七八。不将白发并黄花，拟下清流揽明月。</p><p>南乡子</p><p>九日用东坡韵</p><p>晴野下田收。照影寒江落雁洲。禅榻茶炉深闭，飕飕。横雨旁风不到头。</p><p>登览却轻酬。剩作新诗报答秋。人意自阑花自好，休休。今日看时蝶也愁。</p><p>又</p><p>潮落去帆收。沙涨江回旋作洲。侧帽儿行斜照里，飕飕。卷地风前更掉头。</p><p>语妙后难酬。回雁峰南未得秋。唤取佳人听旧曲，休休。瘴雨无花孰与愁。</p><p>西江月</p><p>咏酴醾菊</p><p>点点轻黄减白，垂垂重露生鲜。肌香骨秀月中仙。雪满瑶台曳练。</p><p>绰约却宜长见，清真不假余妍。殷勤与插小婵娟。要试尊前玉面。</p><p>又</p><p>咏榴花</p><p>叶叶枝枝绿暗，重重密密红滋。芳心应恨赏春迟。不会春工着意。</p><p>晚照酒生娇面，新妆睡污胭脂。凭将双叶寄相思。与看钗头何似。</p><p>菩萨蛮</p><p>髻钗初上朝云卷。眼波翻动眉山远。一曲杜韦娘。当年枉断肠。</p><p>佳期如好月。拟满还须缺。别易见应难。长须仔细看。</p><p>减字木兰花</p><p>九日</p><p>清尊白发。曾是登临年少客。</p><p>不似当年。人与黄花两并妍。</p><p>来愁去恨。十载相看情不尽。</p><p>莫更思量。梦破春回枉断肠。</p><p>满庭芳</p><p>咏茶</p><p>闽岭先春，琅函联璧，帝所分落人间。绮窗纤手，一缕破双团。云里游龙舞凤，香雾起、飞月轮边。华</p><p>堂静，松风竹雪，金鼎沸湲潺。</p><p>门阑。车马动，扶黄籍白，小袖高鬟。渐胸里轮囷，肺腑生寒。唤起谪仙醉倒，翻湖海、倾泻涛澜。笙歌散，风帘月幕，禅榻鬓丝斑。</p><p>南乡子</p><p>急雨打寒窗。雨气侵灯暗壁缸。窗下有人挑锦字，行行。泪湿红绡减旧香。</p><p>往事最难忘。更着秋声说断肠。曲渚圆沙风叶底，藏藏。谁使鸳鸯故作双。</p><p>清平乐</p><p>二首</p><p>休休莫莫。更莫思量着。记着不如浑忘着。百种寻思枉却。</p><p>绣囊锦帐吹香。雄蜂雌蝶难双。眉上放开春色，眼前怜取新郎。</p><p>又 藏藏摸摸。好事争如莫。背后寻思浑是错。猛与将来放着。</p><p>吹花卷絮无踪。晚妆知为谁红。梦断肠台云雨，世间不要春风。</p><p>南乡子</p><p>阴重雨垂垂。并马西郊试薄衣。红蕊未开花已过，迟迟。不见东风着意时。</p><p>酒到更须辞。报答春光旧有期。勤苦著书妨作乐，痴痴。莫学衰翁万事非。</p><p>罗敷媚</p><p>二首和何大夫酴醾菊</p><p>春风吹尽秋光照，瘦减初黄。改样新妆。特地相逢只认香。</p><p>南台九日登临处，不共飞觞。镜里伊傍。独秀钗头殿众芳。</p><p>又</p><p>芙蓉不借韶华助，故着缃黄。宿面留妆。不出寒花只暂香。</p><p>伤春不尽悲秋苦，落蕊浮觞。知在谁傍。一笑盈盈百种芳。</p><p>木兰花</p><p>和何大夫</p><p>荣光休气天为瑞。道祖当天传宝裔。千年昌运此时逢，四海欢声今日沸。</p><p>蒙蒙香雾沾衣腻。漠漠轻寒梅柳细。封人长有祝尧心，从此年年并岁岁。</p><p>木兰花减字</p><p>赠晃无咎舞鬟</p><p>娉婷娜袅。红落东风青子小。妙舞逶迤。拍误周郎却未知。</p><p>花前月底。谁唤分司狂御史。欲语还休。唤不回头莫着羞。</p><p>又</p><p>娉娉袅袅。芍药枝头红玉小。舞袖迟迟。心到郎边客已知。</p><p>当筵举酒。劝我尊前松柏寿。莫莫休休。白发簪花我自羞。</p><p>临江仙</p><p>离别寻常今白首，更须竹雨萧萧。不应都占世间豪。清风居士手，杨柳洛城腰。</p><p>文字功名真自误，从今好月良宵。只消怜取董娇饶。修门君自到，不用我词招。</p><p>南柯子</p><p>问王立之督茶</p><p>天上云为瑞，人间睡作魔，疏帘清簟汗成河。酒醒梦回眵眼、费摩挲。</p><p>但有寒暄问，初无凤鸟过。尘生铜碾网生罗。一诺十年犹未、意如何。</p><p>木兰花减字</p><p>匀红点翠。取次梳妆谁得似。风柳腰枝。尽日纤柔属阿谁。</p><p>娇娇小小。却是寻春人较老。着便休痴。付与风流幕下儿。</p><p>清平乐</p><p>二首</p><p>秋声隐地。叶叶无留意。冰簟流光团扇坠。惊起双栖燕子。</p><p>夜堂帘合回廊。风帷吹乱凝香。卧看一庭明月，晓衾不耐初凉。</p><p>又</p><p>秋光烛地。帘幕生秋意。露叶翻风惊鹊坠。暗落青林红子。</p><p>微行声断长廊。薰炉衾换生香。灭烛却延明月，揽衣先怯微凉。</p><p>卜算子</p><p>纤软小腰身，明秀天真面。淡画修眉小作春，中有相思怨。</p><p>背立向人羞，颜破因谁倩。不比阳台梦里逢，亲向尊前见。</p><p>洛阳春</p><p>酒到横波娇满。和香喷面。攀花落雨祝东风，诮不借、周郎便。</p><p>背立腰肢挪捻。更须回盼。多生不作好因缘。甚只向、尊前见。</p><p>浣溪沙</p><p>暮叶朝花种种陈。三秋作意向诗人。安排云雨要新清。</p><p>随意且须追去马，轻衫从使着行尘。晚窗谁念一愁新。</p><p>临江仙</p><p>送叠罗菊与赵使君</p><p>官样初黄过闺九。鲜妍时更宜寒。挽回人意不成阑。香罗堆叶密，芳意着心单。</p><p>过与后房歌舞手，轻盈喜色生颜。堕钗拥髻与垂鬟。欲知谁称面，遍插一枝看。</p><p>清平乐</p><p>并引咏柑子菊</p><p>柑子菊姿韵俱胜，如王谢家十五女儿，而名</p><p>不雅驯，为改之曰官样黄，作清平乐词，且令方</p><p>内知有此名也。</p><p>重重叠叠。娜袅裙千褶。时样官黄香百叶。一岁相逢两节。</p><p>曲阑绕遍芳丛。一枝作意妍秾。折得有谁相忆，却须还与秋风。</p><p>南乡子</p><p>并引</p><p>晁大夫增饰披云，务欲压黄楼，而张、马二子，皆当年尊下世所谓英英、盼盼者。盼卒，英嫁，而盼之子莹，颇有家风，而曹妓未有显者，黄楼不可胜也。作南乡子以歌之。</p><p>风絮落东邻。点缀繁枝旋化尘。关锁玉楼巢燕子，冥冥。桃李摧残不见春。</p><p>流转到如今。翡翠生儿翠作衿。花样腰身官样立，婷婷。困倚阑干一欠伸。</p><p>其二</p><p>咏棣棠菊</p><p>乱蕊压枝繁。堆积金钱闹作团。晚起涂黄仍带酒，看看。衣剩腰肢故着单。</p><p>薄瘦却禁寒。牵引人心不放阑。拟折一枝遮老眼，难难。蝶横蜂争只倚阑。</p><p>临江仙</p><p>曲巷斜街信马，小桥流水谁家。浅衫深袖倚门斜。只缘些子意，消得百般夸。</p><p>粉面初生明月，酒容欲退朝霞。春风还解染霜华。肯持鸳绮被，来伴杜家花。</p><p>蝶恋花</p><p>送彭舍人罢徐</p><p>九里山前千里路。流水无情。只送行人去。路转河回寒日暮。连峰不许得回顾。</p><p>水解随人花却住。衾冷香销，但有残妆污。泪入长江空几许。双洪一抹无寻处。</p><p>西江月</p><p>咏丁香菊</p><p>浅色千重柔叶，深心一点娇黄。只消可意更须香。好个风流模样。</p><p>玉蕊今谁攀折，诗人此日凄凉。正须蛮素作伊凉。与插钗傍鬓上。</p><p>洛阳春</p><p>素手拈花纤软。生香相乱。却须诗力与丹青，恐俗手、难成染。</p><p>一顾教人微倩。那堪亲见。不辞紫袖拂清尘，也要识、春风面。</p><p>菩萨蛮</p><p>寄赵使君</p><p>清词丽句前朝曲。使君借与灯前读。读罢已三更。寒窗雨打声。</p><p>应怜诗客老。要使情怀好。犹有解歌人。尊前未得听。</p><p>木兰花减字</p><p>和人对雪</p><p>清愁叠积。更莫迟留春酒逼。吹面和风。梅信新来一线通。</p><p>危楼晓望。雪满群山开画障。目断瑶川。同凭阑干意几般。</p><p>卜算子</p><p>送梅花与赵使君</p><p>梅岭数枝春，疏影斜临水。不借芳华只自香，娇面长如洗。</p><p>还把最繁枝，过与偏怜底。试傍鸾台仔细看，何似丹青里。</p><p>渔家傲</p><p>从叔父乞苏州湿红笺</p><p>一舸姑苏风雨疾。吴笺满载红犹湿。色润朝花光触日。人未识。街南小阮应先得。</p><p>青入柳条初着色。溪梅已露春消息。拟作新词酬帝力。轻落笔。黄秦去后无强敌。</p><p>少年游</p><p>御园果子压枝繁。看看分摘无缘。团沙弄雪，劳心费手，不肯暂时圆。</p><p>赛神旧愿心儿有，终了待、几时还。芍药梢头，红红白白，一种几千般。</p><p>南乡子</p><p>袅娜破瓜余。豆寇梢头二月初。众里腰肢遥可识，应殊。暗里犹能摸得渠。</p><p>醉侧不须扶。唤作周家行画图。背立欠伸花絮底，知无。未信丹青画得如。</p><p>木兰花减字</p><p>今年百五。风日清明尘不举。紫秀红陈。三节烟花次第春。</p><p>来舆去马。千念一空春事谢。白下门东。谁见初杨弄晚风。</p><p>踏莎行</p><p>红上花梢，风传梅信。青春欲动群芳竞。林声鸟语带余寒，江光野色开游径。</p><p>乍雨还晴，暄寒不定。重门深院帘帷静。又还日日唤愁生，到谁准拟风流病。</p><p>菩萨蛮</p><p>佳人</p><p>晓来误入桃源洞。恰见佳人春睡重。玉腕枕香腮。荷花藕上开。</p><p>一扇俄惊起。敛黛凝秋水。笑倩整金衣。问郎来几时。</p><p>卜算子</p><p>摇风影似凝，带雪香如抱。开尽南枝到北枝，不道春将老。</p><p>飘飖姑射仙，谁识冰肌好。会有青绫梦觉人，可爱池塘草。</p><p>二</p><p>绣幕罩梅花，莫放清香透。鉴里朱颜岁岁移，只道花依旧。</p><p>把酒问梅花，知我离情否。若使梅花知我时，料得花须瘦。</p><p>三</p><p>雪暗岭头云，竹冷溪边树。还似潇湘缥缈人，玉骨笼香雾。</p><p>月下幽香度。梦里香魂驻。回首南枝酒半醺，寂寞无寻处。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p1.pstatp.com/large/dfic-imagehandler/c70314e1-9d01-4c3b-b990-4c74205c87f7><p class=pgc-img-caption></p></div><h1 class=ql-align-center>青幕子妇</h1><p>青幕子妇</p><p>原为妓，能诗词。</p><p>减字木兰花</p><p>清词丽句。永叔子瞻曾独步。似恁文章。写得出来当甚强。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p1.pstatp.com/large/dfic-imagehandler/4bbb060d-8c9a-412a-90b0-b584e1609cdf><p class=pgc-img-caption></p></div><h1 class=ql-align-center>张耒</h1><p>张耒</p><p>耒字文潜，楚州淮阴人。生于至和元年（1054）第进士。元祐元年（1086），以试太学录召试，授秘书省正字。仕至起居舍人。以直龙图阁知润州。绍圣中，谪监黄州酒税。徽宗初，召为太常少卿。坐元祐党，复贬房州别驾、黄州安置。寻得自便，居陈州。政和四年（1114）卒，年六十一。有柯山集。</p><p>减字木兰花</p><p>个人风味。只有江梅些子似。每到开时。满眼清愁只自知。</p><p>霞裾仙珮。姑射神人风露态。蜂蝶休忙。不与春风一点香。</p><p>鹧鸪天</p><p>倾盖相逢汝水滨。须知见面过闻名。马头虽去无千里，酒盏才倾且百分。</p><p>嗟得失，一微尘。莫教冰炭损精神。北扉西禁须</p><p>分等，金榜当年第一人。</p><p>满庭芳</p><p>裂楮裁筠，虚明潇洒，制成方丈屠苏。草团蒲坐，中置一山炉。拙似春林鸠宿，易于□、秋野鹑居。谁相对，时烦孟妇，石鼎煮寒蔬。</p><p>嗟吁。人生随分足，风云际会，漫付伸舒。且偷取闲时，向此踌躇。谩取黄金建厦，繁华梦、毕竟空虚。争如且、寒村厨火，汤饼一斋盂。</p><p>风流子</p><p>木叶亭皋下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白苹烟尽处，红蓼水边头。芳草有情，夕阳无语，雁横南浦，人倚西楼。</p><p>玉容，知安否，香笺共锦字，两处悠悠。空恨碧云离合，青鸟沉浮。向风前懊恼，芳心一点，寸眉两叶，禁甚闲愁。情到不堪言处，分付东流。</p><p>秋蕊香</p><p>帘幕疏疏风透。一线香飘金兽。朱阑倚遍黄昏后。廊上月华如昼。</p><p>别离滋味浓于酒。着人瘦。此情不及墙东柳。春色年年如旧。</p><p>少年游</p><p>含羞倚醉不成歌。纤手掩香罗。偎花映烛，偷传深意，酒思入横波。</p><p>看朱成碧心迷乱，翻脉脉、敛双蛾。相见时稀隔别多。又春尽、奈愁何。</p><p>失调名</p><p>端五</p><p>水团冰浸砂糖裹。有透明角黍松儿和。</p><p>又</p><p>菖蒲酒满劝人人，愿年年欢醉。偎倚。把合欢彩索，殷勤寄与。</p><p>又</p><p>手把合欢彩索，殷勤微笑檀郎。低低告，不图系腕，图系人肠。</p><p>鸡叫子</p><p>荷花</p><p>平池碧玉秋波莹。绿云拥扇青摇柄。水宫仙子斗红妆，轻步凌波踏明镜。</p><div class=pgc-img><img alt=全宋词（2790卷）全文阅读（156——159卷） onerror=errorimg.call(this); src=https://p1.pstatp.com/large/dfic-imagehandler/3b567ffe-d3d1-4739-9246-28caa3048068><p class=pgc-img-caption></p></div></div><div class="post-meta meta-tags"><ul class=clearfix><li><a>'全宋词','2790','阅读'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../cn/%E7%A7%91%E5%AD%A6/322b42d4.html alt=全宋词（2790卷）全文阅读（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../cn/%E7%A7%91%E5%AD%A6/322b42d4.html title=全宋词（2790卷）全文阅读（207——216卷）>全宋词（2790卷）全文阅读（207——216卷）</a></li><hr><li><a href=../../cn/%E6%B8%B8%E6%88%8F/94ecf26.html alt=全宋词（2790卷）全文阅读（35——73卷） class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f style=border-radius:25px></a>
<a href=../../cn/%E6%B8%B8%E6%88%8F/94ecf26.html title=全宋词（2790卷）全文阅读（35——73卷）>全宋词（2790卷）全文阅读（35——73卷）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>