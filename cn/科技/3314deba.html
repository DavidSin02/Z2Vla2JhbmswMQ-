<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>「风水谈古」案例——突穴 | 极客快訊</title><meta property="og:title" content="「风水谈古」案例——突穴 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/f2a7243ed73b4250a15f4429c1c771e8"><link rel=alternate hreflang=x-default href=https://geekbank.cf/tw/%e7%a7%91%e6%8a%80/3314deba.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/3314deba.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/3314deba.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/3314deba.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/3314deba.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/3314deba.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/3314deba.html><link rel=canonical href=https://geekbank.cf/tw/%e7%a7%91%e6%8a%80/3314deba.html><meta property="article:published_time" content="2020-11-14T21:08:01+08:00"><meta property="article:modified_time" content="2020-11-14T21:08:01+08:00"><meta name=Keywords content><meta name=description content="「风水谈古」案例——突穴"><meta name=author content="极客快訊"><meta property="og:url" content="/cn/%E7%A7%91%E6%8A%80/3314deba.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>「风水谈古」案例——突穴</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E6%8A%80.html>科技</a></span></div><div class=post-content><div><p><strong>文/老汉说玄乎</strong></p><h1>突穴即泡穴也。《葬书》云“形如覆金，其巅可富”是矣。凡曰鸡心、鱼泡、鹅卵、龙珠，及夫紫微旺龙等形，皆突穴之异名耳。乃穴星平中起突者也。廖氏云如旋螺，如覆杓；卜氏云“平中一突为奇”；郭参军曰“地有吉气，土随而起”者；皆突穴之谓也。平地高山皆有之，而平地为多。高山之突，必须左右环抱，两臂周遮，方为真。切忌孤露受风，生气飘散。平洋之地，忽然起突，惟要界水明白，来脉分晓，左右虽皆平坦，亦不为害。高山求窟，平洋求突，故平洋多。俗谓蜘蛛结网、没泥龟蛇等形。盖平地风从地面而过，故不畏风。杨公云“平洋不怕八风吹”是也。</h1><p>突穴之为形，凡四格：曰大突，曰小突，二者为正格；曰双突，曰三突，二者为变格。四格之形，又各有俯仰不同。身俯则穴宜凑檐避球，面仰则穴宜凑球避檐，不可不审。若后龙真的，入首明白，星辰合格，证佐分晓，此穴最贵。盖起突之穴，灵光凝聚于中，余气弥漫于外，所以谓之吉穴。大要突面光圆，形体颖异。高山切忌风吹，平洋必须得水，乃为至要。又有行龙引脉，水口罗星、关峡墩埠、山脚漏落、神龙仓库及印墩之类，皆有突象，谓之假突虚突，务须详辨。如误下之，主贫穷孤苦，飘荡伶仃，不可不慎。</p><p>凡突形有突而圆者，突而方者 ，突而棱者，突而直者，突而横者，突而曲者 ，固不能悉述。又有出金、出木、出水、出火、出土五格及带曜八格，不及详载。</p><p>下地在石埭城县后，龙与县共，不述。入首，平地连起三珠，尽突结穴，突面圆平，破突扦穴。后顶来脉，前据唇毡，左右交会，大溪横绕，名堂、朝对、水口皆吉。葬后松坡公锵登会魁，累官户部尚书，今福祉未艾。</p><div class=pgc-img><img alt=「风水谈古」案例——突穴 onerror=errorimg.call(this); src=https://p1.pstatp.com/large/pgc-image/f2a7243ed73b4250a15f4429c1c771e8><p class=pgc-img-caption></p></div><p>下地在江山县南六十里，土名石门龟山。其龙发自江郎山，落脉下平田，过阔阪一里许，复束聚结咽，成芦鞭格，作银锭束脉，顿起大突，成太阴金星，连气结突穴。突上微开钳口，俗呼龟形，系巽、巳、丙龙入首，扦亥向兼壬。葬后出方泉公镗，登嘉靖丁未进士，入翰林，官至都御史。至今人才迭出，福祉未艾。</p><div class=pgc-img><img alt=「风水谈古」案例——突穴 onerror=errorimg.call(this); src=https://p1.pstatp.com/large/pgc-image/5152bf7f835949fda54c5046451ce158><p class=pgc-img-caption></p></div><p>下地在丰城县东南八十里，土名龙门。其龙来自罗山。将入首，横列大帐，周围圈幢。正脉从中顿起飞蛾，一气九星。到头起土星御屏，屏下太阳金星，垂脉清奇，而结突穴，小巧圆净可爱。穴下虽峻，而贴身龙虎弯抱交固。左右御屏夹耳，外重龙虎迭交，水绕之玄，狮象龟蛇镇塞水口，取作将军大座形，阴囊穴。登山万仞之高，亦天巧穴也。近有贵人秀案，远有挂榜列朝。葬后出朏公，登进士，官大参。曰翰，登进士，官太守。又有一父九子，人文鼎盛，富贵双全，福祉未艾。</p><div class=pgc-img><img alt=「风水谈古」案例——突穴 onerror=errorimg.call(this); src=https://p9.pstatp.com/large/pgc-image/99eee601e56c49fda03b6fd15f785b07><p class=pgc-img-caption></p></div><p>下地在黄安县西南二十里。其龙来自七个山，分出右枝，磊落奔腾十余里。比入局，翻身逆转开帐，为折三台中抽下平冈，又顿跌数节，抽脉落山麓，临田蘸水，起一小突结穴。突面平圆，下开钳口。破穴对口扦穴，内堂融聚，下关有力。左有顺缠近绕，低伏过穴。复起墩埠，以关内气，以塞水口。而外堂田源之水十余里特朝，得水藏风，诚美地也。但其前朝席帽贵沙失于登对，乘气稍乖，葬法未善，未出显贵，惟巨富旺人，以岁荐及应例登仕版者十余人耳。然吾友少虞君心学，以理学鸣时，为邑儒宗，亦是地之钟秀也。</p><div class=pgc-img><img alt=「风水谈古」案例——突穴 onerror=errorimg.call(this); src=https://p3.pstatp.com/large/pgc-image/8a9a4c157fdc40c2b796f479051ab8df><p class=pgc-img-caption></p></div><p>下地在丰城县东半里，土名白沙墩。其龙结县后，余气崩洪过脉，复起平田，铺毡展席，马迹蛛丝。忽起平中一突，平面太阴开口，成天然之窝。但后龙穿凿，失其本体，不易察认。丁氏葬后，科甲迭登。曰维城，官御史。维南，官寺丞。维阳，官主政。曰俊、曰仕、曰玑、曰璨、曰侃，俱贵。曰璐，官大参。曰錬，官少卿，富贵未艾。</p><div class=pgc-img><img alt=「风水谈古」案例——突穴 onerror=errorimg.call(this); src=https://p1.pstatp.com/large/pgc-image/fc381d11194a4bdfa467eb5d198a9752><p class=pgc-img-caption></p></div><p>下地在袁坊，龙远不述。入局开平地帐，坦夷无际。入首水中一埠，突出圆净。突下吐唇，四面巨浸，左右湖岸遶抱有情。远峰一点来朝。离脉，扦癸向。葬后科甲连登。曰润，进士。芳，进士， 参议。光儒，知州。光翰、城、应、旗、实、游、国、寜，俱进士。光度、均、咸、伯嵩、伯睿、伯钥、伯雅、奎，俱乡荐，世宦未艾。</p><div class=pgc-img><img alt=「风水谈古」案例——突穴 onerror=errorimg.call(this); src=https://p1.pstatp.com/large/pgc-image/0483124030334e80b05c1fe08a5be193><p class=pgc-img-caption></p></div><h1>窝、钳、乳、突，穴形妙用，无逾于此。但造化之机，隐显不一。显则易明，隐则难辨。立诸形格，乃其显体，按图索理，人犹可知。至于正体之外，复有异形，曰边窝、并窝，曰分钳、合钳，曰闪乳、侧乳，曰鹘突、并突，及有窝钳而不葬窝钳，有突乳而不葬突乳数者，又其怪体，隐微难辨。苟非明师传示，历审古格，骤而见之，必骇而疑。正所谓“任君聪慧过颜闵，不遇真师莫强猜”者也。此等异穴，形体虽有不同，力量本无二致。但至贵之龙，方有此穴。必得真师传授，始识此格。如或未契肯綮，自任聪明，妄指平坡死块为边并之窝，欹斜山脚为闪侧之乳，界水漏槽为分合之钳，阔荡顽硬为鹘并之突，籍口怪异，胡作乱为，是犹学步邯郸，而为害愈甚矣。慎之慎之！</h1></div></div><div class="post-meta meta-tags"><ul class=clearfix><li><a>'风水','谈古','突穴'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>