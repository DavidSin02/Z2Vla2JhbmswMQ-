<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>战国策卷三秦一 | 极客快訊</title><meta property="og:title" content="战国策卷三秦一 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p1.pstatp.com/large/pgc-image/d5d7b622db4249dfb6e09f2821f667f1"><link rel=alternate hreflang=x-default href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/51729ac.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/51729ac.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/51729ac.html><link rel=canonical href=https://geekbank.cf/tw/%e7%a7%91%e6%8a%80/51729ac.html><meta property="article:published_time" content="2020-10-29T21:01:08+08:00"><meta property="article:modified_time" content="2020-10-29T21:01:08+08:00"><meta name=Keywords content><meta name=description content="战国策卷三秦一"><meta name=author content="极客快訊"><meta property="og:url" content="/cn/%E7%A7%91%E6%8A%80/51729ac.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>战国策卷三秦一</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=cn/categories/%E7%A7%91%E6%8A%80.html>科技</a></span></div><div class=post-content><div><h1 class=ql-align-center>战国策卷三秦一</h1><p>张龙</p><p>鲍本秦苏、张说，外自弘农故关以西，京兆、扶风、冯翊、北地、上郡、西河、安定、天水、陇西皆秦地。南有巴、蜀、广汉、犍为、武都，西有金城、武威、张掖、酒泉、炖煌，又西南有牂牁、越嶲、益州，皆属焉。</p><p>卫鞅亡魏入秦</p><p>卫鞅〔一〕亡魏入秦〔二〕，孝公以为相，封之于商〔三〕，号曰商君。商君治秦，法令至行〔四〕，公平无私，罚不讳强大〔五〕，赏不私亲近〔六〕，法及太子〔七〕，黥劓其傅〔八〕。期年之后，道不拾遗〔九〕，民不妄取〔一０〕，兵革〔一一〕大强，诸侯畏惧。然刻深寡恩〔一二〕，特以强服之耳。</p><p>〔一〕鲍本卫之庶孽公子，姓公孙氏。</p><p>〔二〕姚本卫鞅，卫公子叔痤之子也。痤仕魏，相惠王。痤病，惠王视之曰，「若疾不讳，谁可与为国者」？痤曰，「臣庶子鞅可也」。王不听。又曰，「王若不能用，请杀之，无令他国得用也」。鞅由是亡奔秦，秦孝公封之于商，曰商鞅。卫公之后孙也，或曰公孙鞅也。鲍本鞅事魏相公叔痤为庶子，见魏策。正曰：此据史。愚谓，公孙，卫之公孙也。庶孽公子，恐非。盖因为中庶子而生此文。</p><p>〔三〕鲍本属弘农。补曰：卢藏用后语注，今商州上洛之地。又见后章注。</p><p>〔四〕姚本至，犹大也。鲍本至，犹极。</p><p>〔五〕桃本讳，犹辟也。诗云，仲山甫不辟强御，不侮鳏寡。此其一隅也。鲍本讳，犹避也。强宗大族。</p><p>〔六〕姚本私，犹曲也。</p><p>〔七〕姚本太子卒为惠王。</p><p>〔八〕姚本太子犯法，刑之不赦，故曰「法及太子」，并罪其傅。刻其颡，以墨实其中，曰黥；截其鼻，曰劓也。鲍本墨涅其颡，曰黥；截鼻，曰劓。太子犯法，鞅曰，「法之不行，自上犯之。太子，君嗣也，不可刑，刑其傅公子虔，黥其师公孙贾」。</p><p>〔九〕姚本遗物在道，不敢拾也。</p><p>〔一０〕姚本民非其物，不敢取也。</p><p>〔一一〕姚本革，犹甲也。鲍本革，甲也，以革为札。</p><p>〔一二〕姚本刻，急也；寡，少也；深，重也。言少恩仁也。鲍本刻，犹深也。刻金木者，有深而已。</p><p>孝公行之〔一〕八年，疾且不起，欲传〔二〕商君〔三〕，辞不受。孝公已死，惠王代后〔四〕，莅政有顷〔五〕，商君告归〔六〕。</p><p>〔一〕姚本一本下有「十」字。</p><p>〔二〕姚本刘作「欲傅」。</p><p>〔三〕姚本传，犹禅也。「传」，或作「傅」也。鲍本传位与之。</p><p>〔四〕姚本惠王，孝公太子也。</p><p>〔五〕姚本莅，临也。有顷，言未久。鲍本莅，临也。集韵，顷，少选。</p><p>〔六〕姚本惧惠王诛之，欲还归魏也。鲍本惧诛归商。</p><p>人说惠王曰：「大臣太重者国危，左右太亲者身〔一〕危。今秦妇人婴儿〔二〕皆言商君之法，莫言大王之法〔三〕。是商君反为主，大王更〔四〕为臣也。且夫商君，固大王仇雠也〔五〕，愿大王图之〔六〕。」商君归还〔七〕，惠王车裂之，而秦人不怜〔八〕。</p><p>〔一〕鲍本君之身。</p><p>〔二〕鲍本集韵，女曰婴，男曰儿。补曰：释名，人始生曰婴。婴，胸前也。投之胸前乳养，故曰婴。</p><p>〔三〕姚本莫，无也。</p><p>〔四〕鲍本补曰：更，平声。</p><p>〔五〕鲍本「王」下有「之」字。○</p><p>〔六〕姚本图，谋也。</p><p>〔七〕鲍本时自商欲归魏，不得，故还秦。</p><p>〔八〕姚本商君惧诛，欲之魏，商人禁之曰，「商君之法急」。不得出，穷而还。一曰，魏以其谲公子卬而没其军，魏人怨而不纳。故（曾下有「还而」字）惠王车裂之也。鲍本无念之者。</p><p>苏秦始将连横</p><p>苏秦始将连横〔一〕说秦惠王曰：「大王之国，西有巴、蜀、汉中之利〔二〕，北有胡貉、代〔三〕马之用〔四〕，南有巫山〔五〕、黔中之限〔六〕，东有肴、函之固〔七〕。田肥美，民殷富〔八〕，战车万乘，奋击百万〔九〕 ，沃野千里〔一０〕，蓄积饶多，地势形便〔一一〕，此所谓天府〔一二〕，天下之雄〔一三〕国也。以大王之贤，士民之众，车骑之用〔一四〕，兵法之教〔一五〕，可以并诸侯，吞天下〔一六〕，称帝而治。愿大王少留意，臣请奏其效〔一七〕。」</p><p>〔一〕姚本合关东从，通之于秦，故曰连横者也。鲍本文颖曰，关东为从，西为横。孟康曰，南北为从，东西为横。瓒曰，以利合曰从，以威势相胁曰横。正曰：高注，连关中之为横，合关东之为从。大事记取。</p><p>〔二〕姚本利，饶也。鲍本三郡并属益州。</p><p>〔三〕鲍本胡，楼烦、林胡之类。集韵，貉似狐。代，幽州郡。</p><p>〔四〕姚本用，用武也。</p><p>〔五〕鲍本在南郡巫。补曰：正义云，夔州巫山县。</p><p>〔六〕姚本皆有塞险要也，故曰「之限」也。鲍本黔，故楚地。秦地距此二郡耳，故言「限」。秦昭三十年始定为黔中郡，后为武陵郡。见后志。补曰：大事记，今黔、辰、施、元等州。正曰：高注，皆有塞险，故谓「之限」。</p><p>〔七〕姚本肴，在渑池西。函关，旧在弘农城北门外，今在新安东。固，牢坚，难攻易守也。鲍本始皇纪注，淆，二淆；函，函关也。在弘农。补曰：左氏，淆有二陵。杜注，在渑池县西。函，见周策。</p><p>〔八〕鲍本殷，盛也。</p><p>〔九〕鲍本士之能奋击者。</p><p>〔一０〕姚本关中沃野千里，故田美民富。鲍本沃，言其肥润。</p><p>〔一一〕姚本攻之不可得，守之不可坏，故曰形便也。鲍本地势与形便于攻守。</p><p>〔一二〕姚本府，聚也。鲍本言蓄聚之富，非人力也。</p><p>〔一三〕鲍本物之雄者强。</p><p>〔一四〕鲍本骑士之便马者。</p><p>〔一五〕姚本教，习也。</p><p>〔一六〕姚本吞，灭也。</p><p>〔一七〕姚本奏，事。效，验也。鲍本奏，进。效，功也。</p><p>秦王曰：「寡人闻之，毛羽不丰满者不可以高飞，文章〔一〕不成者不可以诛罚〔二〕，道德不厚者不可以使民〔三〕，政教不顺〔四〕者不可以烦大臣〔五〕。今先生俨然不远千里而庭教之，愿以异日〔六〕。」</p><p>〔一〕鲍本文章，法令也。</p><p>〔二〕姚本文章，旌旟文章。青与赤谓之文，赤与白谓之章也。</p><p>〔三〕姚本厚，犹大也。</p><p>〔四〕鲍本逆人之心。</p><p>〔五〕姚本烦，劳也。鲍本逆人心，则行之难，故大臣劳。</p><p>〔六〕姚本俨然，矜庄貌。不以千里之道为远而来在秦庭，寡人愿以他日敬承之也。鲍本教之于广庭。异，犹他也。俟成顺然后承教，以此知为惠王初。补曰：史，时方诛商鞅，疾辩士弗用。</p><p>苏秦曰：「臣固疑大王之不能用也。昔者神农伐补遂〔一〕，黄帝伐涿鹿而禽蚩尤〔二〕，尧伐欢兜〔三〕，舜伐三苗〔四〕，禹伐共工〔五〕，汤伐有夏，文王伐崇，武王伐纣〔六〕，齐桓任战而伯天下〔七〕。由此观之，恶有不战者乎〔八〕？古者使车毂击驰〔九〕，言语相结〔一０〕，天下为一〔一一〕；约从连横，兵革不藏；〔一二〕文士并饬〔一三〕，诸侯乱惑〔一四〕；万端俱起，不可胜理〔一五〕；科条〔一六〕既备，民多伪态；书策稠浊〔一七〕，百姓不足；上下相愁，民无所聊〔一八〕；明言章理，兵甲愈起〔一九〕；辩言伟服，战攻不息〔二０〕；繁称文辞〔二一〕，天下不治；〔二二〕舌弊耳聋，不见成功；行义约信，天下不亲〔二三〕。于是，乃废文任武，厚养死士〔二四〕，缀甲厉兵，效胜于战场〔二五〕。夫徒处而 利，安坐而广地〔二六〕，虽古五帝、三王、五伯〔二七〕，明主贤君，常欲坐而致之，其势〔二八〕不能，故以战续之。 〔二九〕宽则两军相攻，迫则杖戟相橦〔三０〕，然后可建大功〔三一〕。是故兵胜于外，义强于内〔三二〕；威立于上，民服于下。今欲并天下，凌万乘，诎敌国〔三三〕，制海内，子元元〔三四〕，臣诸侯〔三五〕，非兵不可〔三六〕！今之嗣主〔三七〕，忽于至道，皆惛〔三八〕于教，乱于治，迷于言，或于语，沉于辩，溺于辞〔三九〕。以此论之，王固不能行也〔四０〕。」</p><p>〔一〕姚本神农，炎帝号也，少典之子也。补遂，国名也。续：后语，辅遂。</p><p>〔二〕姚本蚩尤，九黎民之君子（子，刘、钱作好兵）也。鲍本涿鹿，属上谷。蚩尤，九黎氏之后，事见史。</p><p>〔三〕姚本翼善传圣曰「尧」。鲍本书止言忧之，岂尝伐之而不服邪？正曰：书，放骧兜。又尧伐欢兜，禹伐共工，见荀子。此游士之辞。下言五帝、三王，不能坐而致地，故以战续之，此不过欲售其攻战之说耳。凡战国言帝王事，类如此，皆不足辨。后放此。</p><p>〔四〕姚本仁圣盛明曰「舜」。欢兜、三苗皆国名。鲍本国名，缙云氏之后。正曰：事见书，不必泛引。</p><p>〔五〕姚本共工，官名也，霸于水火之间，任知训（一无训字）刑之后子孙也。鲍本伐，乃流之。</p><p>〔六〕姚本夏桀为无道，故成汤伐之。崇侯虎为纣卿士，道纣为恶，故文王伐之。纣淫虐，故武王伐之。</p><p>〔七〕姚本齐桓公小白，僖公之子也。用兵战而尚仁义，师诸侯朝天子，故曰「伯天下」。鲍本任，犹用也。作内政，寄军令是也。</p><p>〔八〕姚本恶，安也。</p><p>〔九〕鲍本毂，辐所凑也。相击而驰，言其众。补曰：毂击，说见齐策。</p><p>〔一０〕姚本钱、刘本无「语」字。鲍本约亲也。补曰：后语注，结，音吉，此古韵协也。下文悉然横，黄；态，替；浊，〈歹厨〉玉反；聊，留；服，蒲北反；信，新；兵，聊莛反。</p><p>〔一一〕姚本击一也。兵车之毂比相当，驰传言语相约结，使天下知同为一。</p><p>〔一二〕姚本藏，戢也。</p><p>〔一三〕姚本一作「饬」。〈食芳〉，巧也。鲍本文，谓辨也。「〈食芳〉」，「饬」同。</p><p>〔一四〕姚本惑，疑也。</p><p>〔一五〕姚本理，治也。</p><p>〔一六〕鲍本科，程也。集韵，条，件也。</p><p>〔一七〕姚本稠，多。浊，乱也。鲍本策，简也，大事书之。稠，多也，言有司文书多，阅者昏乱。</p><p>〔一八〕姚本上下，君臣也。刑罚失中故相愁。愁（钱、刘作「愁怨」）则民无所聊赖者也。鲍本集韵，聊，赖也。</p><p>〔一九〕姚本愈，益也。鲍本文章，法理。正曰：章亦明也。谓明着之言，章显之理。下句「文辞」，谓辞之文者。三语文势同。</p><p>〔二０〕姚本息，休。鲍本伟，奇也。补曰：伟，一作「伪」。</p><p>〔二一〕鲍本游说也。正曰：明言者，教令；辩言者，游说；文辞者，书策。明言章理，即科条既备；辩言伟服，即言语相结；繁称文辞，即书策稠浊。</p><p>〔二二〕姚本去本事末，多攻文辞以相加诬，故曰，天下不治也。</p><p>〔二三〕姚本不能使天下相亲也。</p><p>〔二四〕姚本死士，勇战之士也。鲍本敢死之士。</p><p>〔二五〕姚本缀，连也。厉，利也。利其兵器，致其胜功于战斗之场也。鲍本集韵，厉，严也。正曰：厉，即砺。效，致其功也。</p><p>〔二六〕姚本徒处、安坐，不修其兵事，欲以利国广地，不可得者也。鲍本徒，犹空也。言无所为。</p><p>〔二七〕姚本刘、钱无「五伯」字，集有。</p><p>〔二八〕姚本势，力也。</p><p>〔二九〕姚本续，犹备其势也。</p><p>〔三０〕姚本攻，击。橦，刺。鲍本「橦」作「撞」。○迫，近也。杖，如杖剑。戟，谓持戟，戟有支矛。撞，手捣也。正曰：杖，持执也，直亮反。戟有支兵。</p><p>〔三一〕姚本建，立。</p><p>〔三二〕姚本故仁义而行，故强于内也。鲍本论战故独言义。</p><p>〔三三〕姚本诎，服也。鲍本集韵，凌，侵尚也，当从仌。</p><p>〔三四〕姚本子，爱也。元元，善也。钱、刘止一「元」字。鲍本元，善也，民之类善故称元。</p><p>〔三五〕鲍本言敌国，又言诸侯，则侯非其敌者。</p><p>〔三六〕姚本传曰，天生五材，民并用之，废一不可，谁能去兵？兵之设久矣。圣人以兴，乱人以废，废兴存亡，皆兵之由也。故服诸侯，非兵不可也。</p><p>〔三七〕鲍本时君，皆继世者也。</p><p>〔三八〕姚本惛，不明也。</p><p>〔三九〕鲍本沉，犹溺。溺，谓为所胃没。</p><p>〔四０〕姚本固，必也。必不能行霸事。</p><p>说秦王书十上而说不行〔一〕。黑貂之裘弊〔二〕，黄金百斤尽〔三〕，资〔四〕用乏绝，去秦而归〔五〕。羸縢履𫏋〔六〕，负书担橐〔七〕，形容枯槁，面目犁黑〔八〕，状有归〔九〕色。归至家，妻不下纴〔一０〕，嫂不为炊〔一一〕，父母不与言。苏秦喟〔一二〕叹曰：「妻不以我为夫，嫂不以我为叔，父母不以我为子，是皆秦之罪也。」乃夜发书，陈箧〔一三〕数十，得太公阴符〔一四〕之谋，伏而诵之，简练以为揣摩〔一五〕。读书欲睡，引锥〔一六〕自刺其股，血流至足。曰：「安有说人主不能出其金玉锦绣，取卿相之尊者乎？」期年揣摩成，曰：「此真可以说当世之君矣！」</p><p>〔一〕姚本苏秦之说，不见用也。</p><p>〔二〕姚本弊，坏也。鲍本貂，鼠属，大而黄黑，出丁零国。</p><p>〔三〕姚本苏秦仕赵，赵王资貂裘、黄金，使说秦王，破关中之横，使与赵同从，从则相亲也。秦王不肯从，故苏秦用金尽，而貂裘坏弊也。</p><p>〔四〕鲍本资，货也。</p><p>〔五〕姚本归洛阳也。</p><p>〔六〕鲍本「羸」作「赢」。○方言，「担」，齐、楚、陈、宋曰「攍」，通作「赢」。縢，缄也。𫏋，屐也。正曰：一本「赢縢」，是。「赢」与「缧」、「累」字通用，伦追反。易，「赢其角，赢其瓶」。孔颖达云，拘累缠绕也。诗「邪幅在下」注，如今行縢，即礼所谓逼也。注说下与履𫏋不伦，而担囊又已言矣。史「虞卿蹑𫏋」注，草履也。「𫏋」与「𪨗」通。</p><p>〔七〕姚本橐，囊也。无底曰囊，有底曰橐。鲍本「橐」作「囊」。○高注，橐，囊也。然则此字原作「橐」。从此说，则上「縢」字当从巾，囊也。橐无底，囊有底。正曰：一本作「橐」。高注，「橐」、「囊」通言。</p><p>〔八〕鲍本「犁」作「黧」。○集韵，黧，黑黄色。正曰：黧，黑色，集韵误，见魏策。补曰：古字「黧」、「犁」通借。</p><p>〔九〕姚本归当终愧。愧，惭也。音相近，故作归耳。鲍本「归」作「愧」。○补曰：当作「愧」。札记丕烈案：此不得辄改，高注即其证矣。</p><p>〔一０〕鲍本机缕也。不下，言自若。</p><p>〔一一〕姚本不炊饭也。</p><p>〔一二〕鲍本「喟」下有「然」字。○喟，太息也。札记今本「喟」下有「然」字。</p><p>〔一三〕鲍本箧，藏也。</p><p>〔一四〕鲍本汉志有阴符经。正曰：阴符经恐非此所指。索隐云，阴符是太公兵法。</p><p>〔一五〕姚本简，汰也。练，濯，濯治（刘、钱无「濯治」二字，集、曾有）。阴符中奇异之谋，以为揣摩。揣，定也。摩，合也。定诸侯使雠其术，以成六国之从也。鲍本简，犹择；练，湅帛也。取其熟。揣，量；摩，研也。游说之术，或量其情，或研切之。</p><p>〔一六〕鲍本锥，锐也，针之类。</p><p>于是乃摩燕乌集阙〔一〕，见说赵王〔二〕于华屋之下〔三〕，抵〔四〕掌而谈。赵王大悦，封为武安君〔五〕。受相印，革车〔六〕百乘，绵绣千纯〔七〕，白壁〔八〕百双，黄金万溢〔九〕，以随其后，约从散横，以抑强秦〔一０〕。</p><p>〔一〕姚本阙塞名也。鲍本摩，言切近过之。阙名未详。</p><p>〔二〕鲍本肃侯。</p><p>〔三〕姚本华，夏。华屋（钱、刘作「华屋，夏屋」），山名也。言赵王屋清高似山也。鲍本见说，见而说也。华，高丽也。</p><p>〔四〕姚本抵，据也。鲍本集韵，抵，侧击也。</p><p>〔五〕姚本武安，赵邑，今属广平。鲍本补曰：正义云，潞州武安县。</p><p>〔六〕姚本革车，兵车。</p><p>〔七〕姚本纯，束也。鲍本集韵，四端曰纯。正曰：徒本反。</p><p>〔八〕鲍本「壁」作「璧」。○补曰：璧，玉环也。肉倍好曰璧。</p><p>〔九〕姚本万溢，万金也。二十两为一溢也。鲍本「溢」作「镒」。○一镒四十四两。</p><p>〔一０〕姚本约合关东六国之从，使相亲也。散关中之横，使秦宾服也。故曰抑强秦也。</p><p>故苏秦相于赵而关不通〔一〕。当此之时，天下之大，万民之众，王侯之威，谋臣之权，皆欲决苏秦之策〔二〕。不费斗粮，未烦一兵，未战一士，未绝一弦，未折一矢，诸侯相亲，贤〔三〕于兄弟。夫贤人在而天下服，一人用而天下从。故曰：式〔四〕于政，不式于勇；式于廊庙〔五〕之内，不式于四境之外。当秦之隆〔六〕，黄金万溢〔七〕为用〔八〕，转毂连骑〔九〕，炫熿〔一０〕于道，山东之国，从风而服〔一一〕，使赵大重〔一二〕。且夫苏秦特穷巷掘门〔一三〕、桑户棬〔一四〕枢〔一五〕之士耳〔一六〕，伏轼〔一七〕撙衔，横历天下〔一八〕，廷说〔一九〕诸侯之王〔二０〕，杜〔二一〕左右之口，天下莫之能伉〔二二〕。</p><p>〔一〕鲍本六国之关不通秦也。正曰：即所谓秦兵不敢窥函谷关者。</p><p>〔二〕鲍本决，言用之不疑。策，谋也。</p><p>〔三〕姚本贤，犹厚也。鲍本贤，犹胜。</p><p>〔四〕姚本式，皆用也。</p><p>〔五〕鲍本廊，东西序。庙，以尊先祖。人君之居，谓之岩廊庙堂，尊严之称。正曰：文颖云，廊，殿下外屋。颜师古云，堂下周厢，又岩廊高屋也。愚按，此言宫与庙也。「庙堂」字见徐乐梅福传。刘向九叹王逸注，人君为政、举事告宗庙，议于明堂。今人称宰相为庙堂，盖误。</p><p>〔六〕姚本隆，盛。鲍本苏秦隆盛之时。</p><p>〔七〕鲍本补曰：此书「溢」、「镒」通。</p><p>〔八〕姚本经用。</p><p>〔九〕鲍本后车之盛。正曰：车骑之盛。</p><p>〔一０〕姚本炫熿也，犹焜光也。鲍本光耀也。</p><p>〔一一〕姚本风，化也。鲍本以草偃为喻也。</p><p>〔一二〕姚本重，尊也。使天下诸王侯尊赵王也。鲍本为从主，诸侯尊之。</p><p>〔一三〕鲍本凿垣为门。补曰：掘即窟，古字通。齐策「掘穴穷巷」。邹阳书「伏死掘穴」。楚策亦有。</p><p>〔一四〕札记今本「棬」误「卷」。</p><p>〔一五〕鲍本枢，门牝也，楺木为之，如棬。棬，屈木盂也。</p><p>〔一六〕姚本棬，楺桑条假以为户枢耳。</p><p>〔一七〕鲍本车前横木。</p><p>〔一八〕姚本衔，勒也。历，行也。鲍本集韵，撙，挫也，盖犹顿。衔，勒也。历，遇也，犹横行。</p><p>〔一九〕鲍本犹庭教云。</p><p>〔二０〕鲍本「王」作「主」。○札记今本「王」误「士」。</p><p>〔二一〕鲍本杜，犹塞。</p><p>〔二二〕姚本伉，当。钱、刘，一作「抗」。鲍本「之」下无「能」字。○集韵，匹也。正曰：姚云，钱、刘作「抗」，当也。一本「天下莫之能伉」。「伉」、「抗」，古字通。</p><p>将说楚王〔一〕，路过洛阳〔二〕，父母闻之，清〔三〕宫除道，张乐设饮，郊迎〔四〕三十里〔五〕。妻侧目而视，倾耳而听；嫂蛇行匍伏〔六〕，四拜自跪而谢〔七〕。苏秦曰：「嫂，何前倨〔八〕而后卑也？」嫂曰：「以季子〔九〕之〔一０〕位尊而多金。」苏秦曰：「嗟乎！贫穷则父母不子〔一一〕，富贵则亲戚畏惧。人生世上，势位富贵，盖可忽乎哉〔一二〕！」〔一三〕</p><p>〔一〕鲍本威。</p><p>〔二〕鲍本汉为河南郡。</p><p>〔三〕鲍本清，汛扫也。</p><p>〔四〕鲍本迎于郊。</p><p>〔五〕姚本张，施也。设，置也。施乐置酒，远迎上郊邑培也。</p><p>〔六〕姚本蛇行匍匐，勾曳地也。鲍本蛇不直行。伏，音匐。匍匐，伏地也。</p><p>〔七〕姚本谢前不炊之过也。鲍本集韵，跪，小拜也。既拜复膝地。</p><p>〔八〕鲍本倨，不避也。</p><p>〔九〕鲍本谯周曰，秦字季子。正曰：司马贞曰，此嫂呼小叔为季子，未必字也。</p><p>〔一０〕鲍本无「之」字。○</p><p>〔一一〕姚本不以为己子也。</p><p>〔一二〕姚本信不可轻忽，故曰「乎哉」。鲍本「可」下有「以」字。○忽，轻也。</p><p>〔一三〕鲍本此策，史略同。合从，在赵肃侯十六年，此四年。彪谓：秦之自刺，可谓有志矣。而志在于金玉卿相，故其所成就，适足夸嫂妇。而此史极口称颂之，是亦利禄徒耳，恶睹所谓大丈夫之事哉？正曰：按史，秦出游数岁，困归，兄弟嫂妹妻妾，窃笑之。于是得周书阴符读之，以出揣摩。乃求说周显王，弗信。至秦说惠王，弗用。乃之赵，奉阳君弗说之。去就燕，文侯资之。至赵，奉阳君死，乃说肃侯合从。说楚后，还过洛阳，显王除道郊劳。与策小异。</p><p>秦惠王谓寒泉子</p><p>秦惠王谓寒泉子〔一〕曰：「苏秦欺〔二〕寡人，欲以一人之智，反复东山〔三〕之君，从以欺〔四〕秦。赵固负〔五〕其众，故先使苏秦以币帛约〔六〕乎诸侯。诸侯不可一〔七〕，犹连鸡之不能俱止于栖之〔八〕明矣〔九〕。寡人忿然，含怒日久〔一０〕，吾欲使武安子起〔一一〕往喻〔一二〕意焉。」寒泉子曰：「不可。夫攻城堕〔一三〕邑，请使武安子。善我国家〔一四〕使诸侯，请使客卿张仪〔一五〕。」秦惠王曰：「受命〔一六〕。」〔一七〕</p><p>〔一〕姚本秦惠王，孝公子也。寒泉子，秦处士也。</p><p>〔二〕鲍本欺，诈也。言以虚声恐之。</p><p>〔三〕姚本东山，山东。鲍本「东山」作「山东」。○补曰：当作「山东」。札记丕烈案：鲍改、吴补皆非也。高注即其证矣。</p><p>〔四〕姚本欺，诈也。</p><p>〔五〕姚本负，恃也。</p><p>〔六〕姚本约，谋约也。</p><p>〔七〕姚本一，同也。</p><p>〔八〕鲍本「之」作「亦」。○札记今本下「之」字作「亦」。</p><p>〔九〕姚本续：李善引作「俱上于栖亦明矣」。鲍本连，谓绳系之。栖，鸡所宿也。</p><p>〔一０〕姚本含，怀也。</p><p>〔一一〕姚本武安子起，秦将白起。</p><p>〔一二〕鲍本「喻」，「谕」同，告也。告诸侯以不可一之意。</p><p>〔一三〕姚本堕，坏也。鲍本败城邑曰堕。</p><p>〔一四〕鲍本称国家之美。正曰：能美善我国家。</p><p>〔一五〕姚本张仪，魏人也，仕秦以为客卿。鲍本魏人，仕秦。惠五年为客卿。</p><p>〔一六〕姚本受寒泉子之教。</p><p>〔一七〕鲍本按，起以昭二十九年为武安君，自合从至是五十七年矣。所称武安子起，谬也。正曰：起，号武安君。此云武安子，必别一人。上既言武安子起，而下止言武安子，盖「起」字属下文。李牧亦封武安君。如此名不一。且张仪死于秦武王时，与白起战胜攻取，时不相及。补曰：使诸侯之「使」，去声，余如字。</p><p>泠向谓秦王〔校一〕</p><p>〔校一〕此篇姚本与《秦惠王谓寒泉子》连篇，鲍本另列一篇，据文义，从鲍本。</p><p>泠向〔一〕谓秦王曰：「向欲以齐事王，使〔二〕攻宋也〔三〕。宋破，晋国危，安邑王之有也〔四〕。燕、赵恶齐、秦之合，必割地以交于王矣〔五〕。齐必重于王〔六〕，则向之攻宋也，且以恐齐而重王〔七〕。王何恶〔八〕向之攻宋乎？向以王之明为先知之，故不言〔九〕。」</p><p>〔一〕姚本泠，姓；向，名也。秦臣也。鲍本高注，秦人。今详为齐人。正曰：高注秦臣，韩、赵策亦有此人。</p><p>〔二〕姚本一作「故」。</p><p>〔三〕姚本以，犹使也。</p><p>〔四〕姚本晋国，魏都大梁也。宋在其东，若齐攻宋破之，则大梁危，不能复获其安邑。安邑在河东，近秦，秦可兼取，故安邑王之有也。</p><p>〔五〕姚本割，犹分也。交齐也。</p><p>〔六〕鲍本秦多得地，齐畏其强，故重之。</p><p>〔七〕鲍本燕、赵交于秦，故齐必恐。</p><p>〔八〕鲍本恶，皆去音。</p><p>〔九〕姚本向言以秦王之聪明为先自知之，故不言道也。鲍本言秦自知攻宋之利。</p><p>张仪说秦王</p><p>张仪〔一〕说秦王〔二〕曰：「臣闻之，弗知而言为不智，知而不言为不忠〔三〕。为人臣不忠当死，言不审〔四〕亦当死。虽然，〔五〕臣愿悉〔六〕言所闻，大王裁〔七〕其罪。臣闻，天下阴燕阳魏〔八〕，连荆〔九〕固齐〔一０ 〕，收余韩〔一一〕成从，将西南〔一二〕以与秦为难〔一三〕。臣窃笑之。世有三亡，而天下得之，其此之谓乎〔一四〕 ！臣闻之曰，『以乱攻治者亡，以邪攻正者亡，以逆攻顺者亡』。今天下之府库〔一五〕不盈，囷仓〔一六〕空虚，悉其士民，张军〔一七〕数千百万〔一八〕，白刃在前，斧质在后，〔一九〕而皆去走，不能死〔二０〕，罪〔二一〕其百姓不能死也，〔二二〕其上不能杀也〔二三〕。言赏则不与，言罚则不行，赏罚不行，故民不死也〔二四〕。</p><p>〔一〕鲍本无「张仪」二字。○补曰：误，当作「韩非」。</p><p>〔二〕姚本秦惠王也。续：韩非子第一篇初见秦文与此同。鲍本此上原有「张仪」字，而所说皆仪死后事，故删去。「说」云者，犹西周谓齐王之比。正曰：王应麟云，姚氏谓韩非子第一篇，吕成公丽泽集文取此。鲍失考。愚按，集文所谓非上书请破天下从，即此。非以韩王安称藩使秦，始皇十三年也。次年见杀。今以韩子考其言，而策文义胜者，不复。札记丕烈案：此当各依本书。刘向次第在此，而高注云秦惠王。详其意，皆不以为韩非也。</p><p>〔三〕姚本知可言利国安君而不言，故曰不忠。</p><p>〔四〕鲍本审，悉也。补曰：韩子「审」作「当」，胜。不当，即上云不智也。</p><p>〔五〕鲍本言己未能如言。</p><p>〔六〕鲍本悉，详尽也。</p><p>〔七〕姚本裁，制也。</p><p>〔八〕姚本阴，小。阳，大。鲍本阴，北。阳，南。</p><p>〔九〕鲍本楚也。始皇讳其父名，故称曰荆。知此书始皇时人作。</p><p>〔一０〕鲍本时由东国齐、楚为大，故从。人连结之，恃以为固。</p><p>〔一一〕鲍本韩时弱，多丧地，今存者，其余也。</p><p>〔一二〕鲍本补曰：韩作「面」，是，下文有。</p><p>〔一三〕姚本难，犹敌也。鲍本赧五十九年，与诸侯从，此五十一年。</p><p>〔一四〕鲍本此，谓从。补曰：韩子作「二亡」，无「以逆攻顺者」一句。札记丕烈案：今韩子是「三」字。</p><p>〔一五〕鲍本府，文书藏；库，兵车藏。今详凡有藏者，皆得称也。正曰：府库藏货财，对下「囷仓藏谷粟」言。</p><p>〔一六〕鲍本囷，圆廪。正曰：高注，圆曰囷，方曰仓。</p><p>〔一七〕姚本曾作「张军声」。鲍本张，去音。正曰：平声亦通。</p><p>〔一八〕鲍本补曰：韩此下云，「其顿首戴羽为将军，断死于前，不至千人，皆以言死」。札记丕烈案：此当各依本书。</p><p>〔一九〕鲍本诛不进战者，故在后。</p><p>〔二０〕姚本一本有「也」字。鲍本不战也。补曰：韩，「怯而却走，不能死也」。</p><p>〔二一〕鲍本「罪」作「非」。○言亦杀之。补曰：韩正作「非」。一本「而皆去之不能死」。韩「而却走，不能死也」。皆当从韩，胜。</p><p>〔二二〕姚本钱、刘本无此七字。曾、集有。</p><p>〔二三〕鲍本无「其上不能杀也」六字。○补曰：一本「其上不杀也」，韩「上不能故也」。皆当从韩，胜。</p><p>〔二四〕姚本民不为尽节致死。传曰「赏罚无章，何以沮劝」，此之谓也。</p><p>「今秦出号令而行赏罚，不攻无攻〔一〕相事也〔二〕。出其父母怀衽之中〔三〕，生未尝见寇也，闻战顿足徒裼〔四〕，犯白刃，蹈煨炭〔五〕，断死于前者比是也〔六〕。夫断死与断生也不同〔七〕，而民为之者是贵奋也〔八〕。一可以胜十〔九〕，十可以胜百，百可以胜千，千可以胜万，万可以胜天下矣。今秦地形，断长续短，方数千里，名师数百万〔一０〕，秦之号令赏罚，地形利害，天下莫如也〔一一〕。以此与天下〔一二〕，天下不足兼而有也。是知秦战未尝不胜，攻未尝不取，所当〔一三〕未尝不破也。开地数千里，此甚大功也。然而甲兵顿〔一四〕，士民病〔一五〕，蓄积索〔一六〕，田畴荒〔一七〕，囷仓虚，四邻诸侯不服〔一八〕，伯王之名不成，此无异故〔一九〕，谋臣皆不尽其忠也。</p><p>〔一〕姚本曾作「有功无功」。</p><p>〔二〕鲍本「不攻」下补「耳」字，「攻相」作「相攻」。○言秦有不攻耳，无敢与相攻者。正曰：韩作「有功无功相事也」。札记丕烈案：「不」当作「又」，形近之讹，策文多用「又」为「有」。</p><p>〔三〕鲍本衽，衣衿。</p><p>〔四〕鲍本此顿，下也。集韵，徒，空手。裼，袒也。正曰：顿，踊也。徒，谓空，露袒；裼，露臂也。</p><p>〔五〕鲍本煨，盆中火。补曰：韩，「罏炭」。</p><p>〔六〕鲍本「比」下补「比」字。○以死自断。比，次也。言如是者，相次不一。正曰：韩作「皆」，是。「比」盖「皆」之讹。</p><p>〔七〕姚本死生异也。鲍本言死难。补曰：「断死生」之「断」，都玩反；「断长」之「断」，睹缓反。前后同。</p><p>〔八〕姚本奋，勇也。鲍本奋，言勇不顾死。补曰：韩，「贵奋死也」。札记丕烈案：「死」字，策文当无。高注可证。</p><p>〔九〕鲍本「胜」作「合」。○与敌合斗。补曰：四「合」字，一本皆作「胜」。韩作「对」，当也，义长。</p><p>〔一０〕鲍本名，言有勇决之称。</p><p>〔一一〕鲍本秦有断死之利，诸侯有不死之害，故不如秦。正曰：利害是总言。</p><p>〔一二〕鲍本与，言与之争。</p><p>〔一三〕姚本当，敌。鲍本当，相值也。</p><p>〔一四〕鲍本此顿，言其劳弊。</p><p>〔一五〕姚本病，困也。</p><p>〔一六〕姚本索，尽也。</p><p>〔一七〕姚本垦不治也。鲍本畴，耕治之田。</p><p>〔一八〕姚本威德不能怀也。</p><p>〔一九〕姚本异，怪。鲍本犹言无他事。</p><p>「臣敢言往昔。昔者〔一〕齐南破荆，中破宋〔二〕，西服秦，〔三〕北破燕〔四〕，中使韩、魏之君〔五〕，地广而兵强，战胜攻取，诏令天下〔六〕，济清河浊〔七〕，足以为限〔八〕，长城、巨坊〔九〕，足以为塞。齐，五战之国也〔一０〕，一战不胜而无齐。〔一一〕故由此观之，夫战者万乘之存亡也〔一二〕。</p><p>〔一〕鲍本补曰：韩，「臣敢言之往者」，盖两「昔」字，因「者」字讹衍。当从韩，胜。</p><p>〔二〕鲍本闵二十八年。补曰：韩，「东破」，是。</p><p>〔三〕鲍本荆、秦事未详。正曰：「齐南破荆」以下以地势言之，非以年之先后也。齐宣王二十五年与五国攻秦，湣王十六年与韩、魏伐秦，十一年与韩、魏伐楚，十三年与秦、韩、魏败楚。</p><p>〔四〕鲍本十五年。正曰：齐宣王二十九年，伐燕取之。</p><p>〔五〕鲍本两国从其役。</p><p>〔六〕鲍本以诏令令天下，时未称诏，此秦史之言耳。正曰：诏告命令也。下文「诏之」，及后策「赵王之教，诏之使者」、「明诏」之类。</p><p>〔七〕姚本济水清，河水浊。一作「诏令天下，齐清济浊河」。鲍本补曰：韩作「齐之清济浊河」，与下文协，语胜。札记丕烈案：燕策云，「吾闻齐有清济浊河」。亦见史记苏秦传，皆可证也。</p><p>〔八〕姚本限，难也。鲍本东郡寿张注，泲上有朐城。又平原有鬲津、般河，皆近齐。正曰：书蔡传，济水自郑以东，贯滑、曹、郓、齐、济、青以入于海。自郓以下皆齐地也。正义云，黄河从洛、魏二州界北流入海，亦齐西北界。左传，「齐履西至于河」。</p><p>〔九〕姚本钱、刘「坊」作「防」。鲍本「坊」作「防」。○苏秦传注，济北卢县有防门，又有长城，东至海。后志注，防门，即巨防。补曰：长城西头在济州平阴县界。太山记云，太山西有长城，缘河，经太山，余一千里，至琅琊台入海。札记丕烈案：韩子是「防」字。史记同。</p><p>〔一０〕鲍本上所谓「南破」、「中破」之类。正曰：谓四面及中受兵。</p><p>〔一一〕鲍本燕昭入临淄事。</p><p>〔一二〕姚本胜则存，败则亡。胜败若此，故曰「万乘之存亡也」。</p><p>「且臣闻之曰：『削株掘根，无与祸邻，祸乃不存。』秦与荆人战，大破荆，袭郢，取洞庭、五都〔一〕、江南〔二〕。荆王〔三〕亡奔〔四〕走〔五〕，东伏于陈〔六〕。当是之时，随荆以兵，则荆可举〔七〕。举荆，则其民足贪也，地足利也。东以强齐、燕〔八〕，中〔九〕陵三晋〔一０〕。然则是一举〔一一〕而伯王之名可成也，四邻诸侯可朝也〔一二〕。而谋臣不为〔一三〕，引军而退，与荆人和〔一四〕。今〔一五〕荆人收亡国，聚散民，立社主〔一六〕，置宗庙，令帅天下西面以与秦为难，此固已无〔一七〕伯王之道一矣。天下有比志〔一八〕而军华下〔一九〕，大王以诈破〔二０〕之，兵至梁郭〔二一〕，围梁数旬〔二二〕，则梁可拔。拔梁，则魏可举〔二三〕。举魏，则荆、赵之志〔二四〕绝。荆、赵之志绝，则赵危〔二五〕。危而荆孤。东以强〔二六〕齐、燕，中陵三晋，然则是一举而伯王之名可成也，四邻诸侯可朝也。而谋臣不为，引军而退，与魏氏和，令魏氏收亡国，聚散民，立社主，置宗庙，此固已无伯王之道二矣。前者穰侯之治秦也，用一国之兵，而欲以成两国之功〔二七〕。是故兵终身暴灵于外，士民潞〔二八〕病于内，伯王之名不成，此固已无伯王之道三矣。</p><p>〔一〕姚本续：史记引战国策作五渚。</p><p>〔二〕姚本郢，楚都也。洞庭、五都、江南，皆楚邑也。鲍本扬州记，太湖，一名湖亭，一名震泽，一名洞庭。按，熊绎都丹阳。文王徙江陵，是为郢都。昭王徙郢，所谓故郢。又自郢徙鄀，与鄢为五。史多言鄢、郢。齐策「鄢、郢者，楚之柱国」，知鄢亦为都。江南，即汉志楚地所谓江南地远者也。补曰：大破荆，在昭王二十九年，楚顷襄之二十一年。正曰：洞庭在巴陵，见楚、魏策，即此。路史，熊绎初封丹阳，今秭归。武徙枝江，亦曰丹阳。楚文都南郢，即江陵，又谓故郢。昭王避吴迁鄀，今宜城，为北郢，即郢州。惠王迁鄢，在宜城。曾氏谓屈瑕乱鄢以济者，鄀、鄢非久都。故惠王末，墨翟重{尔虫}趋郢。宣王时，王宫遇盗，郢军见黜。怀王入秦，齐使郢中立王，皆昭、惠后。愚按，楚辞哀郢，庄辛说襄王，郢都必危，白起拔郢，始徙陈。知怀、襄之世，亦仍都南郢也。考烈王徙寿春，命曰郢。又年表考烈徙都巨阳。大事记谓，春申君用朱英策，自陈徙寿春，不云自巨阳也。据此，楚不止五都，鲍因误文。又以其时在徙陈前，故徙陈以下不论，而其说亦不明，故为正之。正义云，江南在豫章、长沙南楚之地。韩「五都」作「五湖」。史苏秦传五渚注引策文洞庭、五渚，谓此「渚」乃「湖」之讹。燕策亦有「五渚」字。按策既言袭郢，而五都郢在其中，「都」字必误，当从韩。「五湖」说不一。索隐云，具区、洮滆、彭蠡、青草、洞庭；又说，太湖、射阳、青草、丹阳、宫亭。宫亭即彭蠡。张勃吴录谓，太湖别名，或说太湖中自有五湖。札记丕烈案：吴说未是。此策五都即燕策及苏秦传之五渚。「都」，「渚」同字也。五渚说在集解、索隐。</p><p>〔三〕鲍本顷襄。</p><p>〔四〕姚本曾作「亡命」。</p><p>〔五〕鲍本无「奔」字。○札记丕烈案：韩子作「荆王君臣亡走」。</p><p>〔六〕鲍本见白起传。</p><p>〔七〕鲍本拔其国如举物然，言易也。</p><p>〔八〕姚本言（钱、刘下有「秦」字）以强于齐、燕也。鲍本强于二国。正曰：韩「强」作「弱」，是。下有。</p><p>〔九〕姚本刘，下有「以」字。</p><p>〔一０〕姚本三晋，赵、韩、魏也。</p><p>〔一一〕鲍本举，犹行。</p><p>〔一二〕姚本可使韩、魏。鲍本使之朝秦。</p><p>〔一三〕姚本不为此谋也。</p><p>〔一四〕姚本和，平也。</p><p>〔一五〕姚本一作「令」。鲍本「今」作「令」。○札记丕烈案：韩子是「令」字。</p><p>〔一六〕鲍本为木主社。</p><p>〔一七〕鲍本补曰：韩「无」作「失」，下并同。</p><p>〔一八〕鲍本比，密也。言其志亲。</p><p>〔一九〕姚本华下，华山之下也。鲍本即华阳之战。</p><p>〔二０〕鲍本补曰：「诈」，韩作「诏」，是。下同。</p><p>〔二一〕鲍本「郭」作「都」。○正曰：韩本文。</p><p>〔二二〕姚本梁，大梁，魏王所都也。</p><p>〔二三〕鲍本梁以都言，魏全国也。</p><p>〔二四〕鲍本魏居二国之中，而为与国。故举魏，则二国不通。</p><p>〔二五〕鲍本赵尤近秦。</p><p>〔二六〕鲍本补曰：见上。</p><p>〔二七〕姚本穰国（钱、刘本无「国」字）侯，魏人也。治，犹相也。穰侯相秦，欲兴秦而安魏。故曰欲成两国之功也。鲍本秦及穰侯所封也，如封刚寿以广陶之类。</p><p>〔二八〕姚本潞，羸于内。鲍本「灵」作「露」。○ 潞，即露耳，故高注为羸。补曰：韩作「疲」。札记今本「灵」作「露」，鲍本作「露」。丕烈案：策文作「灵」，不与韩子同，韩子是「露」字。此当各依本书。策文下句言「潞病」，「潞」、「露」同字，此句不得更言暴露。「灵」者，「零」之假借；「暴」谓「日」，「灵」谓「雨」也。</p><p>「赵氏，中央之国也，杂〔一〕民之所居也。其民轻〔二〕而难用〔三〕，号令不治，赏罚不信，地形不便〔四〕，上非能尽其民力。彼固亡国之形也，而不忧民氓〔五〕，悉其士民，军于长平之下，以争韩之上党〔六〕，大王以诈〔七〕破之〔八〕，拔武安〔九〕。当是时，赵氏上下不相亲也〔一０〕，贵贱不相信〔一一〕，然则是邯郸不守，拔邯郸，完河间〔一二〕，引军而去，西攻修武，逾羊肠〔一三〕，降代、上党〔一四〕。代三十六县，上党十七县〔一五〕，不用一领甲，不苦一民〔一六〕 ，皆秦之有也。代、上党不战而已〔一七〕为秦矣〔一八〕，东阳〔一九〕河外〔二０〕不战而已反为齐矣〔二一〕，中呼池〔二二〕以北〔二三〕不战而已为燕矣〔二四〕。然则是举赵则韩必亡，韩亡则荆、魏不能独立〔二五〕。荆、魏不能独立，是一举而坏韩，蠹〔二六〕魏，挟〔二七〕荆，以东〔二八〕弱齐、燕，决白马之口〔二九〕，以流〔三０〕魏氏〔三一〕。一举而三晋亡，从者败〔三二〕。大王拱手以须〔三三〕，天下遍随而伏〔三四〕，伯王之名可成也。而谋臣不为，引军而退，与赵氏为和。以大王之明，秦兵之强，伯王之业〔三五〕，地〔三六〕尊〔三七〕不可得，乃取欺于亡国〔三八〕，是谋臣之拙也。且夫赵当亡不亡，秦当伯不伯，天下固量秦之谋臣一矣。乃复悉卒〔三九〕乃〔四０〕攻邯郸，不能拔也，弃甲兵怒，战栗而却〔四一〕，天下固量秦〔四二〕力二矣。军乃引退，并于李下〔四三〕，大王又并军而致〔四四〕与战，非能厚〔四五〕胜之也，又交罢却〔四六〕，天下固量秦〔四七〕力三矣。内者量吾谋臣，外者极吾兵〔四八〕力。由是观之，臣以天下之 〔四九〕，岂其难矣。内者吾甲兵顿，士民病，〔五０〕蓄积索，田畴荒，囷仓虚〔五一〕；外者天下比志甚固。愿大王有以虑之也〔五二〕。</p><p>〔一〕鲍本补曰：韩子注，赵都邯郸，燕之南，齐之西，魏之北，韩之东，故曰中央。兼四国之人，故曰杂。</p><p>〔二〕鲍本轻，则其志不坚。</p><p>〔三〕鲍本「用」下有「也」字。○札记丕烈案：韩子有。</p><p>〔四〕姚本赵王都邯郸，无险固，故曰不便。鲍本无险隘故。正曰：非无险隘。上云「中央之国」，此云「不便」，此以大势言之。</p><p>〔五〕姚本野民曰氓。</p><p>〔六〕鲍本冯亭事。</p><p>〔七〕鲍本补曰：「诏」字。</p><p>〔八〕姚本刘，下有「兵」字。</p><p>〔九〕姚本赵括封于武安，（曾更有「武安」字）君将赵四十万众拒秦，秦将白起坑括四十万众于长平下，故曰武安。鲍本此杀赵括事，在四十七年。</p><p>〔一０〕姚本上下，君臣也。</p><p>〔一一〕姚本贵，谓卿；贱，谓士。</p><p>〔一二〕鲍本冀州国。完之者，欲急取修武、上党诸郡置之去也。正曰：韩作「管山东河间」。</p><p>〔一三〕姚本修武，赵邑（一本有「也」字），合属河内。羊膓，塞名也。鲍本补曰：「逾羊膓，降代」，韩作「逾华绛」。札记丕烈案：策文「羊膓」，高注可证。</p><p>〔一四〕姚本代属赵。上党属韩。</p><p>〔一五〕鲍本补曰：「三十六」，韩作「四十六」；「十七」，韩作「七十」。</p><p>〔一六〕姚本甲，铠。苦，劳。</p><p>〔一七〕姚本曾，下有「反」字。</p><p>〔一八〕姚本为，犹属也。</p><p>〔一九〕鲍本属清河。</p><p>〔二０〕鲍本滹沱河之外。正曰：苏秦说赵云，「东有清河」；张仪说赵告齐使兴师，「渡清河，军邯郸之东」，即此河也。东阳既属清河，不得为他说矣。</p><p>〔二一〕鲍本此本赵所得齐地，今赵弱，故齐复取之；取之，则益弱矣。</p><p>〔二二〕姚本「池」，续作「沲」。鲍本「池」作「沱」。○正曰：古「沱」通。史弟子传「滂池」。补曰：韩「中山呼池」。札记丕烈案：今韩子是「池」字。</p><p>〔二三〕鲍本中，言中分之呼池。在代卤城。</p><p>〔二四〕鲍本燕乘败取之。</p><p>〔二五〕鲍本无「荆魏不能独立」六字。○</p><p>〔二六〕姚本蠹，害也。鲍本蠹者，病其中也。</p><p>〔二七〕鲍本补曰：韩作「拔」。札记丕烈案：「拔」字误，「挟」当是「狭」。后策文「省攻伐之心」，新序作「挟战功之心」，字与此同。</p><p>〔二八〕鲍本补曰：韩作「东以弱齐强燕」。</p><p>〔二九〕姚本白马，津名。鲍本张仪传「守白马之津」。津在东郡。</p><p>〔三０〕鲍本补曰：韩作「沃」。札记丕烈案：策文「流」，高注可证。</p><p>〔三一〕姚本魏氏，今魏郡县也。流，灌也。</p><p>〔三二〕姚本从者，山东六国。从败，不成也。鲍本合从者。</p><p>〔三三〕鲍本「须」，「胥」同，待也。</p><p>〔三四〕鲍本「遍」作「编」。○补曰：韩作「败也」。编，言众随而伏降矣。以绳次物曰编。札记吴氏补曰，韩作「败也」、「须之」、「编随而服矣」。丕烈案：此类皆当各依本书。</p><p>〔三五〕鲍本谓先世所创。</p><p>〔三六〕姚本刘作「伯王业也」。</p><p>〔三七〕鲍本地与相王之尊。正曰：韩「尊」作「曾」。刘辰翁谓，「地」犹「第」。皆失考。</p><p>〔三八〕姚本亡国，谓赵也。鲍本亡国，以长平之败，言赵。</p><p>〔三九〕鲍本无「卒」字。○补曰：韩此下有「士卒」字。</p><p>〔四０〕姚本一作「以」。鲍本「乃」作「以」。○札记丕烈案：韩子是「以」字。</p><p>〔四一〕姚本却，退也。鲍本且怒且惧而退。补曰：韩作「弃甲负拿，战竦而却天下」。札记策文有「却」，高注可证。</p><p>〔四二〕姚本钱本有「之」字。</p><p>〔四三〕姚本李下，邑名，在河内也。鲍本后志，河内有李城，赵封李同之父于此。补曰：韩作「孚下」。札记丕烈案：策文「李」，高注可证。</p><p>〔四四〕姚本一作「至」。鲍本致，言极力。札记今本「致」作「至」。丕烈案：作「至」，即与姚校矛盾也。韩子是「至」字。</p><p>〔四五〕姚本厚，大也。</p><p>〔四六〕鲍本交，言秦与赵俱罢兵而退。</p><p>〔四七〕姚本一本有「之」字。</p><p>〔四八〕鲍本极，言度其力之所至。</p><p>〔四九〕鲍本合从也。</p><p>〔五０〕姚本顿，罢也。病，困也。</p><p>〔五一〕姚本圆曰囷，方曰仓。虚，不实（一本下有「也」字）。</p><p>〔五二〕姚本虑，谋也。</p><p>「且臣闻之，战战栗栗，日慎一日。苟慎其道，天下可有也〔一〕。何以知其然也？昔者纣为天子〔二〕，帅天下将〔三〕甲〔四〕百万，左饮于淇谷〔五〕，右饮于洹水〔六〕，淇水竭而洹水不流，〔七〕以与周武为难。武王将素〔八〕甲三千领，战一日〔九〕，破纣之国，禽其身，据其地，而有其民，天下莫不〔一０〕伤〔一一〕。智伯帅三国之众〔一二〕，以攻赵襄主于晋阳〔一三〕，决水灌之，三年〔一四〕，城且拔矣〔一五〕。襄主错〔一六〕龟，数策占兆〔一七〕，以视利害，何国可降〔一八〕，而使张孟谈〔一九〕。于是潜行而出，反智伯之约〔二０〕，得两国之众，以攻智伯之国，禽其身，以成襄子〔二一〕之功〔二二〕。今秦地断长续短，方数千里，名师数百万，秦国号令赏罚，地形利害，天下莫如也〔二三〕。以此与天下，下可兼而有也〔二四〕。</p><p>〔一〕姚本苟，诚也。</p><p>〔二〕鲍本元作「下」。补曰：韩作「子」。</p><p>〔三〕鲍本无「甲」字。○补曰：一本「将甲」。</p><p>〔四〕札记丕烈案：韩子作「将帅天下，甲兵百万」。</p><p>〔五〕鲍本河内共，淇水所出。</p><p>〔六〕鲍本苏秦传注，出林虑。项纪注，在安阳县北。前、后志，在良乡东南。</p><p>〔七〕鲍本亦竭也。</p><p>〔八〕鲍本绢素为之，非金革也。正曰：素，以色言。</p><p>〔九〕姚本一日，甲子之日也。太公望为号，到牧野，便克纣，故曰「一日」。鲍本以甲子日战，遂克之。</p><p>〔一０〕姚本刘，无「不」字。</p><p>〔一一〕姚本伤，愍也。鲍本伤殷之亡耳。正曰：韩作「莫伤」。</p><p>〔一二〕姚本三国，晋（曾、集「晋」作「智」）、韩、魏也。</p><p>〔一三〕姚本襄主，赵襄子也。大夫称主。晋阳，赵氏邑也。</p><p>〔一四〕鲍本补曰：韩作「三月」。赵策亦两云「三年」。</p><p>〔一五〕姚本且，将也。</p><p>〔一六〕鲍本「错」，「措」同，置也。补曰：「错」，韩作「钻」。</p><p>〔一七〕姚本策，蓍也。兆，占龟兆也。鲍本灼龟折处曰兆。</p><p>〔一八〕姚本何国可降，使为反间。鲍本三国中，孰为可降。</p><p>〔一九〕姚本张孟谈，赵襄子臣也。鲍本赵之谋臣。</p><p>〔二０〕鲍本使韩、魏背之。</p><p>〔二一〕鲍本「子」作「主」。○札记今本「子」作「主」。丕烈案：韩子作「以复襄主之初」。</p><p>〔二二〕姚本潜行，私行。两国，韩、魏也。智伯与韩、魏攻襄子，张孟谈辞于韩、魏，魏与赵同，故曰「反智伯之约」也。国犹军，（一本有「攻」字）智伯之军，而破以杀其身，故曰「以成襄主之功」也。</p><p>〔二三〕姚本无如秦国安固者也。</p><p>〔二四〕姚本与天下争，可并而有。</p><p>「臣昧死〔一〕望〔二〕见大王，言所以举〔三〕破天下之从，〔四〕举赵亡韩〔五〕，臣荆、魏，亲齐、燕〔六〕，以成伯王之名〔七〕，朝四邻诸侯之道。大王试听其说，一举而天下之从不破，赵不举，韩不亡，荆、魏不臣，齐、燕不亲，伯王之名不成，四邻诸侯不朝，大王斩臣以徇于国〔八〕，以主为谋〔九〕不忠者〔一０〕。」</p><p>〔一〕鲍本自言不知死所。</p><p>〔二〕姚本刘，作「臣愿望」。</p><p>〔三〕姚本一本无「举」字。鲍本补曰：韩无此字。札记丕烈案：策文当本作「一举」，脱「一」字。「一举」下文有。</p><p>〔四〕鲍本举，谓一举。</p><p>〔五〕鲍本举，亦拔也。补曰：非言及于亡韩，是岂可不为寒心？甚矣，其忍也！斩臣以徇于国，以主不忠于国者，亡韩之言当如之。</p><p>〔六〕鲍本二国去秦远，未可加兵，故亲之以宽兵力。其后秦灭诸国，二国独后亡，此故也。</p><p>〔七〕姚本成，立也。</p><p>〔八〕鲍本徇行以示人也。</p><p>〔九〕姚本曾，恐当作「主谋」。鲍本无「为谋」两字，「忠」下有「于国」二字。○补曰：韩「以为为王谋不忠者」。札记丕烈案：今韩子不重「为」。</p><p>〔一０〕鲍本主言以为首恶。彪谓：此士论事，深切着明，孙卿不如。秦所以取天下，盖行其说也。而史失其人，猥以张仪名之，惜哉！所称谋臣，范睢也。正曰：韩非，师荀卿者也。其术不主于卿，卿论兵以附民为要，以仁义为本，以禁暴除害为务，非而有是言欤？大意不过欲极威怒，而务攻取耳。鲍既考之不精，且谓卿不如，谬矣。补曰：苏氏论荀卿历诋天下之贤人，以自是其愚。李斯以其学乱天下，其高谈异论，有以激之也。韩非此书历诋秦之谋臣，盖指魏冉、范睢之徒。他日谓申不害徒术无法，公孙鞅徒法无术，张仪以秦徇韩、魏，甘茂以秦徇周，穰侯、应候攻他国以成其私封，所诋者，亦非一人。其刚愎不孙，自许太过，则亦卿之风也。终以忤李斯、短姚贾而杀其身。太史公谓非知说之难，而不能自脱，可以为骋说者之戒矣。</p><p>张仪欲假秦兵以救魏</p><p>张仪欲假秦兵以救魏〔一〕。左成谓甘茂曰：「子不〔二〕予之。魏不反秦兵〔三〕，张子不反秦〔四〕。魏若反秦兵，张子得志于魏，不敢反于秦矣〔五〕。张子不去秦〔六〕，张子必高子〔七〕。」</p><p>〔一〕鲍本时将相魏。</p><p>〔二〕鲍本「子不」作「不如」。○札记今本「子不」作「不如」。</p><p>〔三〕鲍本谓败而死伤多。</p><p>〔四〕姚本言魏以秦兵战，死亡之而不反，则张仪亦惧诛，不敢反秦也。鲍本谓秦以丧兵诛之。</p><p>〔五〕姚本魏用秦兵战，得反之，则张仪有功于魏，故得志。得志于魏，亦不反于秦也。鲍本惧秦疑其厚魏。</p><p>〔六〕鲍本去，犹舍也。仪虽为魏，犹有得秦之心。</p><p>〔七〕鲍本高，贵也。子，谓甘茂也。鲍本高，贵重也。高之者，欲茂以秦资之。正曰：刘辰翁云，不去秦，万一不行救魏也，亦必高茂之谊，高茂之忠。</p><p>司马错与张仪争论于秦惠王前</p><p>司马错〔一〕与张仪争论于秦惠王前。司马错欲伐蜀，张仪曰：「不如伐韩。」王曰：「请闻其说〔二〕。」</p><p>〔一〕鲍本秦人。</p><p>〔二〕姚本钱云，「闻」旧作「问」。曾、刘、集亦作「问」。</p><p>对曰：「亲魏善楚，下兵三川〔一〕，塞轘〔二〕辕、缑氏之口〔三〕，当屯留之道〔四〕，魏绝南阳〔五〕，楚临南郑〔六〕，秦攻新城、宜阳〔七〕，以临二周之郊〔八〕，诛周主〔九〕之罪，侵楚、魏之地。周自知不救，九鼎宝器必出〔一０ 〕。据九鼎，桉图籍〔一一〕，挟天子以令天下〔一二〕，天下莫敢不听，此王业也〔一三〕。今夫蜀，西辟之国，而戎狄之长也〔一四〕，弊兵〔一五〕劳众不足以成名〔一六〕，得其地不足以为利。臣闻：『争名者于朝，争利者于市。』今三川、周室，天下之市朝也，而王不争焉，顾〔一七〕争于戎狄，去王业〔一八〕远矣。」</p><p>〔一〕姚本三川，宜阳也。下兵，出兵也。</p><p>〔二〕姚本塞，断。鲍本补曰：轘，胡贯反。</p><p>〔三〕鲍本高纪注，轘辕、缑氏，险道，属河南。补曰：瓒云，轘辕，险道，在缑氏东南。索隐云，缑氏以山为名。</p><p>〔四〕姚本屯留，今上党县。鲍本属上党。补曰：正义云，屯留，潞州县。道，即太行羊肠阪道也。</p><p>〔五〕姚本魏与南阳绝也。鲍本秦使之绝。</p><p>〔六〕姚本郑，今河南新郑也。</p><p>〔七〕鲍本新城属河南。补曰：左传僖六年注，新城，郑新密。今荥阳密也。大事记「白起系韩新城」引正义云，在洛州伊阙县。又「秦、韩会新城」云，两周间。地名注引正义云，许州襄城县，古新城县也。按，芈戎华阳君又号新城君，则华阳在密者。此策以宜阳并言，地必连近，当是伊阙尔。</p><p>〔八〕姚本二周，东周、西周也。</p><p>〔九〕姚本周主，周君。鲍本诛，讨也。补曰：周主谓二君。</p><p>〔一０〕姚本自知不可复救，必出其宝器，不敢爱惜也。</p><p>〔一一〕鲍本土地之图，人民金谷之籍。</p><p>〔一二〕姚本令，教。鲍本号令指麾之。</p><p>〔一三〕姚本钱本作「此不世之业也」。</p><p>〔一四〕姚本续云：新序「长」字作「偷」，后语作「伦」字。</p><p>〔一五〕鲍本「兵」作「名」。○补曰：一本「名」作「兵」。札记丕烈案：史记、新序皆作「兵」。</p><p>〔一六〕姚本辟远，不足以成伯王之名。</p><p>〔一七〕姚本顾，反也。鲍本顾，还视也，故为反义。</p><p>〔一八〕姚本曾、钱、刘无「业」字。</p><p>司马错曰：「不然。臣闻之，欲富国者〔一〕，务〔二〕广其地；欲强兵者，务富其民；欲王者，务博其德。三资者备〔三〕 ，而王随之矣〔四〕。今王之地小民贫，故臣愿从事于易。夫蜀，西辟之国也，而戎狄之长也，而有桀、纣之乱。以秦攻之，譬〔五〕如使豺狼逐群羊也。取其地，足以广国也；得其财，足以富民；缮兵〔六〕不伤众，而彼已服矣。故拔一国，而天下不以为暴；利尽西〔七〕海，诸侯不以为贪。是我一举而名实两附〔八〕，而又有禁暴正乱之名。今攻韩劫〔九〕天子，劫天子，恶名也，而未必利也，又有不义之名〔一０〕，而攻天下之所不欲〔一一〕，危！臣请谒〔一二〕其故：周，天下之宗〔一三〕室也；齐〔一四〕，韩、周之与国也。周自知失九鼎，韩自知亡三川，则必将二国〔一五〕并〔一六〕力合谋，以因子齐、赵 而求解乎楚、魏〔一七〕。以鼎与楚，以地与魏，王不能禁〔一八〕。此臣所谓『危』，不如伐蜀之完也〔一九〕。」惠王曰：「善！寡人听子〔二０〕。」</p><p>〔一〕姚本曾、钱、集本，「富国」作「国富」。</p><p>〔二〕鲍本务，趣也。正曰：务，专力也。</p><p>〔三〕鲍本三者于国，如人之有资货。</p><p>〔四〕姚本随，从也。</p><p>〔五〕鲍本「譬」作「避」。○札记丕烈案：史记、新序皆作「譬」。</p><p>〔六〕鲍本缮，补也。正曰：左传隐元年「缮甲兵」注，治也，训切。</p><p>〔七〕鲍本「西」作「四」。○言四方之物蜀兼有之，故苏秦于巴、蜀、汉中独曰利。补曰：一本「西海」，新序同。札记丕烈案：史记亦作「西」，「四」字误。</p><p>〔八〕鲍本不贪暴，名也；得国，实也。</p><p>〔九〕鲍本劫，胁止也。</p><p>〔一０〕鲍本韩无罪而伐之，不义也。</p><p>〔一一〕鲍本天下皆有尊周之志。正曰：史，「攻天下之所不欲，危矣」。新序同。按，下文云「此臣所谓危」是也。今无「矣」字，则以「欲」字句；而「危」字自为句，亦奇。</p><p>〔一二〕姚本谒，白。</p><p>〔一三〕鲍本宗，尊也。</p><p>〔一四〕鲍本补曰：「齐」字恐衍。札记丕烈案：吴说非也。史记作「齐，韩之与国也」。新序同。读以「齐」字逗，当是。策文衍「周」字。</p><p>〔一五〕姚本二国，周、韩也。</p><p>〔一六〕鲍本并，并也。</p><p>〔一七〕鲍本解免秦兵。</p><p>〔一八〕姚本禁，止也。</p><p>〔一九〕姚本必不伤败，故曰完也。鲍本不虞伤败。</p><p>〔二０〕姚本子，司马错也。</p><p>卒起兵伐蜀，十月取之，遂定蜀。蜀主更号为侯，而使陈庄〔一〕相蜀〔二〕。蜀既属〔三〕，秦益强富厚〔四〕，轻诸侯〔五〕。</p><p>〔一〕姚本续：新序作陈叔。</p><p>〔二〕姚本陈庄，秦臣也。</p><p>〔三〕鲍本属，犹附。</p><p>〔四〕姚本厚，大也。</p><p>〔五〕鲍本仪传有，在前十年前，而表在后九年。谓前年议伐，后年取之。而取之，书十月，知为一年事也。今从表。补曰：秦纪与表合。按甘茂传云，张仪西并巴、蜀，当仪与错议不同。故纪表并言错定蜀，而茂传之言如此，何也？水经云，秦自石牛道使张仪、司马错寻路伐蜀，灭之。华阳国志云，蜀王伐苴侯，苴侯奔巴，求救于秦，惠文王使张仪、司马错伐蜀，灭之。是二人同往也。</p><p>张仪之残樗里疾</p><p>张仪之残〔一〕樗里疾也，重而使之楚〔二〕。因令楚王〔三〕为之请相于秦〔四〕。张子谓秦王曰：「重樗里疾而使之者，将以为国交也〔五〕。今身〔六〕在楚，楚王因为请相于秦。臣闻其言〔七〕曰：『王〔八〕欲穷仪于秦乎？臣请助王〔九〕。』楚王以为然，〔一０〕故为请相也。今王诚听之，彼〔一一〕必以国事楚王〔一二〕。」秦王大怒，樗里疾出走〔一三〕。</p><p>〔一〕姚本残，害也。</p><p>〔二〕鲍本重，犹贵。贵之者，欲使楚亦贵重之。</p><p>〔三〕鲍本怀。</p><p>〔四〕姚本请使秦用樗里疾为相也。</p><p>〔五〕鲍本结两国之交。</p><p>〔六〕鲍本疾之身。</p><p>〔七〕鲍本闻疾之言，盖诬之也。</p><p>〔八〕鲍本楚王。</p><p>〔九〕姚本斯言，樗里子言也，张仪诬樗里疾以自解说也。</p><p>〔一０〕鲍本补曰：「为然」之「为」，如字，余去声。</p><p>〔一一〕姚本彼，谓樗里疾也。</p><p>〔一二〕姚本钱、刘作「楚矣」。</p><p>〔一三〕姚本走，奔也。</p><p>张仪欲以汉中与楚</p><p>张仪欲以汉中与楚〔一〕，请〔二〕秦王曰：「有汉中，蠹〔三〕。种树不处〔四〕者，人必害之；家有不宜之财，则伤〔五〕本。〔六〕汉中南边为楚利，此国累也〔七〕。」甘茂谓王曰：「地大者，固〔八〕多忧乎！天下有变〔九〕，王割汉中以为〔一０〕和楚，〔一一〕楚必畔〔一二〕天下而与王〔一三〕。王今以汉中与楚，即天下有变，王何以市楚也？」</p><p>〔一〕鲍本惠十三年，取楚汉中。</p><p>〔二〕鲍本补曰：「请」当是「谓」字。</p><p>〔三〕姚本蠹，害也。鲍本蠹，木中虫也。言为国害。</p><p>〔四〕鲍本言非其所。</p><p>〔五〕姚本伤，亦害也。鲍本非所宜得，得之，必有祸。</p><p>〔六〕鲍本「本」作「今」。○正曰：自「有汉」止「伤本」有淆舛。疑当云，「种树不处则伤本，家有不宜之财者，人必害之」。札记今本「本」作「今」，乃误涉鲍也。鲍改「本」为「今」。丕烈案：此有误，但所改未是。吴氏正读「本」字上属。以为自「有汉」止「伤本」有淆舛，亦未是。</p><p>〔七〕姚本累，忧也。</p><p>〔八〕姚本固，必也。鲍本言不然。</p><p>〔九〕鲍本谓害于秦。</p><p>〔一０〕姚本一本无「为」字。</p><p>〔一一〕鲍本「以为和楚」作「以楚和」。○补曰：一本「王割汉中以为和楚」，姚注一无「为」字，此作「以楚和」，淆次也。</p><p>〔一二〕鲍本畔，犹背。</p><p>〔一三〕姚本与王相亲也。</p><p>楚攻魏张仪谓秦王</p><p>楚〔一〕攻魏。张仪谓秦王〔二〕曰：「不如与魏以劲之〔三〕，魏战胜，复听于秦〔四〕，必入西河之外〔五〕；不胜，魏不能守，王必取之〔六〕。」</p><p>〔一〕姚本楚威王也。</p><p>〔二〕姚本秦惠王也。</p><p>〔三〕姚本与，犹助也。劲，强也。</p><p>〔四〕姚本钱、刘作「魏战胜，德于秦」。</p><p>〔五〕姚本西河，魏邑。之外，近秦，故必以与秦也。鲍本禹贡，西河属雍州，此时属魏。子夏老于西河之上是也。补曰：盖主冀之西而言。正义云，同、华等州。</p><p>〔六〕姚本取之河西。鲍本自取河外。</p><p>王用仪言，取皮氏〔一〕卒万人，车百乘，以与魏。犀首〔二〕战胜威王〔三〕，魏兵罢弊〔四〕，恐畏秦，果献〔五〕西河之外。〔六〕</p><p>〔一〕姚本皮氏，魏邑。鲍本皮氏属河东，魏地也。今秦于此取卒与车，岂丧地七百里时入秦邪？补曰：正义云，皮氏在绛州龙门县西。</p><p>〔二〕姚本犀首，公孙衍也。鲍本公孙衍也，阴晋人。司马彪曰，犀首，魏官，若今虎牙将军。补曰：按年表，阴晋人犀首为大良造，则非官名。而韩策，樛留以犀首、张仪并言，何为一人独以官称乎？恐犀首或姓名也。魏亦有犀武。说又见卫策。</p><p>〔三〕鲍本楚。</p><p>〔四〕鲍本「罢」，「疲」同。</p><p>〔五〕姚本献，致也。</p><p>〔六〕鲍本魏襄五年，入秦河西地，此前八年也，仪时为客卿。魏七年纳上郡，此前十年也，仪时为相。正曰：惠后五年。补曰：此章称楚威王，威王在位凡十一年，攻魏事，史无见。年表，十一年，魏败我陉山，因丧来伐。是岁，秦取魏皮氏。明年入上郡于秦，而西河滨洛之地尽。皆楚威死后也。陉山前一年，魏入少梁河西地于秦，岂是时楚、魏已构兵乎？</p><p>田莘之为陈轸说秦惠王</p><p>田莘〔一〕之为陈轸〔二〕说秦惠王曰：「臣恐王之如郭君〔三〕。夫晋献公欲伐郭，而惮舟之侨〔四〕存。荀息〔五〕曰：『周书有言，美女破舌〔六〕。』乃遗之女乐，以乱其政。舟之侨谏而不听，遂去〔七〕。因而伐郭，遂破之。又欲伐虞〔八〕，而惮宫之奇〔九〕存。荀息曰：『周书有言，美男破老〔一０〕。』乃遗之美男，教之恶宫之奇。宫之奇以谏而不听，遂亡〔一一〕。因而伐虞，遂取之。今秦自以为王〔一二〕，能害王者〔一三〕之国者，楚也。楚智〔一四〕横〔一五〕君之善用兵〔一六〕，用兵与陈轸之智，故骄〔一七〕张仪以五国〔一八〕。来，必恶〔一九〕是二人〔二０〕。愿王勿听也。」张仪果来辞，因言轸也，王怒而不听。</p><p>〔一〕鲍本「莘」作「华」。○补曰：一本「田莘」。</p><p>〔二〕姚本陈轸，夏人，仕齐亦仕楚也。鲍本二皆齐姓。</p><p>〔三〕姚本古文言虢也。鲍本郭，虢同。属扶风。正曰：路史云，北虢，仲后也，在大阳，今陕州西。西虢，仲之封，在岐。东迁自此之上阳为南虢。东虢，叔之封制也，今郑之荥阳。按此，策所指者北虢也。</p><p>〔四〕姚本舟之侨，郭大夫也。鲍本惮，难之也。</p><p>〔五〕姚本荀息，晋大夫也。</p><p>〔六〕鲍本破，坏其事。舌，指谏臣。</p><p>〔七〕姚本传曰，舟之侨谏而不从，以其孥适西山（一本有「也」字）。鲍本闵二年奔晋。</p><p>〔八〕鲍本属河东大阳。</p><p>〔九〕姚本宫之奇，虞大夫也。</p><p>〔一０〕鲍本老成人。补曰：汲冢周书，「美男破老，美女破舌，武之毁也」。注云，所以毁敌也。修文御览引周书作「美男破产，美女破居」。</p><p>〔一一〕姚本亡去适秦。鲍本左氏不言其亡。</p><p>〔一二〕姚本惠王，孝公子也。始僭尊号为王，故曰「自以为王」。鲍本时亦未王，谓其欲之。</p><p>〔一三〕姚本一本无「者」字。鲍本因其有自王之志，故称之曰「王者」。</p><p>〔一四〕姚本一本作「知」字。鲍本「智」作「知」。○</p><p>〔一五〕姚本一本有「门」字。横门君，秦将。鲍本原作「横君」，注有「门」字，知为脱文。盖秦将也。札记「横」下有「门」字。</p><p>〔一六〕姚本钱、刘只一「用兵」字。鲍本下衍「用兵」二字。</p><p>〔一七〕姚本骄，宠也。</p><p>〔一八〕鲍本言楚使韩、魏、赵、燕、齐以事属之，以重其权。按仪初游楚，楚相笞之，后相楚，乃为秦间耳。楚无骄之之事，今云然，因其自楚来，间之耳。</p><p>〔一九〕鲍本恶，言其恶也。</p><p>〔二０〕姚本二人，横门君、陈轸也。</p><p>张仪又恶陈轸于秦王〔校一〕</p><p>〔校一〕此篇姚本与《田莘之为陈轸说秦惠王》连篇，鲍本另列一篇，据文义，从鲍本。</p><p>张仪又恶陈轸于秦王，曰：「轸驰楚、秦之间〔一〕，今楚〔二〕不加善秦而善轸〔三〕，然则是轸自为而不为国也。且轸欲去秦而之楚，王何不听乎〔四〕？」</p><p>〔一〕姚本一本作「驰走秦、楚之间」。钱、刘作「驰楚」。鲍本「楚秦」作「秦楚」。○札记丕烈案：史记作「秦、楚」。</p><p>〔二〕鲍本「楚」作「遂」。○补曰：一本「今楚不加」。札记丕烈案：史记作「楚」。</p><p>〔三〕鲍本言楚善之。</p><p>〔四〕姚本听，察也。鲍本听，犹许。</p><p>王谓陈轸曰：「吾闻子欲去秦而之楚，信乎？」陈轸曰：「然。」王曰：「仪之言果信也。」曰：「非独仪知之也，行道之人皆知之。曰：『孝己〔一〕爱其亲，天下欲以为子；子胥〔二〕忠乎〔三〕其君，天下欲以为臣。卖仆妾售〔四〕乎闾巷者，良〔五〕仆妾也；出妇嫁乡曲〔六〕者，良妇也。』吾不忠于君，楚亦何以轸为忠乎？〔七〕忠且见弃，吾不之楚，何适乎？」秦王曰：「善。」乃必之也〔八〕。〔九〕</p><p>〔一〕姚本孝己，殷王高宗戊丁之子也。鲍本世纪，殷高宗有贤子孝己，母早死，高宗惑后妻之言，放之而死。补曰：尸子云，孝己事亲，一夜而五起，视衣厚薄、枕之高下也。</p><p>〔二〕姚本子胥，楚王大夫伍奢之子。平王杀伍奢，子胥奔吴，为阖闾、夫差臣。鲍本伍子胥，楚人，平王杀其父奢，胥奔吴。吴王夫差败越于夫椒，越王勾践求委国为臣妾，夫差将许之，胥谏不听。后吴伐齐，胥谏请释齐先越，太宰嚭谗之，赐剑以死。</p><p>〔三〕姚本钱、刘无「乎」字，集有。</p><p>〔四〕鲍本售，卖去乎也。</p><p>〔五〕鲍本良，善也。</p><p>〔六〕鲍本曲，里之一曲，如韦曲、杜曲。</p><p>〔七〕姚本钱、刘本无「乎」字。</p><p>〔八〕鲍本「必」作「止」，无「也」字。○札记今本「必」作「止」。</p><p>〔九〕鲍本轸传有。</p><p>陈轸去楚之秦</p><p>陈轸去楚之秦〔一〕。张仪谓秦王〔二〕曰：「陈轸为王臣，常以国情输楚〔三〕。仪不能与从事，愿王逐之。即复之楚，愿王杀之。」王曰：「轸安敢之楚也。」</p><p>〔一〕鲍本言「去楚」者，本其始。仕秦之时，自楚来也，自为「输楚」张本。</p><p>〔二〕姚本秦惠王也。</p><p>〔三〕姚本输，语也。鲍本情，谓国事之隐者。补曰：情，实也。输，写也。输写以告之。</p><p>王召陈轸告之曰：「吾能听子言〔一〕，子欲何之〔二〕？请为子车约〔三〕。」对曰：「臣愿之楚。」王曰：「仪以子为之楚，吾又自知子之楚。子非楚，且〔四〕安之也！」轸曰：「臣出，必故之楚，以顺〔五〕王与仪之策〔六〕 ，而明臣之楚与不〔七〕也。楚人有两妻者，人𫍥〔八〕其长者〔九〕，詈〔一０〕之；𫍥其少者，少者许之。居无几何〔一一〕，有两妻者死。客谓𫍥者曰：『汝取长者乎？少者乎〔一二〕？』『取长者〔一三〕。』客曰：『长者詈汝，少者和〔一四〕汝，汝何为取长者？』曰：『居彼人之所，则欲其许我也。今为我妻，则欲其为我〔一五〕詈人也〔一六〕。』今楚王〔一七〕明主也，而昭阳贤相也〔一八〕。轸为人臣，而常以国〔一九〕输楚王〔二０〕，王必不留臣，昭阳将不与臣从事矣。以此明臣之楚与不〔二 〕。」</p><p>〔一〕鲍本无「言」字。○</p><p>〔二〕姚本言欲何之适也。曾作「子欲何适」。</p><p>〔三〕姚本约，具也。鲍本「车约」作「约车」。○约，缠束之。正曰：高注，具也。盖约束戒令之。策多有。札记今本「车约」作「约车」。丕烈案：「约车」是也。</p><p>〔四〕鲍本「且」作「宜」。○补曰：一本「且安之也」。</p><p>〔五〕姚本顺，从。</p><p>〔六〕姚本策，谋。鲍本策，谓其所筹度。</p><p>〔七〕鲍本「不」作「否」。○此「之」即所谓以国情输楚。正曰：「故之楚」之「之」，往也；「之楚与否」之「之」，语助也。下同。</p><p>〔八〕姚本续：后语作「挑」。鲍本𫍥，相呼诱也。补曰：后语作「挑」，徒了反。</p><p>〔九〕姚本一本更有「长者」二字。</p><p>〔一０〕鲍本詈，骂也。</p><p>〔一一〕鲍本时不久也。</p><p>〔一二〕姚本一本有「曰」字。</p><p>〔一三〕鲍本𫍥者对也。</p><p>〔一四〕鲍本和，犹应。</p><p>〔一五〕鲍本无「我」字。○</p><p>〔一六〕鲍本以国情输楚，犹许者也。轸诚有此，则今之楚，楚必不欲也。补曰：「许我」、「詈之」云云，后汉冯衍传有。</p><p>〔一七〕鲍本怀。</p><p>〔一八〕姚本昭阳，姓名也，楚怀王之相也。</p><p>〔一九〕鲍本「国」下补「情」字。○补曰：「国」下当有「情」字。</p><p>〔二０〕姚本「王」，刘作「楚」。鲍本「王」作「楚」。○札记属下读。</p><p>〔二一〕鲍本之，亦犹于。</p><p>轸出，张仪入，问王曰：「陈轸果安之？」王曰：「夫轸天下之辩士也，孰〔一〕视寡人曰：『轸必之楚。』寡人遂无柰何也。寡人因问曰：『子必之楚也，则仪之言果信矣！』轸曰：『非独仪之言也〔二〕，行道之人皆知之。昔者子胥忠其君，天下皆欲以为臣；孝己爱其亲，天下皆欲以为子。故卖仆妾不出里巷而取者，良仆妾也；出妇嫁于乡里者，善妇也。臣不忠于王，楚何以〔三〕轸为〔四〕？忠尚见弃〔五〕，轸不之楚，而何之乎〔六〕？』」王以为然，遂善待之〔七〕。</p><p>〔一〕鲍本「孰」作「熟」。○补曰：「孰」，「熟」通。说文「生熟」字，本但作「孰」，后人加「火」以别之。</p><p>〔二〕鲍本无「也」字。○</p><p>〔三〕姚本欲为臣乎。</p><p>〔四〕姚本一本更添一「忠」字。</p><p>〔五〕鲍本「尚」作「且」，「且」上补「忠」字。○补曰：史复有「忠」字，是。札记丕烈案：鲍、吴皆非。史记陈轸传所载乃上一篇，与此文不同也。读此，当以「楚何以轸为」作一句，「忠尚见弃」别为一句。高注云「欲为臣」，是上句之解，当本在下，错在「轸」字上，遂不可晓。注末有一「乎」字，或本在正文「为」字下，今本初刻误以此四字皆入正文，改刻仍皆作注。</p><p>〔六〕姚本集与此本同。曾，「臣不忠于王，楚何以为臣乎？轸为忠见弃，轸不之楚，而何之乎」？</p><p>〔七〕鲍本此一事再出，著书者以所闻駮异也。彪谓：轸之辩类捷给，而其所称譬，皆当于人心，不诡于正论。周衰，辩士未有若轸之绝伦离群者也。正曰：秦为无道，鲁仲连不肯帝，孔子顺义不入，彼诚豪杰之士已。轸往来其间，其居秦也，又与张仪争宠，鄙哉。虽其为楚谋也多，而终不能以善楚也。「之楚」之对，辩给不诡于正，犹为彼善于此耳。补曰：大事记，显王四十一年，秦陈轸奔楚。解题引策文自「卖仆妾」以下止「之乎」，云轸居秦期年，惠王终相张仪，而轸奔。</p><div class=pgc-img><img alt=战国策卷三秦一 onerror=errorimg.call(this); src=https://p1.pstatp.com/large/pgc-image/d5d7b622db4249dfb6e09f2821f667f1><p class=pgc-img-caption></p></div></div></div><div class="post-meta meta-tags"><ul class=clearfix><li><a>'战国策','三秦'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>