<!doctype html><html lang=cn><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>心路历程之些子记要——《造化通》：干支推命之肤浅 | 极客快訊</title><meta property="og:title" content="心路历程之些子记要——《造化通》：干支推命之肤浅 - 极客快訊"><meta property="og:type" content="article"><meta property="og:locale" content="cn"><meta property="og:image" content="https://p3.pstatp.com/large/pgc-image/c045aa2efa3e4a09ba8cbb9d0a6bafff"><link rel=alternate hreflang=x-default href=https://geekbank.cf/tw/%e7%a7%91%e6%8a%80/ec2393f7.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/ec2393f7.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/ec2393f7.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/ec2393f7.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/ec2393f7.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/ec2393f7.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/ec2393f7.html><link rel=canonical href=https://geekbank.cf/tw/%e7%a7%91%e6%8a%80/ec2393f7.html><meta property="article:published_time" content="2020-11-14T21:06:32+08:00"><meta property="article:modified_time" content="2020-11-14T21:06:32+08:00"><meta name=Keywords content><meta name=description content="心路历程之些子记要——《造化通》：干支推命之肤浅"><meta name=author content="极客快訊"><meta property="og:url" content="/cn/%E7%A7%91%E6%8A%80/ec2393f7.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快讯 Geek Bank</a></h1><p class=description>为你带来最全的科技知识 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>心路历程之些子记要——《造化通》：干支推命之肤浅</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=cn/categories/%E7%A7%91%E6%8A%80.html>科技</a></span></div><div class=post-content><p><br></p><div class=pgc-img><img alt=心路历程之些子记要——《造化通》：干支推命之肤浅 onerror=errorimg.call(this); src=https://p3.pstatp.com/large/pgc-image/c045aa2efa3e4a09ba8cbb9d0a6bafff></div><p><br></p><p><strong>干支何为而作乎？粗言之，为记载年月之符号。</strong>（当轩辕黄帝未到黄河流域建国以前，有干支之用而无甲乙子丑之名，史称阏逢困敦等词，殆汉民族远在西亚时代之本音也）<strong>万岁千秋虽逝，干支次第可寻；精言之，岁时五行衰旺蕴集于斯，天地大气之推移，此其象征也！</strong></p><div class=pgc-img><img alt=心路历程之些子记要——《造化通》：干支推命之肤浅 onerror=errorimg.call(this); src=https://p3.pstatp.com/large/pgc-image/67449dd7ace34ccbbf7cc2faf4e7d19f></div><p><br></p><p><strong>在昔天地初僻，阴阳混杂，坤球轨道之大小，旋转之迟速，漫无定则。</strong>（大抵最初地运最速，渐久渐趋徐缓）<strong>历若干万年，次于奎宿之分，时正冬至，日月合璧，五星连珠，自是而后，地运有常。古圣创造干支因逆推及此，为甲子年、甲子月、甲子日、甲子时。尔时水陆已分，木气始生，故其表征为甲木而遇子水焉。由是以往，木气滋盛，火种渐炎，其表征为丙寅、丁卯，久因火而锻五金，其表征为庚午、辛未，以此类推，518408数之四柱干支，不烦而喻矣。虽然天地气候变动不居，四柱干支不过表其大概，论其精微，非筹策巧算所能得。何以言之：</strong></p><div class=pgc-img><img alt=心路历程之些子记要——《造化通》：干支推命之肤浅 onerror=errorimg.call(this); src=https://p1.pstatp.com/large/pgc-image/3a8d545e2a2c46e7a4ba4271b7795340></div><p><br></p><p><strong>地球寒暑，南北非一，（</strong>地球以赤道为中心，南北各23度半为热带，又各43度为温带，距两极23度半之处为寒带<strong>）热带火旺，极南极北四时皆冬，不以当时四柱干支皆木（</strong>如甲寅乙卯年月日时是）<strong>而生木也！赤道左右四时皆夏，不以当时四柱干支皆水（</strong>如壬癸亥子年月日时是<strong>）而减少其热度也！</strong></p><p><strong>况一经度之异，时间有先后之差，某地为甲子时，天下同时有为乙丑时、丙寅时、乃至壬申时、癸酉时者。若据时辰以定五行多寡，得无合乎甲地而不合乎乙地，合乎丙地而不合乎丁地乎？一纬度之殊，节气有加减之别，温带地域，气候均匀，近热带则夏节多而冬节少，近寒带则冬节多而夏节少。若据温带二十四节气以定干支衰旺，其节气不全之地方，又何所取裁乎？且交节迟早辨于东西里差，某时某刻南京立春，不必天下皆春也。昼夜长短，别于南北里差，长安春分，昼夜各四十八刻，不必天下般长也！</strong></p><div class=pgc-img><img alt=心路历程之些子记要——《造化通》：干支推命之肤浅 onerror=errorimg.call(this); src=https://p1.pstatp.com/large/pgc-image/909d822fa82b438f9df6eb29feb7b4e4></div><p><br></p><p><strong>是某月属某节气，某时属某干支，有早晚之时不同，一也；</strong></p><p><strong>有四季之时不同，二也；</strong></p><p><strong>有经线之地差，三也；</strong></p><p><strong>有纬线之地差，四也；</strong></p><p><strong>如此万别千差，天下之大，五洲之广，五行分量又岂有定哉！</strong></p><div class=pgc-img><img alt=心路历程之些子记要——《造化通》：干支推命之肤浅 onerror=errorimg.call(this); src=https://p3.pstatp.com/large/pgc-image/696d0eb7226444689b3deaf9f58e7356></div><p><br></p><p><strong>唐人李虚中不明此理，创以年月日干支三柱，推人命运，至宋徐子平加时支以敷衍成术。千余年来，大杰小智，多迷信之，《三命通会》、《滴天髓》、《渊海子平》、《神峰通考》号为推命最精之作。近世操其术者，谬以中国哲学自诩。岂知大宇宙内，五行强弱，尘尘各异，万物禀赋，个个悬殊。有一时之物；有一日之物；有一月之物；有一年之物；有十年百年之物，乃至千年、万年、亿兆京垓无量数年之物皆有之（</strong>佛说诸天寿命之长<strong>）。各随其寿命之长短而自为一元（</strong>即邵子万物有一太极之义<strong>）。微菌以一时为元，蚍蜉以一日为元，蓂荚以一月为元，蟪蛄以春秋为元，雀之元三年，马之元三十年，人之元百二十年，冥灵之元称千年，大椿之元称万六千年。物各自为元，即物各有推算之法。一时之中，环球人类之生死，不知若干千百焉！飞禽走兽之生死，不知若干万亿兆焉！蜉蝣微菌之生死，更不知若干京垓无量数焉！其不能专以四柱五行概观一切者，断断然也！如谓四柱五行可以推测人类寿夭贫富贵贱，又何不可凭此以判断马牛犬豕蜉蝣微菌之寿夭穷通乎？</strong></p><div class=pgc-img><img alt=心路历程之些子记要——《造化通》：干支推命之肤浅 onerror=errorimg.call(this); src=https://p9.pstatp.com/large/pgc-image/6bacf6024bf840848d2b4082bcfd16fb></div><p><br></p><p><strong>予尝错综干支之数，仅518408数，试游世界各大都市，纽约一城人民达690余万，伦敦430万，柏林400万，巴黎280万，任举一城，其同年同月同日同时生者，已在十人不上，况全球千五百兆人众，其干支四柱同者，至少有三千人，若而人者，寿夭贫富贵贱岂同耶！盖亦弗思而已矣！</strong></p></div><div class="post-meta meta-tags"><ul class=clearfix><li><a>'心路','历程','之些'</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=application/javascript>var doNotTrack=false;if(!doNotTrack){window.ga=window.ga||function(){(ga.q=ga.q||[]).push(arguments)};ga.l=+new Date;ga('create','UA-146415161-2','auto');ga('send','pageview');}</script><script async src=https://www.google-analytics.com/analytics.js></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>