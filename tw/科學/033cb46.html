<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《道門語要》黃元吉 | 极客快訊</title><meta property="og:title" content="《道門語要》黃元吉 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/033cb46.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/033cb46.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/033cb46.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/033cb46.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/033cb46.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/033cb46.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/033cb46.html><link rel=canonical href=https://geekbank.cf/tw/%e7%a7%91%e5%ad%b8/033cb46.html><meta property="article:published_time" content="2020-10-29T20:55:11+08:00"><meta property="article:modified_time" content="2020-10-29T20:55:11+08:00"><meta name=Keywords content><meta name=description content="《道門語要》黃元吉"><meta name=author content="极客快訊"><meta property="og:url" content="/tw/%E7%A7%91%E5%AD%B8/033cb46.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《道門語要》黃元吉</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>道 門 語 要</p><p>黃 元 吉</p><p>道 門 語 要 序</p><p>念不出總持門，心要在腔子裡。自古三教聖人，訣惟此而已矣。修道清靜無為，隨地隨時皆是。不用習靜觀空，自然止其所止。從來道本天然，無有動靜終始。人慾無事於心，必先無心於事。善惡都莫思量，有甚人慾天理？如鏡之光無鏡，來則應之而已。本來妙覺圓明，何事修己克己？猶目本自光明，難夾些微芥子。天地原自至寬，何惡亦何所喜？雖雲有作有為，成始成終靡底。勉強亦歸自然，妙入無為之理。道門語要刊成，聊序其事如此。</p><p>探 性命 之 原</p><p>易有太極，是生兩儀。太極者性也，兩儀者命也，名雖有二，實則性為之主，流行於陰陽之間者也。然性本無跡，而命微有跡；性無生滅，而命有生滅；性無始終，而命有始終；性無動靜，而命有動靜。未有命時而性之理長懸天壤，既有命後而性之理已具人身。大哉性乎，蔑以加矣！而要非命則性無由見，是性也命也，可合而不可分者也。</p><p>夫人自父母媾精之始，一點靈光藏於胞胎之內，先天元性化為離之陰汞，先天元命化為坎之陽鉛，是謂元炁。自此一水一火一升一降，神炁交而心腎具，溫養久而胎嬰成，由是脫離母腹，獨闢乾坤，雖有形質之拘，不如先天一炁，然而不識不知、無作無為，其去天地也不遠，所以形體日長，智慧日開，有不知其然而然者。迨至二八期完，一斤數足，不知返還之術，致令習俗之移，往往欲心生而貪戀夫聲色，侈心起而馳騁夫榮華。志一至焉，氣則隨之，氣一動焉，而神則因之。於是內縈外擾，神馳炁散，而性命不保矣。</p><p>學者欲還先天性命，非復後天神氣不可；欲固後天神氣，非復先天性命不能。試觀古今來成真證聖、跨鶴登仙者，無非修性以立命而已，斷未有修性不煉命、煉命不修性、各執一偏而能有成者。蓋性為命根，命為性蒂，二者雖有先後之不同，而其功斷不容以偏廢也。胡為末學緇流每每偏於性、偏於命，竟至終身無成而尚不知悔耶？</p><p>夫性為一身之主宰，命是一身之運用，若不保精裕氣，徒事妙覺圓明，則身命不存，性將焉寄？若不滌慮尋真，徒事燒丹採藥，則心性未見，命亦空存。況天之生人也，必先有理而後有炁，若無理，不猶樹木之無根，其能向榮也哉？而人之修道也，必修命以至於了性，若無命，不猶燈火之無油，其能輝煌也哉？總之，道原一致，功必兼修，庶幾不墮於一邊而有 " 獨陽不長、孤陰不生 " 之誚也。</p><p>論 精炁 神 之 實</p><p>《心印經》雲： " 上藥三品，神與炁精。 " 是知人身之大藥，即人身之大丹也。學者</p><p>1/14</p><p>於此而次第煉之，庶不墮於一邊矣。</p><p>夫論人之生也，先從虛無中一點元神而墮於胞胎之中，是謂神生炁，炁生精，於是十月懷胎，三年乳哺，合五千四八之數，而始成四大一身，此順而生人之道也。若返老還童、成真證聖，其必煉精化炁，煉炁化神，於以還虛合道，此逆而成仙之功也。</p><p>要之，煉精者非徒煉交感之精，煉炁者非徒煉呼吸之氣，煉神者非徒煉思慮之神；必於色身中尋出先天真精於何而生，先天真炁自何而動，先天真神自何而存，以之煉丹不難矣，否亦幻丹而已，焉能長存不壞哉！雖然，煉精者必煉元精，而後天交感之精亦不可損；煉炁者必煉元炁，而後天呼吸之氣亦不可傷；煉神者必煉元神，而後天思慮之神亦不可滅。蓋先天者道之體也，後天者道之用也。人未生時則用在體中，人既生後則體藏用內。若不由用而復體，又將何以為憑藉處？況夫淫慾無度者，則身命難保矣；私慾不除者，則天理無存矣；趨蹶不常者，則神炁多憊矣。欲完先天精炁神，非保後天之精氣神不得。其實精炁神三者，雖有先後之名，實無先後之別，不過有欲無慾之分而已。學者苟能打破塵緣，看空孽網，不但身外之物視為非我固有，即身內之身亦等作幻化之軀，不甚經意，由此而煉精必成元精，由此而煉炁必成元炁，由此而煉神必成元神，以先天之大藥，成先天之大丹，不誠易易事哉！ ( 得其心而身可忘，得其神而心可忘。 )</p><p>然而下手興功，必先垂簾塞兌默默觀照臍下丹田一寸三分之間，繼而精生藥產，始用河車搬運，將丹田所積之精運而至於周身，灌溉久之，精盡成炁，充週一身，此煉精化炁之功也。至於精盡化炁，由是而過關服食，溫養大藥，此煉炁化神之事也。自此已後，則為面壁之功，還虛之道。始由下田而煉，繼則中田而修，終由上田而養，所謂" 三田返復真生涯 " 者是。此修養之路，學道人不可不照其理以為修養之基也。</p><p>見 性量 之 大</p><p>凡人慾見真性，必先於靜定中尋出端倪，實實知得吾心之內有一真湛寂光明不昧者，然後靜而存之，動而察之，於以施之萬事萬物，無一時或違乎至善，久之深造有得，自然昭昭靈靈，無時無處而不在焉。</p><p>性者何？即太虛中虛無湛寂之妙，張子云 " 太和 " ，所謂道者是。其體則有仁義禮智之性，其用則有惻隱羞惡辭讓是非之情；其存之於內則為寂然不動之中，其發之於外則為感而遂通之和；無有偏倚，無有乖戾，而所存所發俱見性量之宏；微而德慧智術發謀出慮之初，顯而視聽言動衣服飲食之末；其接人也則有親親仁民之度，其處物也則有鳥獸草木鹹若之懷。總之無內無外，無動無靜。能知其性之真，自無一時一物之有礙。蓋性中原包天地、亙古今、統人物而無有或外者，特為人私慾間之，一身之內且為胡越，何況國家天下民物，焉有不隔絕者乎？</p><p>是以君子之學，於事之未至也廓然而大公，及事之已來也隨機而順應，前無所迎，後無所逆，因物付物，隨緣就緣，物有變而己無變，事有窮而己無窮，有如明鏡當空，美者自美，</p><p>2/14</p><p>惡者自惡，而己毫無容心於其際，是以心普萬物而無心，情順萬物而無情，有 " 語大天下莫能載，語小天下莫能破 " 之量焉。非然者，拘於一偏之學，或務於靜以為修，或逐於動以為行，如此縱有所見，亦是旋得旋失，又安能合內外、平物我、等動靜、泯人己而一之者哉！此聖賢存心養性之功。學者於無動無靜時尋得出有動有靜之根本，於以拳拳服膺，極之造次顛沛而不違，斯心與理融，理與心浹，打成一片，了無內外人己之分。</p><p>雖然，其詣豈易言哉！蓋嘗曠觀古今，閱歷人情，無一不外重而內輕，朝朝為己營私，只貪聲色貨利，以求一身一家之安，無有知性之最重、天下無有加乎其上者；即或知之，亦皆摹仿依稀，或靜處有而動處無，或一念起而一念滅，無有的的確確尋出一點真際。如孟子所謂 " 居廣居而行大道，得志與民由之，不得志獨行其道 " ，極之富貴貧賤威武有不淫不移不屈之概，如此拓開心胸，獨高眼界，一任天下是非善惡賢愚，總無有入而亂我之真，此其人果安在耶？</p><p>惟望後學者，第一先尋得這個物事，無實亦無虛，無聲亦無臭，靜而存之，動而察之，隨事隨物而虛以待之，順以應之，未事而不先，已事而不後，佛氏所謂過去心未來心現在心三心永滅，人我相眾生相壽者相四相皆空，如此存其虛明廣大之體，涵養深純，於以措諸天下後世而胥宜矣！</p><p>總之，性無涯際，無可捉摸，若要知性之真，其靜也只是一個空洞無邊、惺惺不昧之象，其動也即孟子所謂 " 今人乍見孺子將入於井皆有怵惕惻隱之心 " 是。</p><p>但人莫不有性，性亦莫不有發之時，往往一發之後不復見矣，良以如心而出、無所計較，是為真性，一到轉念之間，則種種利害好惡之心生，遂為汩沒而不見。所以孔子云： " 再思可矣。 " 末學者流於靜中之養，亦嘗洞見本原渾淪無際，每於持身接物之時，不免打成兩橛，不能合動靜而一致，良由未明性中之度量實有包羅宇宙而無有出吾性分之外者，若不於此而悟徹了明，鮮有能至於道也。此千聖的的心傳，為學人第一要著。務要由一念之仁充而至於塞天塞地，由一事之善積而至於亙古亙今，覺天下萬古無一事一物不在懷抱之中，如此實實見得，又何事修丹鍊汞為哉！</p><p>言 立命 之 要</p><p>吾道言性命雙修，雖分性命為二，其實則一而已。性是命之根，命是性之蒂，無命則性無依，無性則命無主，二者是二而一也。人能明得性命之源，則一切情偽之私、知覺之運，皆是命中之障，於以修其後天氣息之命而還乎先天元炁之命，庶不墮於實有，亦不墮於虛無，而於真仙之道得矣。否則徒養後天血氣之命，而不知先天虛無之命，縱得長生不老，亦不過守屍之鬼，其究也，必至生生世世流浪於愛河慾海而無有窮期。</p><p>《易》曰： " 天地絪縕，萬物化醇；男女媾精，萬物化生。 " 人受天地之元炁以成性，受父母之精炁以立命，由是一開一闔，一屈一伸，十月胎圓，生身下地，獨闢乾坤之界，則有陰陽之分，其實與天地父母仍然一般無二。若一息未至，則必死矣。夫天地之炁必絪縕於</p><p>3/14</p><p>其中，而後生人生物於無窮，若但云升上降下而已，則是天地之炁雖交而仍分而為二也。人身之炁亦必絪縕於其中，而後生男育女於不息，若只雲呼出吸入而已，則是人身之炁雖交而仍不能合而為一也，此亦何由成萬古不壞之身哉！</p><p>學者必由呼吸之息以復夫太和之元炁。其道維何？ " 無搖爾精，無勞爾形，無俾爾思慮營營，乃可長生。 " 又曰： " 心不動名曰煉精，煉精則虎嘯風生；身不動名曰煉炁，煉炁則龍吟雲起；念不動名曰煉神，煉神則元精溶溶、元炁浩浩、元神躍躍矣。 " 若猶未也，必先寡慾以養精，寡言以養炁，少思以養神，迨至還精補腦，則精自不洩矣；心息相依，忘言守中，則炁自不散矣；形神俱妙，與道合真，則神自不擾矣。若非由後天之精氣神以默會乎先天之元炁，未有不墮於一偏之學者。古云： " 後天呼吸起微風，引起真人造化功。 " 旨哉言乎！又云：" 萬籟風初起，千山月乍圓；急須行政令，便可運周天。 "</p><p>學人必 [ 用 ] 守中之候以調養乎丹田，久之精生藥產，神完炁足，由此而行八百抽添之數，三百六十之爻，進陽火，退陰符，於中用卯酉沐浴之法，則丹鉛現象，有六種效驗，然後行五龍捧聖、七日過關之功，庶可還玉液之丹而成不死之身矣。再用煉虛一著，必至如如不動，惺惺長明，渾無半點作為之跡，而究無一物一事之不能作為，到此境也，方算得大丈夫功成道立之候。古云：" 這回大死今方活。 " 又云： " 若要人不死，除非死過人。 " 由此思之，無非凡心死而道心生，凡機息而真機見也。</p><p>吾觀世之學道者，多有煉色身不煉法身，縱得長生，亦是偶然之事；又有煉法身而不講色身，詎知父母未生以前，此炁在於空中，杳無形色可擬，及天地既生以後，此炁在於身中，實有端倪可據，而況既得人身，則渾然元炁陷於氣質之中，苟不先保凡身，則先天元炁從何而見？此二者皆未窺全體大用之學矣。或曰：世有清淨而修者，煉性不煉命，及其成功，則性復先天而命亦歸夫太極，彼獨修命者，恐不能有此神效也。雖然，亦視乎各人之體質為何如耳。如色身毫無虧損，精炁神三者俱足，此又何待於命功為哉！若是色身不健，體質多虧，不先從命功下手，縱能造到極處，亦是一點陰炁，無有陽光。故古有修性不修命者，雖能調神出殼，遊行四表，究皆恍惚離奇，一切虛而不實，皆由未能踏實，無以為凌虛之境也。後有學者，其必由粗以及精，自有以返無，庶不為孤修寂煉也。</p><p>詳 守中 採 取 之 義</p><p>煉丹之道，在身體素壯、精神無虧之人，則不須守中一切工夫。若在四十五十，應酬世故已久，生男育女已多，此工斷不可少。夫以破體不完、精神尪羸，不用守中工夫，則破漏之軀神炁消散，欲得精生藥產難矣！法在以眼默鼻，以鼻對丹田，將神收攝於祖竅之中，久之真炁衝足，其內也心神開泰，其外也炁息悠揚；或夜臥，或晝眠，不論何時何地，忽然陽物大舉，此即精生藥產之明效也。《道德經》雲： " 未知牝牡之合而朘作，精之大至。 " 總要不著慾念才是水源之清，稍觸慾念則濁。學者審此陽物之勃舉果系無慾念計較，於是乃用收攝之法上升于丹田土釜之中，以目上視，以意上提，稍稍用意，久之外陽縮盡，外囊收盡，然後溫溫鉛鼎，須以有意無意行之，微微觀照而已。然此多在夜間酣眠之時，切不可貪眠不起，致使陽動而生淫心、起淫事以傷損乎真精焉可矣。或謂乎人自有真精，這個粗精原是生</p><p>4/14</p><p>生不已，又何必區區於外精之固為耶？詎知精無真凡，必要有此凡精，而後真精有賴，苟無凡精，則炁息奄奄，朝不慮夕，雖以應酬事故亦且不能，而況成仙證聖乎？此不知精之義也。</p><p>學者必先於打坐時，凝神調息，調息凝神，將一切為身為家恩愛牽纏念頭一齊掃卻，務必立起志向，整頓精神：我如今年華已老，到底想為個甚麼人？今日應做些甚麼事？於此桑榆晚景還不知猛修急煉，快快回頭，吾恐日月逝矣，歲不我與，到頭追悔無及，嗟何如哉！能如此自勸自勉，以離火下照于丹田，或數息，或不數息，總要百無存想，萬慮潛消，順呼吸之來往，聽炁息之自然，不可過長過短，致令大藥不生。蓋過長則有水寒之患，過短則有火熱之弊，二者皆為身之累也。其法惟以神光下照，則先天一點乾金，自乾坤交媾之後沈於水底伏而不起，神火一逼則水蒸金沸，自然出現於祖竅之中。若不起而盤坐，則陽物一舉，活子時來，轉眼之間必生淫慾，縱無其事，亦必出乎其位而化成後天之精，其勢不可挽回矣。若未知，陽未舉而妄用升提之法，則藥微無可採；陽已舉而不用提掇之法，則藥老而不可用。此學者下手之初，務要明覺之心、剛果之力，一覺便起，一起即坐，用一點真意微微升提，務要外陽外囊收縮盡淨，庶可以生真炁焉。苟陰陽不交而有陽物勃舉之候，必有慾念以雜乎其中，此等不清之水源，雖不可用採取，然亦不可聽其搖動而不已，有耗吾一身之精，此當用存理遏欲之功以窒塞之，切不可認為真陽發生而妄用升舉以為患於一身也。更要知得真陽之生，自然而至，不由計較，於是引之歸爐就鼎，只須片刻工夫，自然精歸於鼎，身如壁立，意如寒灰，有恍恍惚惚、杳杳冥冥景況。此採一回有一回功，古仙雲： " 積得一分精，便得一分力，積得十分炁，便得十分力。 " 此較平時之靜照，其得力為倍也，特患人不肯猛省起坐而忽爾過之，這就可惜！況乎不用收攝，勢必浸淫積累仍化後天之精也。此守中初步之功，為學者之急務焉。</p><p>若論吾道，始終只是一中，始也守有形之中以煉精而化炁，終而守無形之中以煉虛而合道。此時覺得蘇軟如綿，美快無比，有如春日融和熟睡方醒，又如新沐者之體泰，新浴者之身安，飄飄然如鳥之衝舉、似魚之遊翔，任天下萬事萬物，無一不愜於其心、不稱於其意，實有何天何地無人無我之慨，覺一身之內外無處非中、無時非中，斯可以語金丹大成之候焉！</p><p>學者切勿視守中之法為粗功，亦勿以數息之法為難事。要之，心無所繫、神無所依，勢必泛泛然如野鳥之無歸，故必以數息為初學之功，然較釋氏之數牟尼，若為有所歸宿焉。夫釋氏之數牟尼，其神攝在於外（非也，此局外之言），此雖拘於數息，然不出乎丹田之中，而況以目光下照，以心意下引，直將狂猿烈馬拴鎖，則炁息歸於土釜，而炁液不由此而生也耶？試觀金石之上，以口鼻之息嗅之，必生成水珠，焉有將炁息返於虛無一竅之中而不生精生炁者乎？故古云： " 其炁油然潝然，自許精生藥產，流通於一身之中。 " 此可知煉精化炁之說為不虛矣。</p><p>運 小周 天 之 法</p><p>前言守中溫養一法，是為鈍根漏體之初功。若能精炁神三寶無虧，有如童體，則又不必用守中工夫，直從河車搬運下手。然吾觀世之人，幼年塵情正熾、恩愛難割，雖體無虧欠，而性又難純；迨至中晚之年，始因塵事一切磨鍊，方知人生世上縱然榮華富貴享福不了，亦無非苦惱之場，而況乎貧賤憂戚種種拂意之事難除哉？故爾一心向道，獨修先天之性；無奈命已垂危，性將何依？</p><p>吾道所以言守中之一候，只是教人神凝炁穴，息住規中，會三姓於一堂，合五行而歸一，無非將外之五根、內之五靈、從前為氣質所拘、物慾所蔽、放而營之於外、有以耗吾之精血者，從此而斂之於內，滿副精神，純純乎祖竅之中，久之自有真陽發現，以運用河車之功，行進退之法。</p><p>若但外陽勃舉，則是微陽初動，非真陽也，只可以目引之而上升，以意引之而歸壺，不可遽轉河車，若轉河車，則一身骨節之間精血未充，遂以意運炁，勢必燒灼一身精血，為害不小；而況心意未靜，不能不有凝滯。倘或血氣為雜妄所窒，在背則生背疽，在頭則生腦癰，在肺則生肺癰腸癰單腹鼓脹之病，在腎不是滑遺精血，就生楊梅腎癰等症不一。總之，無水行火，水愈灼枯而火愈炎烈，其勢有不能遏者，此邪火焚身之患，學者所當戒也。縱有性純心定之人，或不至於此極，然不目暗耳鳴，必至心煩意亂，切不可輕意亂動也。</p><p>必也丹田有溫暖之炁沖沖直上，自臍至眉目之間一路皆有白光晃發，如此至再至三，審其屬實，其炁沖沖絕非虛陽顯露，然後行河車搬運之法。尤要知得真陽之炁至剛至壯，其必丹田炁突始能開關展竅，不須多用氣力引之上升而下降也。況人身血氣本來運行毫不相違，自知識甫開，私慾介之，思慮撓之，遂不能順天之自然運行於一身之內，所以必先收斂身心，整齊嚴肅，將內外五官百骸盡藏於丹田之中，迨至心純氣靜而精足，自然周身灌溉，運用不窮。若不以意攝之上升下降，又恐心有所雜，炁有所亂，不有過長之病，即有過短之憂，而真精不能歸於中黃正位，色身又安能長久耶？於斯時也，只須以意微微引之，一順呼吸之常，恰與天地合度，則絪縕之炁，自然養胎結丹，而成不老之身。</p><p>吾道所謂返老還童者，不是本來所無，只是因其所有而利道之，以還乎孩提之初焉。然不可不知子進陽火、午退陰符、卯酉沐浴之法。自審真陽發現，果系無他，由規中少著一點意思，將此真陽之炁從內腎偷過下橋，由尾閭、夾脊雙關上玉枕直至泥丸之宮，引至印堂，下至重樓絳宮，然後送歸丹田，溫之養之，烹之煉之，丹自結矣。</p><p>雖然，周天之數亦豈漫無度哉！又豈死死執著乎度哉！總之，一日之間，一年之內，皆有十二時辰，自子至巳為六陽時，必於每時數至三十六度，合得二百十六數，自午至亥為六陰時，亦必於每時數至二十四度，然卯酉二時是沐浴之時，除卻二時不數，還得周天三百之數，所以謂之小週天河車者此也。然始也一夜或行一二週天，久之或行三五週天，再久之或行十五週天，如此大藥將產、河車將停之候也。然亦必有六種效驗方可停工：目有金光，鼻有抽搐，耳有風生，腦後有鷲鳴，丹田有火珠之耀，腹中有震雷之聲，如此方可停火，而行七日過關大周天之工夫。此所謂龍虎交而黃芽產，小河車之事也；又謂百日築基以成不老之丹者此也。</p><p>然果能心性工夫從前養得純粹，如曹還陽不五旬而大丹成，言百日者舉其大概也，即雲河車者亦舉其大概如此，在智者神而明之，以行乎自然之度得矣。夫為常人言，不能不拘其</p><p>6/14</p><p>度數，恐其無知妄作，萬亦不能成丹。故進陽火之時，其陽尚嫩，迨至寅位已將一百之數，勢必陽炁勃勃不可已矣，於此又須以有意無意行之，此所謂卯沐浴也，退符之際，以陽炁引歸土釜，純用真意，於午前午後之際，其陽不盛，迨至酉位則陽之歸還必極，又必純任自然以運之，此所謂酉沐浴也。又火生於寅，不可不知火墓於戌，此中皆有微意，吾亦不敢一口盡洩，有志修士自家揣度其真諦可也。</p><p>小河車之功如此，然亦煉精化炁之候。顧何以知其精盡化炁哉？外陽收縮盡淨，精竅知其已閉，若有一分精未化，必其陽不收、其竅不閉，炁不團聚，不能變化而成六種之神效。此的的口傳心授，學者照此行持，勿忘勿助，斯道得矣。</p><p>行 大周 天 之 功</p><p>吾前言煉精化炁行小週天之功，亦本人身之所有者返而煉之於一身，以還夫本來之元炁。蓋人之炁原自具足，特為知識甫開之時，氣質錮蔽，物慾交攻，其炁因之散亂，不能歸根覆命，惟借渾然之炁，收攝吾身之炁，使之純就範圍，合而為一，久之精生炁化，足保形色之軀。丹經所謂 " 水府求玄，二候得丹 " 者是也。</p><p>當此百日築基、煉精化炁、運用河車之時，其必外無所著，內無所染，身如槁木，意若寒灰，萬緣頓息，五蘊皆空，如此殷勤修煉，不差毫髮，水火停勻，鉛汞配合，龍虎不相爭鬥，龜蛇合為一體，其始真鉛現象，如月之出於庚方，只有一線微明，其炁尚柔，其質尚嫩，維時但於鉛陽發現時，運行進退符火之功。迨至積精累炁之日久，築基煉己之功成，其炁油然潝然，融融似冰泮，浩浩似潮生，滔滔汩汩，直周流乎一身之內，勢有不能遏者，於是乃用煉炁化神之功，行七日半過關服食之天機，用五龍捧聖之真訣，時在 [ 至 ] 神知，妙用現前，陽光發動，大藥呈形，於是輕輕然舉，默默然運，微以意而動炁，運造化之樞機，自然水見火化為一炁。訣雲：依法度追魂攝魄，憑匠手捉霧拿雲。務使神衝炁，炁衝形，薰蒸百體；火煉鉛，鉛鍊汞，會合三家。功到此時，如龍養珠，如雞抱卵，念念在茲，日夜不忘，自然見先天一炁，混合離宮之陰精，化成一體，有不知神之為炁、炁之為神者。然要非有存想有作為，自然而然，有莫知其所以然也。古云： " 夜來混沌顛落地，萬象森羅總不知。 " 此其候矣。</p><p>而要之，小週天之火候，有文有武，有爻象錙兩可計，而大周天之火候，固非著有，亦非頑無，始似不著於有無，久則定歸於大定，使汞性之好飛者不飛，煉成一塊紫金霜之色，渾無動盪，所謂 " 肘後飛金精入泥丸，抽鉛添汞而成大丹 " ，此大周天之法象也。夫從前煉精化炁，實在下田煉出此先天一點真鉛，此時下田已滿，腹如孕婦之狀，於是盡抽此鉛以添汞。迨至大周天功作，惟於身前觀照，聽其炁息之左旋，如此觀照久之，鉛性幹，汞性足，則神與炁交融和暢，此即鍊汞化神之徵也。功夫到此，百脈自停，胎息自住，可以長生不死而成人仙。</p><p>但前過關服食之時，炁絕如死，若非多培心田廣積善因，亦多有為魔劫去而沒者。此須審得自家心性毫無一點渣滓，然後行此大功以還玉液之丹，此自古仙家多有不肯洩露者，恐</p><p>7/14</p><p>為奸邪竊效。而人第修命寶，不修性學，縱不受魔纏鬼侵，亦於塵情未空，欲習氣未除，如妖狐蛇精，為害世人不少。</p><p>總之，欲還玉液之丹，必須明累神之事，如飽食悶神，飢餐傷神，久睡昏神，好動亂神，多言損神，多思撓神，多欲耗神，種種害神之舉動言語飲食，早宜切戒，惟有此心中存一靈獨運耳。一靈內蘊，眼光內觀，鼻息內藏，舌華內蓄，四肢運動而有常，一心返照而清淨，始焉勉強以支持，久之自然而運度，動而不動，靜而不靜，至無而含至有，至虛而渾至實，斯還丹不難矣。</p><p>重 煉虛 之 學</p><p>前言煉炁煉神，是移爐換鼎於中田，以煉離中真陰，昔人所謂 " 離宮修定 " 是也。斯時也，精已盡化成鉛，由是以鉛鍊汞，周圍包裹堅固不洩，鉛汞打成一片，融會一團，久之有陽神出現，由絳宮而上至泥丸，突然神光晃發，直衝霄漢，霎時間遊行五湖四海九州萬國，有莫知其所以妙。</p><p>然必其人未修命時，先將心地源頭十分透徹，覺得吾人未生之初，性地本是圓明，清空原無一物，及至身生人世，皆是一念之為，所以結成形質，況身外之物，有如嬌妻美妾良玉精金、與夫一切紛華美麗，都是緣之外起，縱或有之，亦是夢幻泡影，不能長存，如此高著眼孔，獨闢心胸，不但視物為外物，即身亦視為幻身，惟有中間一點真常湛寂，乃是我不生不滅萬古長存之身。果外不染一塵，內不雜一念，常覺我清淨了靈、虛無妙覺之性真與天地同其終始，至此已造純熟之域，而高明廣大之炁浩然充塞於古今，到此十月胎圓，一點陽神發現，上出於天壤之間，方可任其遊行自如，逍遙物外。</p><p>若從前本無性功，單從命宮修起而煉成陽神者，此時一出則必速速收回，蓋以性地未明，塵情未斷，一見可欲必喜歡，一見可懼必心怖，七情六慾無不可以動其心，不速收回，吾恐一念之差，遂為魔魅奪其魂魄而不復返，即使不遭其害，須知一念之起，墮入於馬腹牛胎，轉生人世，亦未可知。不知者以為此人陽神已出，仙階必登，豈知因念而生，被魔而劫，其為害非淺鮮也！夫人功修臻此境界，不知受了幾多風霜、幾多磨鍊而始得身外有身，只因未能煉虛，不免為患，豈不可惜！</p><p>工夫至此，從前無性功者，尤必再修再煉，內培心地，外積陰功，將本來一點圓明之性，務認得的、把得牢，不可遽自歡喜而時將陽神放出在外，縱一無所患，然亦馳逐於外，不能為我有也。至此再安神爐，復立神鼎，直將已成之陽神送歸於泥丸八景之宮，時時溫養，若有若無，以煉還虛一著；尤必將先所煉之元神化為烏有，渾不知神之為虛，虛之為神，莊子所謂蝶化周、周化蝶，不知蝶為周、周為蝶。是二是一，渾渾淪淪無可以破其際者，此方是還虛之說。若猶未知吾神即太虛之虛，太虛之虛亦即吾神之虛，神與虛尚不能合而為一，則不可輕於放出也。雖然，萬物皆有象，惟虛無象，萬物皆有名，惟虛無名，而實天地之大四海之遙，無一民一物一草一木之不包羅於虛中，此其所以不可思議也。學者修煉到此，即可與大覺如來同登法座矣。有此境界，了此因緣，即遷神出舍，換形脫殼，而用金液大還之功，</p><p>8/14</p><p>亦不受魔纏鬼侵焉。</p><p>不然，人生曠劫以來，豈無前仇夙怨？未能消滅者，若未昭昭明明、超然於塵世之外，瞭然於生死之關，即不障魔為祟，或化女人身，或化為惡厲狀，或變成房廊屋宇、金玉綾羅，種種功名富貴，神仙兵馬，到此之時，性地未了悟者，鮮不為他奪魄褫魂而去。此煉虛一著，所以為修道人不可少者也。</p><p>雖然，但每日間靜坐，全不理人間事務，不管世上憂勞，則亦未能充其本然之性，以至於廣大無邊之境，而況無功無德，漫道不成仙子，即或有成亦參不得大覺仙，上不得大羅天，以其人孤修寂煉，忍心害理，天上神仙無有此種人材，又安肯許之同列而為仙也耶？學道者務必敦倫紀、修陰騭以廣性中之事，民同胞而物同與以充性中之量，參天地、贊化育以建性中之功，如此庶可以配天地而立極，又何患仙之不成也哉！</p><p>明 修煉 之 序</p><p>前言修煉之路徑，由粗及精，由有還無，工夫一層深一層，無凌躐失次顛倒不倫之語，且將古人一切譬喻，雖未盡行掃去，卻亦未似古人之多隱語而不直言指陳也。學者雖未一時遽造其巔、層層次次親歷其境，亦有不可違者，如人行路，既已離家日遠，必由其遠處一步一步踏實歸來，未有不由其遠而遂可以升堂入室也。若其人靈根夙種，生質無虧，則又如人之未離家庭，回頭即到，舉念即還，此又不可拘乎法之先後也。能如此之人，自古神仙亦寥寥無幾，何況凡人果能精炁完全、心性洞徹、直達無上涅槃，吾寧不羨慕其人！無如三代以下，如此其選者，殊難也。</p><p>總之，無粗非精，無有非無，分之則有三等，合之皆為先天一點真陽。如煉精化炁，不是別有個精、別有個炁，只是將人固有之精、本來之炁、汩沒於聲色貨利之場者，斂而歸之於丹田，以還童稚之真體；而要屬後天氣質，不可以證無上菩提，蓋以純雜相參，清濁居半，即能功至十分，終不免於滅亡。故必從此中煉出這一點真鉛，再加猛烹急鍛，火分文武，法行進退，沐浴溫養，務令鉛鍊汞，汞成丹（果圓按：此即抽鉛添汞，鉛盡汞幹而大丹成，實乃抽坎中之陽填離中之陰，久久陰盡陽純，化為非陰非陽、即陰即陽之太極，而命立矣，是為無中之真有；竿頭再進，亦空歸於無極，而性圓矣，是為有中之真無。長春祖師雲：初心真，久之心空，心空性見而大事畢。即此也），養成嬰兒，以復吾父母媾精之初神炁凝成一團之象，渾渾淪淪，兀兀騰騰，雖有形色，究無思維。功夫到此，已造塔九層，然終屬後天之真陽，迥非先天一炁其大無外、其小無內、入無積聚、出無分散者可比也。故必再加精進之功，薰蒸之力，將此有形有色之胎嬰，煉而至於神化之妙，不知有炁，亦不知有神，以還未生以前一點虛無元炁，視之不見，聽之不聞，摶之不得，以為非有，則機動神隨，直充塞乎宇宙而無間；以為不無，則虛極靜篤，實無一絲半粒之可捉摸。操修至此，由太極之蒂歸於無極之真矣。</p><p>不然，或但執後天之精氣，不知先天之神化，其究也，必成兀坐枯禪；若但言先天之神化，不修後天之精氣，其卒也，必至踏空頑無；既知先後合一之功，性命雙修之學，或躐等</p><p>9/14</p><p>凌節，先者後而後者先，吾恐雜亂無倫，混淆失次，無論其不能入道，即入道也，不墮於此即落於彼，不能中道而立，以躋乎仙聖之門也。</p><p>吾今傳此要道，並非倉卒興工、造次妄動，實因目下旁門日熾，左道愈多，彼以分門別戶、各執一說，以訾議吾道，不得已，再三懇命，乃飭吾著此《道門語要》，以為天下後世津樑，有志斯道者，其亦鑑予之苦衷也夫！</p><p>明 煉己 之 功</p><p>性命二字，名雖有二，實則一也，吾道故謂之雙修。如守中一節，雖說既散之炁約而歸之丹田以煉先天一陽，若非去遊思、除妄想、掃卻一切塵緣，亦安能息息歸根、時時入定哉？又如真陽發生，採此坎中之真鉛，以煉離中之陰汞，行子午升降之功，運沐浴溫養之法，以煉己而築基，若非滌慮洗心、忘情絕念、懲忿窒欲、去邪存誠，又焉能水火停勻、陰陽交會以成黍米玄珠而長胎育嬰也哉？此修命也，而修性亦在其中焉。至玄牝相孕、丹先成象、百日築基之候，又必行大周天之功，此時惟存神汰慮、寡慾清心以溫養薰蒸，煉成玄黃至寶，倘非以無為之神火、有作之真機升之降之烹之煉之，亦不能成陽神而衝破天門。迨至陽神已出而大丹已還，必用神鼎神爐、真火真藥團煉於泥丸之宮，如但謂虛極靜篤、無作無為、待其自然而衝於九霄之上，吾恐生知上哲亦不能空空無為而即能跨鶴登仙也。此雖修性，而修命亦在其中焉。</p><p>總之，性是先天元神，命是先天元炁，其原皆出於天，其實體備於己；可分為二者，是為初學言其大概，而要之，分之則二，合之則一也。學道人不明這箇中消息，獨煉一宗，即非中庸之道，而乃旁門左道之流也。</p><p>或謂：守中之道，先生已詳言之，一在身中之中，一不在身中之中，堯舜禹相授微言惟曰" 允執厥中 " ，中是徹始徹終之學，修道人終身由之而不能盡者，業已曉然於心目之間，不待再教而明，但先生所謂小週天大周天者，到底從何分別歟？予曰：小週天曰是坎離交媾之火候，是外藥產之時也，一日十二時，但有陽生，皆可行之。純陽祖曰： " 一陽初動，中宵漏永，溫溫鉛鼎，光透簾幃。 " 是即精生藥產、宜行小周河車之事；若猶未也，即不可妄作以招凶也。若大周天之道，是內藥生而胎嬰現，所謂 " 陰陽交媾罷，一點落黃庭。 " 此時惟有不即不離，勿忘勿助，以綿綿密密之神行不二不息之功，一日一夜無有間斷可也，廣成子云：" 丹灶河車休矻矻，鶴胎龜息自綿綿。 " 張仙雲： " 終日昏昏如醉漢，悠悠只守洞中春。 " 此小周大周之功用，各有不同。</p><p>如此可知始於有作，終於無為，迨至無為而無不為，斯道得矣。第學者必先於煉己之學純熟，然後行此無為之功，始無大危險；若煉未到十分，其危險不可勝言矣！第一要火候分別清楚，藥物識得的明，無怠無荒，不緩不急，尤要勤修功德，多積善事，上感神天之降鑑，下化魔障之凶橫，庶幾一得永得，一成永成，而無危途焉。</p><p>此性命之源，雙修之道，已寫得明明白白，後之學人，還有各執一偏，或修性不修命，或修命不修性，各持門戶，互相詆譭，是無仙緣之結甚矣。至於小周大周、內藥外藥、內火外火，略書大概，學者於此反隅，可以實知其候的確不移者焉。自古神仙如張呂等大聖，積誠感神，如此至再至三，方盡命功；至於性學，二仙當日仰天大嘆，連番不絕，然後得仙傳授而成一洞真仙，後之學者亦何幸而得此真詮也，可不勉哉！</p><p>分 火藥 之 功 用</p><p>夫未得丹之前，最難得者外火候也；既得丹之後，又難得者內火候也。蓋外火候者何？即人身呼吸之息；內火候者何 " 即由呼吸調停之時，而天然若有若無之元息。要之，外呼吸者，雖見為有，必歸於無；內元息者，雖似於無，不可著有，若強無著有，不惟內之元息無以見，即外之呼吸亦不調矣。《入藥鏡》雲： " 天應星，地應潮 " ，此明外火候也。紫陽雲： " 自有天然真火候，不須柴炭及吸噓 " ，此明內火候也。要知火候雖有兩般，而其總歸一致，不過綿綿密密絪縕之炁而已。老子云： " 綿綿若存，用之不勤 " ，崔公雲： " 先天炁，後天氣，得之者，渾似醉。 " 由此思之，則知內外兩個呼吸只是一般綿密而已矣。學者果得其中消息，運行於周身百節之間，其炁渾浩流轉，無有止息，無有間斷，遍體蘇軟如綿，爽快無比，但見滔滔汩汩，絪絪縕縕，油然而上升，薰然而下降，一開一闔，一往一來，適如天運之不差其度。</p><p>學人有此真陽之火，任他外而肢體，內而臟腑，多年頑殘宿疾，真火一逼，自然化為汗液，從遍身毛竅而出，如有不能化者，只是他火力尚微，未得真陽之炁。蓋陽者剛也、健也，其性原來至動，身中疾病多陽弱陰強積成沉痾痼疾，一得真火之候，猶之冬雪堅凝牢不可破，到春日載陽，其炁溫和，任他久凝而堅之冰霜，焉有不見晛日消者？人身之疾無非陰氣凝結而成，有此陽炁，亦焉有不化者哉！吾道所以能卻病者，不是別有妙法，只是得天地真陽之炁而已。</p><p>至於藥物，亦有幾般。始而呼吸粗息，調回天地元炁，收于丹田之中，積累日久，自然有真機發動。此以呼吸之火煉出先天一點元炁，昔人謂之 " 兒產母 " ，即水中生出一點真金是也。須知天地之道無非一個自然，何況煉丹純乎法象乾坤，又安有不由自然之道而有作為之事者焉？夫自乾坤交媾之後，一點乾金落於坤之中爻，變而成坎，坎水性寒，非有神光下照則凝陰冱寒，水不騰而金不起，一自陽火一逼，自然火蒸水沸，而真金浮而上升；先天真金藏於水中，得真火鍛鍊，復還無極，愈煉愈明，謂之真金，此身中本來之丹也。因人有生以後，嗜慾汩之，思慮介之，一片陰邪之氣，真金為其所蔽，猶之獸炭置之冰窖之下，亦為陰寒所凝，而陽不能獨出；今為真火所灼，忽然先天之金自坎歸之，所以吾道謂之外藥，其實皆固有之物也。自此一陽現象，不可任其自浮自沈、飛越在外、徒用於日用行習之間以逞其聰明才氣之雄，又必學仙人河車升降之法，引此真鉛上升於離宮以烹煉離中陰汞，使之和合一家，化為一體，不飛不走，久久行持，離陰自化，真陽自生，此即所謂內藥也。顧離中之陰何以必待坎中之真陽哉？蓋離屬火，非得坎之水則氣息奄奄，發為七情六慾，做出無端怪誕來，即無怪誕之作，然無水不能制火，則終日終夜發越於外，一毫不能收斂，有如水火同居，勢必燒盡而後已。世人之所以不得長生者，只是心神日發，全無真水以克之，所以發越盡而死矣。若此修煉，始也以神火下照而煉出坎中之金，繼而以金水同歸，降服離中之</p><p>11/14</p><p>火。故外藥是坎離交媾而產者，內藥是陰陽交會而育者，實皆陽中求陰，陰中求陽，陰陽配合而成者也。至此而人仙之事備矣。</p><p>由是再將此陽神重安爐鼎，復立乾坤，以陰陽和合之神再升於泥丸之宮，以煉成不壞金身。亦非別有道也，只是陰陽交會之神都從色身中煉出，總不免於重濁夾雜，難以飛空走電、馭霧驂霞以上升於虛空之界久而不墮，故又必以將此有象陽神復升於清虛之上空洞一竅之中，由是以無息之息、不神之神，由有象而煉至無象，有為而煉至無為，此即金丹大藥火化藥熟之候。其實皆以清空之一陽而配合陰陽之一陰，及其大成，只是天然自有之元炁，究之何有何無！吾再申其說曰：純任自然而已矣。</p><p>夫人為學，必先明修煉之原，始不為盲修瞎煉、妄作胡為以招禍也。此自來仙師未肯輕洩者，吾今為天下後世洩之，尚其珍重焉可。</p><p>論 人及 早 修 持</p><p>古人築基先明橐籥者，團神聚炁之謂也。蓋神不團則亂，炁不聚則散，神為炁之主，炁為神之輔。不先團神，則炁浮游在外，不能凝聚於一身，勢必日散日消，而疾病死喪從此生矣，又安能蘊諸內而成大丹也哉！古云： " 神歸者，炁自伏。 " 此學人修煉之不可少者焉。至於鼎爐，無非此色身也；琴劍，無非明去欲存理也；玄牝，無非明真機自動也；守城，無非明藥就範圍而用火溫養也；野戰，無非明藥初生而用火採取也。名目不一，要皆借名比象，以隱藏玄中之奧。學者於此遵循不怠，修煉無差，雖不能躋於金仙之列，亦可卻病延年，永享人間福壽焉。</p><p>總之，始終離不得煉心一步工夫，亦始終離不得積功一段因緣。夫人得入此門，幸聞真訣，不墮旁門，不入外道，不知幾生勤修陰騭、廣積道緣而始有今日之遇也！否則，終不得遇，遇之亦當面錯過，且疑信相參，不能出信心而有定力也。人既遇此仙緣，第一要莫看輕易，勤勤修煉，一火鑄成，免得另起爐灶。若遇而不修，修而不勤，吾恐善緣消而孽緣來，轉瞬即不能再逢矣！而況乎時非大劫，應五百年名世挺生之數，雖屢生修得有大善，結得有道緣，時候未至，仙聖不臨，則亦不能聞此大道！今既生其時又聞其法，幸處無事之秋，其間之福澤，天之所予者至矣！於此不極力造成，又待何時哉？</p><p>況功善有大小，故造就有高卑，不得一樣。如煉精化炁，卻病延年以成人仙；煉炁化神，歸根覆命以成地仙；煉神還虛，調神出殼以成天仙。仙有幾等，要皆天神論功升賞以為憑，非徒修煉工夫可自主持者。其次則生前一志凝神，死為靈壇法主；生前聰明正直慈惠，死為社稷神祇。再次則大修功德，廣種福田，或捐軀赴難，或為國救民，雖不得為神，轉世必生帝王身。又有矜孤恤寡，敬老憐貧，轉世則為富家翁。排難解紛，捐資成美，轉世或為貴宦子。如此良因不一，無非自作自受，天神不過因其所修而畀之，非閻羅所能為人造命也。</p><p>吾勸學者，不聞道則已，一得聞道，不造其極則不已！如或有怠心厭心，轉而思我今幸遇仙傳， " 此身不向今生度，更向何生度此身？ " 且良辰不再，樂事不常，恐過此以後無</p><p>12/14</p><p>有好辰好會，若不急急修持，恐過此以往千劫難逢，浪流於滔滔滾滾之世，欲翻身跳出，就難乎其難矣！如此猛省，自然神清而炁壯，其用功也不患無精力焉。務要自家時具一覺照之心，猛省之力，常常持守不失，庶苦心人天不負，有志者事竟成。</p><p>至於其中機密之處，雖未盡傳宣，然所爭不過些子之間。如果內修性命，外積功善，無有怠志，自有天神指受。蓋人間私語，天聞若雷，暗室虧心，神目如電；焉有奉道勤修之士，為天神特加鍾愛，起心動念能無聞乎？人莫患道之不得真傳，特患得真傳而不實用其力也！後之學者，其亦凜予言而知所奮哉！</p><p>訓 及門 語 錄</p><p>生等邇時打坐習靜，升降之法還未到恰好處。夫升降雖是粗功，卻亦有法。升之太上，必不免神炁多散；降之太下，又不免昏沈欲睡。若不知升久必降，降極必升，在上不免火起病生，在下不免火逼走洩，其為患有不可勝言者。如一呼一吸，亦有個升降在內，始而以意降入丹田，繼而以意由尾閭上至泥丸，再由泥丸而降至土釜之中，此一呼一吸之升降。然而三百六十週天，運用河車之法，亦無不準諸此。始也金沉水府，陷而不起，不得不用武火以逼之；至逼之升，又不可太為用意，其必輕輕舉，微微運，若有意，若無意，即孟子所謂 " 勿忘勿助 " 是也。到得神炁上升，斯時也，眼空世界，量並乾坤，此即春夏發揚生育萬物者是也。到此境地，不可再為升提，升提則神炁散漫而無歸，勢不至耗盡而不已，故道家有降下之法，降即藏也，所謂 " 藏心於淵 " ， " 合炁於漠 " ，將一切眼耳鼻舌身意盡入於玄玄一竅之中，此即秋冬退藏歸根覆命者是。</p><p>如此藏之久久，或睡或醒不拘，總要知得睡炁不睡心，方能不昏沉放縱，孔子所謂" 寢不屍 " 者是，世人每解孔子 " 寢不屍 " ，但以為捐足縮首，不似死屍之象，其實非也。世人一睡如死，每喚不醒；至人睡體不睡神，其炁息不粗，其心神常覺，如無聲響則已，一有聲響，無不昭昭靈靈，此即吾道之睡法。生等於睡時亦能到此境地否？如未到此，不須別處尋討這個消息，但將爾平日有急事時，一想此時雖睡，此心不能放下，故一觸便覺，如此一悟，自知睡體不睡神之法矣。總之只是打起精神提撕喚醒，不令一念稍寬即是。然此不過為爾等未能具得一番驚覺者設一個法子，其實心造其微，則又不必拘拘於此也。至藏此心於冥漠之中、虛無之窟，久之自有一陽來複之機。若是無歸宿，則亦安能有陽生之候？即或有之，亦是幻象，非真陽生也。又云藏之深深，方能達之亹亹。</p><p>生等此時真陽未充，不必專責乎陽炁之生，必須先從事此靜養，迨至精盈炁盛，而後真陽發生，其勢有不可遏者，否則無秋冬之藏，又安能為春夏之發耶？要之，升降之道，觀諸一年春夏秋冬與天一晝一夜即悟其微矣。須知一息有升降，一週天亦有升降，在爾等善學者自己審定其中消息，或當升，或當降，不差毫釐，斯無火熱水寒之患矣。</p><p>及到歸藏時候，則有三花聚頂、五炁朝元、和合五行、攢簇四象之景，苟未到其間，則上離下坎、左肝右肺各不相謀。生等打坐，則外之氣不調，內之炁不靜，上之炁不降，下之炁不升，所謂坎離不交者是；丹田兩邊之炁，又如兩扇交開，一撞而來，又復一撞而去，所</p><p>13/14</p><p>謂龍虎不交者是。生等務將外之氣與內之炁會成一團，上下左右攢做一處，此即是三花聚頂、五炁歸元。斯時離中真精與坎中元炁，中間用一點真息以媒妁之，是即三家合一，渾成一團太和，如此方算煉丹。若一有不齊，即不成丹，有如夫婦交媾，將一身四體五官百骸之神炁，無不聚積于丹田，由是而生男育女，始能無一不具；若一有不到，即有所缺，如缺耳缺鼻獨足獨手者，皆由父母媾精時有一處不聚者也。生等欲修煉大丹，變出百千萬億化身，其必先聚精會神，將一身元炁盡包羅於玄玄一竅之中，自然不求丹而丹自結矣。</p><p>尤要知得道有一定，法無一定，猶之士農工商各務一業，皆可以養身保家，不必區區於一定也。惟天理良心是吾人生生之本，固有之良，無論何人皆少不得，若不求諸內而責諸外，務要為農者同乎士，為士者同乎商，則又萬難齊矣。生等既明得這個消息，則視三教聖人設法各有不同，要皆歸於一道；否則執此為是，斥彼為非，未有不互相排擠而刺刺不休也。果能如此見明，即一切旁門小術亦無惡於志也。</p></div><div class="post-meta meta-tags"><ul class=clearfix><li><a>道門</a></li><li><a>語要</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/cae16ab5.html alt=道門大賽東方月初決定不使用純質陽炎，塗山雅雅關心則亂被針對 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/2b88a6f7e1c343e1bccb46950b5e2148 style=border-radius:25px></a>
<a href=../../tw/%E9%81%8A%E6%88%B2/cae16ab5.html title=道門大賽東方月初決定不使用純質陽炎，塗山雅雅關心則亂被針對>道門大賽東方月初決定不使用純質陽炎，塗山雅雅關心則亂被針對</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>