<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《漢代 詩文精選》大全集 （101—140篇） | 极客快訊</title><meta property="og:title" content="《漢代 詩文精選》大全集 （101—140篇） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/94c06584ea984e22a068d12c9a57a2ef"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/06a68af.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/06a68af.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/06a68af.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/06a68af.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/06a68af.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/06a68af.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/06a68af.html><link rel=canonical href=https://geekbank.cf/tw/%e7%a7%91%e5%ad%b8/06a68af.html><meta property="article:published_time" content="2020-10-29T20:49:25+08:00"><meta property="article:modified_time" content="2020-10-29T20:49:25+08:00"><meta name=Keywords content><meta name=description content="《漢代 詩文精選》大全集 （101—140篇）"><meta name=author content="极客快訊"><meta property="og:url" content="/tw/%E7%A7%91%E5%AD%B8/06a68af.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《漢代 詩文精選》大全集 （101—140篇）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><h1>漢代詩歌，中國西漢初至東漢末大約400年間的詩歌創作。包括文人創作和民間歌謠，而以兩漢樂府和東漢末年的文人五言詩成就最高。</h1><h1>漢代詩歌是在《詩經》、《楚辭》和秦、漢民歌的基礎上發展起來的，大致經歷了從民間歌謠到文人創作、從樂府歌辭到文人徒詩即“古詩”、從四言體到五言體、從騷體到七言體、從敘事詩到抒情詩的發展過程。漢武帝時期，正式建立樂府官署，由精通音樂的李延年充任協律都尉，負責制定樂譜和訓練樂員，同時大規模地蒐集民歌配樂演唱。樂府官署的設置，使漢代民歌得以大量保存，在漢代文人詩壇特別冷落的情況下放射出異常絢爛的光彩，從而形成了中國詩歌史上繼《詩經》、《楚辭》之後的第三個重要發展階段。</h1><h1>漢樂府民歌題材廣泛，內容豐富。其中有些詩揭露了官僚貴族的豪奢與殘暴，反映了勞動人民生活的痛苦，展現了漢代社會尖銳的階級對立，傳達出被壓迫人民憤怒反抗的呼聲。如《相逢行》、《婦病行》、《東門行》等；有些詩反映了戰爭和徭役帶給人民的痛苦和災難，如《十五從軍徵》、《戰城南》、《飲馬長城窟》、《古歌》等；有些詩反映了青年男女的愛情和棄婦的痛苦哀怨，如《上邪》、《有所思》、《上山採蘼蕪》、《白頭吟》、《怨歌行》、《孔雀東南飛》等；還有些詩反映了社會動亂給人們帶來的不幸，如《枯魚過河泣》、《烏生》等等。在藝術上，漢樂府民歌多采用敘事的形式，具有較強的故事性和鮮明生動的人物形象，如《孤兒行》、《陌上桑》、《孔雀東南飛》；語言樸實凝練，不事雕琢，如《江南》；句式上靈活多樣，有四言、雜言，而其最大貢獻是開創並完成了五言詩的形式，不僅影響到東漢文人五言詩的創作，而且直接為建安詩歌的繁榮奠定了基礎。</h1><h1>與漢樂府民歌比較，漢代文人寫詩的很少。西漢文人詩主要有以劉邦《大風歌》為代表的楚歌，傳統典雅的四言詩以韋孟《諷諫詩》等為代表。直到東漢時期，在漢樂府民歌的影響下，文人五言詩才開始出現。班固的《詠史》是第一首文人五言詩。其後文人五言詩如雨後春筍，如張衡的《同聲歌》、秦嘉的《贈婦詩》、趙壹的《刺世疾邪詩》等。其中代表了漢代文人五言詩最高成就的，是無名氏的《古詩十九首》。《古詩十九首》的作者大都是些失意文人，詩中所抒發的大都是他們失志傷時、離愁別怨及人生無常的憂憤情緒，在藝術上達到了相當成熟的階段，因此在民間廣為流傳，成為中國文學史上早期文人五言詩的典範。劉勰在《文心雕龍·明詩》中稱譽它為“五言之冠冕”，給予極高的評價。</h1><h1>漢樂府民歌主要保存在《宋書·樂志》和宋代郭茂倩《樂府詩集》中；漢代文人詩主要保存在《史記》、《漢書》、《後漢書》以及南朝梁蕭統《文選》、南朝陳徐陵《玉臺新詠》中。今人逯欽立輯有《先秦漢魏晉南北朝詩·漢詩》。</h1><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p1.pstatp.com/large/pgc-image/94c06584ea984e22a068d12c9a57a2ef></div><h1>101.天地</h1><p>兩漢：劉徹</p><p>天地並況，惟予有慕，爰熙紫壇，思求厥路。</p><p>恭承禋祀，縕豫為紛，黼繡周張，承神至尊。</p><p>千童羅舞成八溢，合好效歡虞泰一。</p><p>九歌畢奏斐然殊，鳴琴竽瑟會軒朱。</p><p>璆磬金鼓，靈其有喜，百官濟濟，各敬厥事。</p><p>盛牲實俎進聞膏，神奄留，臨須搖。</p><p>長麗前掞光耀明，寒暑不忒況皇章。</p><p>展詩應律鋗玉鳴，函宮吐角激徵清。</p><p>發樑揚羽申以商，造茲新音永久長。</p><p>聲氣遠條鳳鳥翔，神夕奄虞蓋孔享。</p><h1>102.七發</h1><p>兩漢：枚乘</p><p>楚太子有疾，而吳客往問之，曰：“伏聞太子玉體不安，亦少間乎？”太子曰：“憊！謹謝客。”客因稱曰：“今時天下安寧，四宇和平，太子方富於年。意者久耽安樂，日夜無極，邪氣襲逆，中若結轖。紛屯澹淡，噓唏煩酲，惕惕怵怵，臥不得瞑。虛中重聽，惡聞人聲，精神越渫，百病鹹生。聰明眩曜，悅怒不平。久執不廢，大命乃傾。太子豈有是乎？”太子曰：“謹謝客。賴君之力，時時有之，然未至於是也”。”客曰：“今夫貴人之子，必宮居而閨處，內有保母，外有傅父，欲交無所。飲食則溫淳甘膬，脭醲肥厚；衣裳則雜遝曼暖，燂爍熱暑。雖有金石之堅，猶將銷鑠而挺解也，況其在筋骨之間乎哉？故曰：縱耳目之欲，恣支體之安者，傷血脈之和。且夫出輿入輦，命曰蹶痿之機；洞房清官，命曰寒熱之媒；皓齒蛾眉，命曰伐性之斧；甘脆肥膿，命曰腐腸之藥。今太子膚色靡曼，四支委隨，筋骨挺解，血脈淫濯，手足墮窳；越女侍前，齊姬奉後；往來遊醼，縱恣於曲房隱間之中。此甘餐毒藥，戲猛獸之爪牙也。所從來者至深遠，淹滯永久而不廢，雖令扁鵲治內，巫咸治外，尚何及哉！今如太子之病者，獨宜世之君子，博見強識，承間語事，變度易意，常無離側，以為羽翼。淹沈之樂，浩唐之心，遁佚之志，其奚由至哉！’’太子曰：“諾。病已，請事此言。”</p><p>客曰：“今太子之病，可無藥石針刺灸療而已，可以要言妙道說而去也。不欲聞之乎？”太子曰：“僕願聞之。”</p><p>客曰：“龍門之桐，高百尺而無枝。中鬱結之輪菌，根扶疏以分離。上有千仞之峰，下臨百丈之溪。湍流遡波，又澹淡之。其根半死半生。冬則烈風漂霰、飛雪之所激也，夏則霄霆、霹靂之所感也。朝則鸝黃、鳱鴠鳴焉，暮則羈雌、迷鳥宿焉。獨鵠晨號乎其上，鵾雞哀鳴翔乎其下。於是背秋涉冬，使琴摯斫斬以為琴，野繭之絲以為弦，孤子之鉤以為隱，九寡之珥以為約。使師堂操《暢》，伯子牙為之歌。歌曰：‘麥秀蔪兮雉朝飛，向虛壑兮背槁槐，依絕區兮臨回溪。’飛鳥聞之，翕翼而不能去；野獸聞之，垂耳而不能行；蚑、蟜、螻、蟻聞之，柱喙而不能前。此亦天下之至悲也，太子能強起聽之乎？”太子曰：“僕病未能也。”</p><p>客曰：“犓牛之腴，菜以筍蒲。肥狗之和，冒以山膚。楚苗之食，安胡之飰，摶之不解，一啜而散。於是使伊尹煎熬，易牙調和。熊蹯之胹，芍藥之醬。薄耆之炙，鮮鯉之鱠。秋黃之蘇，白露之茹。蘭英之酒，酌以滌口。山樑之餐，豢豹之胎。小飰大歠，如湯沃雪。此亦天下之至美也，太子能強起嘗之乎？”太子曰：“僕病未能也。”</p><p>客曰：“鍾、岱之牡，齒至之車，前似飛鳥，後類距虛。穱麥服處，躁中煩外。羈堅轡，附易路。於是伯樂相其前後，王良、造父為之御，秦缺、樓季為之右。此兩人者，馬佚能止之，車覆能起之。於是使射千鎰之重，爭千里之逐。此亦天下之至駿也，太子能強起乘之乎？”太子曰：“僕病未能也。”</p><p>客曰：“既登景夷之臺，南望荊山，北望汝海，左江右湖，其樂無有。於是使博辯之士，原本山川，極命草木，比物屬事，離辭連類。浮游覽觀，乃下置酒於虞杯之宮。連廊四注，臺城層構，紛紜玄綠。輦道邪交，黃池紆曲。溷章、白鷺，孔鳥、鶤鵠，鵷雛、鵁鶄，翠鬣紫纓。螭龍、德牧，邕邕群鳴。陽魚騰躍，奮翼振鱗。漃漻薵蓼，蔓草芳苓。女桑、河柳，素葉紫莖。苗鬆、豫章，條上造天。梧桐、並閶，極望成林。眾芳芬鬱，亂於五風。從容猗靡，消息陽陰。列坐縱酒，蕩樂娛心。景春佐酒，杜連理音。滋味雜陳，餚糅錯該。練色娛目，流聲悅耳。於是乃發《激楚》之結風，揚鄭、衛之皓樂。使先施、徵舒、陽文、段幹、吳娃、閭娵、傅予之徒，雜裾垂髾，目窕心與。揄流波，雜杜若，蒙清塵，被蘭澤，嬿服而御。此亦天下之靡麗、皓侈、廣博之樂也，太子能強起遊乎？太子曰：“僕病未能也。”</p><p>客曰：“將為太子馴騏驥之馬，駕飛軨之輿，乘牡駿之乘。右夏服之勁箭，左烏號之雕弓。遊涉乎雲林，周馳乎蘭澤，弭節乎江潯。掩青苹，遊清風。陶陽氣，蕩春心。逐狡獸，集輕禽。於是極犬馬之才，困野獸之足，窮相御之智巧，恐虎豹，慴鷙鳥。逐馬鳴鑣，魚跨麋角。履遊麕兔，蹈踐麖鹿，汗流沫墜，寃伏陵窘。無創而死者，固足充後乘矣。此校獵之至壯也，太子能強起遊乎？”太子曰：“卜病未能也。”然陽氣見於眉宇之間，侵淫而上，幾滿大宅。</p><p>客見太子有悅色，遂推而進之曰：“冥火薄天，兵車雷運，旌旗偃蹇，羽毛肅紛。馳騁角逐，慕味爭先。徼墨廣博，觀望之有圻；純粹全犧，獻之公門。太子曰：“善！願復聞之。”</p><p>客曰：“未既。於是榛林深澤，煙雲闇莫，兕虎並作。毅武孔猛，袒裼身薄。白刃磑磑，矛戟交錯。收穫掌功，賞賜金帛。掩蘋肆若，為牧人席。旨酒嘉餚，羞炰膾灸，以御賓客。湧觴並起，動心驚耳。誠不必悔，決絕以諾；貞信之色，形於金石。高歌陳唱，萬歲無斁。此真太子之所喜也，能強起而遊乎？”太子曰：“僕甚願從，直恐為諸大夫累耳。”然而有起色矣。</p><p>客曰：“將以八月之望，與諸侯遠方交遊兄弟，並往觀濤乎廣陵之曲江。至則未見濤之形也，徒觀水力之所到，則恤然足以駭矣。觀其所駕軼者，所擢拔者，所揚汩者，所溫汾者，所滌汔者，雖有心略辭給，固未能縷形其所由然也。怳兮忽兮，聊兮慄兮，混汩汩兮，忽兮慌兮，俶兮儻兮，浩瀇瀁兮，慌曠曠兮。秉意乎南山，通望乎東海。虹洞兮蒼天，極慮乎崖涘。流攬無窮，歸神日母。汩乘流而下降兮，或不知其所止。或紛紜其流折兮，忽繆往而不來。臨朱汜而遠逝兮，中虛煩而益怠。莫離散而發曙兮，內存心而自持。於是澡概胸中，灑練五藏，澹澉手足，頮濯發齒。揄棄恬怠，輸寫淟濁，分決狐疑，發皇耳目。當是之時，雖有淹病滯疾，猶將伸傴起躄，發瞽披聾而觀望之也，況直眇小煩懣，酲醲病酒之徒哉！故曰：發矇解惑，不足以言也。”太子曰：“善，然則濤何氣哉？”</p><p>客曰：“不記也。然聞於師曰，似神而非者三：疾雷聞百里；江水逆流，海水上潮；山出內雲，日夜不止。衍溢漂疾，波湧而濤起。其始起也，洪淋淋焉，若白鷺之下翔。其少進也，浩浩溰溰，如素車白馬帷蓋之張。其波湧而云亂，擾擾焉如三軍之騰裝。其旁作而奔起也，飄飄焉如輕車之勒兵。六駕蛟龍，附從太白。純馳皓蜺，前後絡繹。顒顒卬卬，椐椐強強，莘莘將將。壁壘重堅，沓雜似軍行。訇隱匈磕，軋盤湧裔，原不可當。觀其兩旁，則滂渤怫鬱，闇漠感突，上擊下律，有似勇壯之卒，突怒而無畏。蹈壁衝津，窮曲隨隈，逾岸出追。遇者死，當者壞。初發乎或圍之津涯，荄軫谷分。迴翔青篾，銜枚檀桓。弭節伍子之山，通厲骨母之場，凌赤岸，篲扶桑，橫奔似雷行，誠奮厥武，如振如怒，沌沌渾渾，狀如奔馬。混混庉庉，聲如雷鼓。發怒庢沓，清升逾跇，侯波奮振，合戰於藉藉之口。鳥不及飛，魚不及回，獸不及走。紛紛翼翼，波湧雲亂，蕩取南山，背擊北岸。覆虧丘陵，平夷西畔。險險戲戲，崩壞陂池，決勝乃罷。瀄汩潺湲，披揚流灑。橫暴之極，魚鱉失勢，顛倒偃側，沋沋湲湲，蒲伏連延。神物恠疑，不可勝言。直使人踣焉，洄闇悽愴焉。此天下恠異詭觀也，太子能強起觀之乎？”太子曰：“僕病未能也。”</p><p>客曰：“將為太子奏方術之士有資略者，若莊周、魏牟、楊朱、墨翟、便蜎、詹何之倫，使之論天下之精微，理萬物之是非。孔、老覽觀，孟子籌之，萬不失一。此亦天下要言妙道也，太子豈欲聞之乎？”</p><p>於是太子據幾而起，曰：“渙乎若一聽聖人辯士之言。”涊然汗出，霍然病已。</p><h1>103.九思</h1><p>兩漢：王逸</p><p>逢尤</p><p>悲兮愁，哀兮憂！</p><p>天生我兮當闇時，被諑譖兮虛獲尤。</p><p>心煩憒兮意無聊，嚴載駕兮齣戲遊。</p><p>周八極兮歷九州，求軒轅兮索重華。</p><p>世既卓兮遠眇眇，握佩玖兮中路躇。</p><p>羨咎繇兮建典謨，懿風后兮受瑞圖。</p><p>愍餘命兮遭六極，委玉質兮於泥塗。</p><p>遽傽遑兮驅林澤，步屏營兮行丘阿。</p><p>車軏折兮馬虺頹，惷悵立兮涕滂沱。</p><p>思丁文兮聖明哲，哀平差兮迷謬愚。</p><p>呂傅舉兮殷周興，忌嚭專兮郢吳虛。</p><p>仰長嘆兮氣噎結，悒殟絕兮咶復甦。</p><p>虎兕爭兮於廷中，豺狼鬥兮我之隅。</p><p>雲霧會兮日冥晦，飄風起兮揚塵埃。</p><p>走鬯罔兮乍東西，欲竄伏兮其焉如？</p><p>念靈閨兮隩重深，原竭節兮隔無由。</p><p>望舊邦兮路逶隨，憂心悄兮志勤劬。</p><p>魂煢煢兮不遑寐，目眽眽兮寤終朝。</p><p>怨上</p><p>令尹兮謷謷，群司兮譨譨。</p><p>哀哉兮淈淈，上下兮同流。</p><p>菽藟兮蔓衍，芳虈兮挫枯。</p><p>硃紫兮雜亂，曾莫兮別諸。</p><p>倚此兮巖穴，永思兮窈悠。</p><p>嗟懷兮眩惑，用志兮不昭。</p><p>將喪兮玉斗，遺失兮鈕樞。</p><p>我心兮煎熬，惟是兮用憂。</p><p>進惡兮九旬，復顧兮彭務。</p><p>擬斯兮二蹤，未知兮所投。</p><p>謠吟兮中野，上察兮璇璣。</p><p>大火兮西睨，攝提兮運低。</p><p>雷霆兮硠磕，雹霰兮霏霏。</p><p>奔電兮光晃，涼風兮愴悽。</p><p>鳥獸兮驚駭，相從兮宿棲。</p><p>鴛鴦兮噰噰，狐狸兮徾徾。</p><p>哀吾兮介特，獨處兮罔依。</p><p>螻蛄兮鳴東，蟊蠽兮號西。</p><p>蛓緣兮我裳，蠋入兮我懷。</p><p>蟲豸兮夾餘，惆悵兮自悲。</p><p>佇立兮忉怛，心結縎兮折摧。</p><p>疾世</p><p>周徘徊兮漢渚，求水神兮靈女。</p><p>嗟此國兮無良，媒女詘兮謰謱。</p><p>鴳雀列兮譁讙，鴝鵒鳴兮聒餘。</p><p>抱昭華兮寶璋，欲衒鬻兮莫取。</p><p>言旋邁兮北徂，叫我友兮配耦。</p><p>日陰曀兮未光，闃睄窕兮靡睹。</p><p>紛載驅兮高馳，將諮詢兮皇羲。</p><p>遵河皋兮周流，路變易兮時乖。</p><p>濿滄海兮東遊，沐盥浴兮天池。</p><p>訪太昊兮道要，雲靡貴兮仁義。</p><p>志欣樂兮反徵，就周文兮邠歧。</p><p>秉玉英兮結誓，日欲暮兮心悲。</p><p>惟天祿兮不再，揹我信兮自違。</p><p>逾隴堆兮渡漠，過桂車兮合黎。</p><p>赴崑山兮馽騄，從邛遨兮棲遲。</p><p>吮玉液兮止渴，齧芝華兮療飢。</p><p>居嵺廓兮尠疇，遠樑昌兮幾迷。</p><p>望江漢兮濩渃，心緊絭兮傷懷。</p><p>時昢昢兮且旦，塵莫莫兮未晞。</p><p>憂不暇兮寢食，吒增嘆兮如雷。</p><p>憫上</p><p>哀世兮睩睩，諓諓兮嗌喔。</p><p>眾多兮阿媚，骪靡兮成俗。</p><p>貪枉兮黨比，貞良兮煢獨。</p><p>鵠竄兮枳棘，鵜集兮帷幄。</p><p>罽蕠兮青蔥，槁本兮萎落。</p><p>睹斯兮偽惑，心為兮隔錯。</p><p>逡巡兮圃藪，率彼兮畛陌。</p><p>川穀兮淵淵，山阜兮峉峉。</p><p>叢林兮崟崟，株榛兮嶽嶽。</p><p>霜雪兮漼溰，冰凍兮洛澤。</p><p>東西兮南北，罔所兮歸薄。</p><p>庇廕兮枯樹，匍匐兮岩石。</p><p>蜷跼兮寒局數，獨處兮志不申。</p><p>年齒盡兮命迫促，魁壘擠摧兮常困辱。</p><p>含憂強老兮愁無樂，鬚髮苧悴兮顠鬢白。</p><p>思靈澤兮一膏沐，懷蘭英兮把瓊若，</p><p>待天明兮立躑躅。</p><p>雲濛濛兮電鯈爍，孤雌驚兮鳴呴呴。</p><p>思怫鬱兮肝切剝，忿悁悒兮孰訴告。</p><p>遭厄</p><p>悼屈子兮遭厄，沉王躬兮湘汨。</p><p>何楚國兮難化，迄於今兮不易。</p><p>士莫志兮羔裘，競佞諛兮讒鬩。</p><p>指正義兮為曲，訿玉璧兮為石。</p><p>殦雕遊兮華屋，鵔鸃棲兮柴蔟。</p><p>起奮迅兮奔走，違群小兮謑訽。</p><p>載青雲兮上昇，適昭明兮所處。</p><p>躡天衢兮長驅，踵九陽兮戲蕩。</p><p>越雲漢兮南濟，秣餘馬兮河鼓。</p><p>雲霓紛兮晻翳，參辰回兮顛倒。</p><p>逢流星兮問路，顧我指兮從左。</p><p>俓娵觜兮直馳，御者迷兮失軌。</p><p>遂踢達兮邪造，與日月兮殊道。</p><p>志閼絕兮安如，哀所求兮不耦。</p><p>攀天階兮下視，見鄢郢兮舊宇。</p><p>意逍遙兮欲歸，眾穢盛兮沓沓。</p><p>思哽饐兮詰詘，涕流瀾兮如雨。</p><p>悼亂</p><p>嗟嗟兮悲夫，殽亂兮紛挐。</p><p>茅絲兮同綜，冠屨兮共絇。</p><p>督萬兮侍宴，周邵兮負芻。</p><p>白龍兮見射，靈龜兮執拘。</p><p>仲尼兮困厄，鄒衍兮幽囚。</p><p>伊餘兮念茲，奔遁兮隱居。</p><p>將升兮高山，上有兮猴猿。</p><p>欲入兮深谷，下有兮虺蛇。</p><p>左見兮鳴鵙，右睹兮呼梟。</p><p>惶悸兮失氣，踴躍兮距跳。</p><p>便旋兮中原，仰天兮增嘆。</p><p>菅蒯兮楙莽，雚葦兮仟眠。</p><p>鹿蹊兮躖躖，貒貉兮蟫蟫。</p><p>鸇鷂兮軒軒，鶉鵪兮甄甄。</p><p>哀我兮寡獨，靡有兮齊倫。</p><p>意欲兮沉吟，迫日兮黃昏。</p><p>玄鶴兮高飛，曾逝兮青冥。</p><p>鶬鶊兮喈喈，山鵲兮嚶嚶。</p><p>鴻鸕兮振翅，歸雁兮於徵。</p><p>吾志兮覺悟，懷我兮聖京。</p><p>垂屣兮將起，跓俟兮碩明。</p><p>傷時</p><p>惟昊天兮昭靈，陽氣發兮清明。</p><p>風習習兮和暖，百草萌兮華榮。</p><p>堇荼茂兮扶疏，蘅芷彫兮瑩嫇。</p><p>愍貞良兮遇害，將夭折兮碎糜。</p><p>時混混兮澆饡，哀當世兮莫知。</p><p>覽往昔兮俊彥，亦詘辱兮系纍。</p><p>管束縛兮桎梏，百貿易兮傳賣。</p><p>遭桓繆兮識舉，才德用兮列施。</p><p>且從容兮自慰，玩琴書兮遊戲。</p><p>迫中國兮迮陿，吾欲之兮九夷。</p><p>超五嶺兮嵯峨，觀浮石兮崔嵬。</p><p>陟丹山兮炎野，屯余車兮黃支。</p><p>就祝融兮稽疑，嘉己行兮無為。</p><p>乃回朅兮北逝，遇神孈兮宴娭。</p><p>欲靜居兮自娛，心愁慼兮不能。</p><p>放餘轡兮策駟，忽飆騰兮浮雲。</p><p>蹠飛杭兮越海，從安期兮蓬萊。</p><p>緣天梯兮北上，登太一兮玉臺。</p><p>使素女兮鼓簧，乘戈和兮謳謠。</p><p>聲噭誂兮清和，音晏衍兮要婬。</p><p>鹹欣欣兮酣樂，餘眷眷兮獨悲。</p><p>顧章華兮太息，志戀戀兮依依。</p><p>哀歲</p><p>旻天兮清涼，玄氣兮高朗。</p><p>北風兮潦洌，草木兮蒼唐。</p><p>蛜蚗兮噍噍，蝍蛆兮穰穰。</p><p>歲忽忽兮惟暮，餘感時兮悽愴。</p><p>傷俗兮泥濁，矇蔽兮不章。</p><p>寶彼兮沙礫，捐此兮夜光。</p><p>椒瑛兮湟汙，葈耳兮充房。</p><p>攝衣兮緩帶，操我兮墨陽。</p><p>昇車兮命僕，將馳兮四荒。</p><p>下堂兮見蠆，出門兮觸螽。</p><p>巷有兮蚰蜓，邑多兮螳螂。</p><p>睹斯兮嫉賊，心為兮切傷。</p><p>俛念兮子胥，仰憐兮比干。</p><p>投劍兮脫冕，龍屈兮蜿蟤。</p><p>潛藏兮山澤，匍匐兮叢攢。</p><p>窺見兮溪澗，流水兮沄沄。</p><p>黿鼉兮欣欣，鱣鯰兮延延。</p><p>群行兮上下，駢羅兮列陳。</p><p>自恨兮無友，特處兮煢煢。</p><p>冬夜兮陶陶，雨雪兮冥冥。</p><p>神光兮熲熲，鬼火兮熒熒。</p><p>修德兮困控，愁不聊兮遑生。</p><p>憂紆兮鬱郁，惡所兮寫情。</p><p>守志</p><p>陟玉巒兮逍遙，覽高岡兮嶢嶢。</p><p>桂樹列兮紛敷，吐紫華兮布條。</p><p>實孔鸞兮所居，今其集兮惟鴞。</p><p>烏鵲驚兮啞啞，餘顧盼兮怊怊。</p><p>彼日月兮闇昧，障覆天兮祲氛。</p><p>伊我後兮不聰，焉陳誠兮效忠。</p><p>攄羽翮兮超俗，遊陶遨兮養神。</p><p>乘六蛟兮蜿蟬，遂馳騁兮升雲。</p><p>揚彗光兮為旗，秉電策兮為鞭。</p><p>朝晨發兮鄢郢，食時至兮增泉。</p><p>繞曲阿兮北次，造我車兮南端。</p><p>謁玄黃兮納贄，崇忠貞兮彌堅。</p><p>歷九宮兮遍觀，睹祕藏兮寶珍。</p><p>就傳說兮騎龍，與織女兮合婚。</p><p>舉天罼兮掩邪，彀天弧兮射奸。</p><p>隨真人兮翱翔，食元氣兮長存。</p><p>望太微兮穆穆，睨三階兮炳分。</p><p>相輔政兮成化，建烈業兮垂勳。</p><p>目瞥瞥兮西沒，道遐回兮阻嘆。</p><p>志稸積兮未通，悵敞罔兮自憐。</p><p>亂曰：</p><p>天庭明兮雲霓藏，三光朗兮鏡萬方。</p><p>斥蜥蜴兮進龜龍，策謀從兮翼機衡。</p><p>配稷契兮恢唐功，嗟英俊兮未為雙。</p><h1>104.李夫人賦</h1><p>兩漢：劉徹</p><p>美連娟以修嫭兮，命樔絕而不長。飾新官以延貯兮，泯不歸乎故鄉。慘鬱郁其蕪穢兮，隱處幽而懷傷。釋輿馬于山椒兮，奄修夜之不陽。秋氣憯以悽淚兮，桂枝落而銷亡。神煢煢以遙思兮，精浮游而出畺。託沈陰以壙久兮，惜蕃華之未央。念窮極之不還兮，惟幼眇之相羊。函荾荴以俟風兮，芳雜襲以彌章。的容與以猗靡兮，縹飄姚虖愈莊。燕淫衍而撫楹兮，連流視而娥揚。既激感而心逐兮，包紅顏而弗明。歡接狎以離別兮，宵寤夢之芒芒。忽遷化而不反兮，魄放逸以飛揚。何靈魄之紛紛兮，哀裴回以躊躇。勢路日以遠兮，遂荒忽而辭去。超兮西征，屑兮不見。寖淫敞，寂兮無音。思若流波，怛兮在心。</p><p>亂曰：佳俠函光，隕朱榮兮。嫉妒闟茸，將安程兮。方時隆盛，年夭傷兮。弟子增欷，洿沫悵兮。悲愁於邑，喧不可止兮。向不虛應，亦云己兮。嫶妍太息，嘆稚子兮。懰慄不言，倚所恃兮。仁者不誓，豈約親兮？既往不來，申以信兮。去彼昭昭，就冥冥兮。既不新宮，不復故庭兮。嗚呼哀哉，想魂靈兮！</p><h1>105.陳萬年教子</h1><p>兩漢：班固 撰</p><p>陳萬年乃朝中重臣也，嘗病，召子鹹教戒於床下。語至三更，鹹睡，頭觸屏風。萬年大怒，欲杖之，曰：“乃公戒汝，汝反睡，不聽吾言，何也？”鹹叩頭謝曰：“具曉所言，大要教鹹諂也。”萬年乃不復言。</p><h1>106..日出入</h1><p>兩漢：佚名</p><p>日出入安窮？時世不與人同。</p><p>故春非我春，夏非我夏，</p><p>秋非我秋，冬非我冬。</p><p>泊如四海之池，遍觀是邪謂何？</p><p>吾知所樂，獨樂六龍，</p><p>六龍之調，使我心若。</p><p>訾黃其何不徠下。</p><h1>107.鴻鵠歌</h1><p>兩漢：劉邦</p><p>鴻鵠高飛，一舉千里。</p><p>羽翮已就，橫絕四海。</p><p>橫絕四海，當可奈何？</p><p>雖有矰繳，尚安所施？</p><h1>108.薤露</h1><p>兩漢：佚名</p><p>薤上露，何易晞。</p><p>露晞明朝更復落，人死一去何時歸。</p><h1>109.貨殖列傳序</h1><p>兩漢：司馬遷</p><p>老子曰：“至治之極，鄰國相望，雞狗之聲相聞，民各甘其食，美其服，安其俗，樂其業，至老死不相往來。”必用此為務，挽近世塗民耳目，則幾無行矣。</p><p>太史公曰：夫神農以前，吾不知已。至若《詩》、《書》所述虞、夏以來，耳目欲極聲色之好，口欲窮芻豢 之味，身安逸樂而心誇矜勢能之榮。使俗之漸民久矣，雖戶說以眇 論，終不能化。故善者因之，其次利道 之，其次教誨之，其次整齊之，最下者與之爭。</p><p>夫山西饒材、竹、旄、玉石，山東多魚、鹽、漆、絲、聲色，江南出棻、梓、姜、桂、金、錫、連、丹沙、犀、玳瑁、珠璣、齒、革，龍門、碣石 北多馬、牛、羊、旃、裘、筋、角；銅、鐵則千里往往山出置。此其大較也。皆中國人民所喜好，謠俗被服飲食奉生送死之具也。故待農而食之，虞 而出之，工而成之，商而通之。此寧有政教發徵期會哉？人各任其能，竭其力，以得所欲。故物賤之徵貴，貴之徵賤，各勸其業，樂其事，若水之趨下，日夜無休時，不召而自來，不求而民出之。豈非道之所符，而自然之驗邪？</p><p>《周書》 曰：“農不出則乏其食，工不出則乏其事，商不出則三寶絕，虞不出則財匱少。”財匱少而山澤不闢 矣。此四者，民所衣食之原 也。原大則饒，原小則鮮。上則富國，下則富家。貧富之道，莫之奪予，而巧者有餘，拙者不足。故太公望 封於營丘，地潟鹵，人民寡，於是太公勸其女功，極技巧，通魚鹽，則人物歸之， 繦至 而輻湊。故齊冠帶衣履天下，海岱之閒斂袂而往朝焉。其後齊中衰，管子修之，設輕重九府，則桓公以霸，九合諸侯，一匡天下；而管氏亦有三歸，位在陪臣，富於列國之君。是以齊富強至於威宣 也。</p><p>故曰： “倉廩實而知禮節，衣食足而知榮辱。”禮生於有而廢於無。故君子富，好行其德；小人富，以適其力。淵深而魚生之，山深而獸往之，人富而仁義附焉。富者得執益彰，失執則客無所之，以而不樂。夷狄益甚。諺曰：“千金之子，不死於市。”此非空言也。故曰：“天下熙熙，皆為利來；天下壤壤，皆為利往。”夫千乘之王，萬家之侯，百室之君，尚猶患貧，而況匹夫編戶 之民乎！</p><h1>110.武帝求茂才異等詔</h1><p>兩漢：劉徹</p><p>蓋有非常之功，必待非常之人，故馬或奔踶而致千里，士或有負俗之累而立功名。夫泛駕之馬，跅弛之士，亦在御之而已。其令州郡察吏民有茂材異等可為將相及使絕國者。</p><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p1.pstatp.com/large/pgc-image/6aa69c2ee242473e9156d5fe2c1dabca></div><h1>111.高帝求賢詔</h1><p>兩漢：班固</p><p>蓋聞王者莫高於周文，伯者莫高於齊桓，皆待賢人而成名。今天下賢者智能，豈特古之人乎？患在人主不交故也，士奚由進？今吾以天之靈，賢士大夫，定有天下，以為一家。欲其長久，世世奉宗廟亡絕也。賢人已與我共平之矣，而不與吾共安利之，可乎？賢士大夫有肯從我遊者，吾能尊顯之。佈告天下，使明知朕意。</p><p>御史大夫昌下相國，相國酇侯下諸侯王，御史中執法下郡守，其有意稱明德者，必身勸，為之駕，遣詣相國府，署行義年，有而弗言，覺免。年老癃病，勿遣。</p><h1>112.平陵東</h1><p>兩漢：佚名</p><p>平陵東，松柏桐，</p><p>不知何人劫義公。</p><p>劫義公，在高堂下，</p><p>交錢百萬兩走馬。</p><p>兩走馬，亦誠難，</p><p>顧見追吏心中惻。</p><p>心中惻，血出漉，</p><p>歸告我家賣黃犢。</p><h1>113.司馬錯論伐蜀</h1><p>兩漢：劉向</p><p>司馬錯與張儀爭論於秦惠王前，司馬錯欲伐蜀，張儀曰：“不如伐韓。”王曰：“請聞其說。”</p><p>對曰：“親魏善楚，下兵三川，塞轘轅、緱氏之口，當屯留之道，魏絕南陽，楚臨南鄭，秦攻新城宜陽，以臨二週之郊，誅周主之罪，侵楚魏之地。周自知不救，九鼎寶器必出。據九鼎，按圖籍，挾天子以令天下，天下莫敢不聽，此王業也。今夫蜀，西僻之國也，而戎狄之長也，敝兵勞眾不足以成名，得其地不足以為利。臣聞：‘爭名者於朝，爭利者於市。’今三川、周室，天下之市朝也，而王不爭焉，顧爭於戎狄，去王業遠矣。”</p><p>司馬錯曰：“不然。臣聞之：‘欲富國者，務廣其地；欲強兵者，務富其民；欲王者，務博其德。三資者備，而王隨之矣。’今王之地小民貧，故臣願從事於易。夫蜀，西僻之國也，而戎狄之長也，而有桀紂之亂。以秦攻之，譬如使豺狼逐群羊也。取其地足以廣國也，得其財足以富民，繕兵不傷眾，而彼已服矣。故拔一國，而天下不以為暴；利盡西海，諸侯不以為貪。是我一舉而名實兩附，而又有禁暴止亂之名。今攻韓劫天子，劫天子，惡名也，而未必利也，又有不義之名。而攻天下之所不欲，危！臣請謁其故：周，天下之宗室也；韓，周之與國也。周自知失九鼎，韓自知亡三川，則必將二國併力合謀，以因於齊、趙而求解乎楚、魏。以鼎與楚，以地與魏，王不能禁。此臣所謂危，不如伐蜀之完也。”</p><p>惠王曰：“善！寡人聽子。”卒起兵伐蜀，十月取之，遂定蜀，蜀主更號為侯，而使陳莊相蜀。蜀既屬，秦益強富厚，輕諸侯。</p><h1>114.論積貯疏</h1><p>兩漢：賈誼</p><p>管子曰：“倉廩實而知禮節。”民不足而可治者，自古及今，未之嘗聞。古之人曰：“一夫不耕，或受之飢；一女不織，或受之寒。” 生之有時，而用之亡度，則物力必屈。古之治天下，至孅至悉也，，故其畜積足恃。今背本而趨末，食者甚眾，是天下之大殘也；淫侈之俗，日日以長，是天下之大賊也。殘賊公行，莫之或止；大命將泛，莫之振救。生之者甚少，而靡之者甚多，天下財產何得不蹶！</p><p>漢之為漢，幾四十年矣，公私之積，猶可哀痛！失時不雨，民且狼顧；歲惡不入，請賣爵子，既聞耳矣。安有為天下阽危者若是而上不驚者？世之有飢穰，天之行也，禹、湯被之矣。即不幸有方二三千里之旱，國胡以相恤？卒然邊境有急，數千百萬之眾，國胡以饋之？兵旱相乘，天下大屈，有勇力者聚徒而衡擊；罷夫羸老易子而咬其骨。政治未畢通也，遠方之能疑者，並舉而爭起矣。乃駭而圖之，豈將有及乎？</p><p>夫積貯者，天下之大命也。苟粟多而財有餘，何為而不成？以攻則取，以守則固，以戰則勝。懷敵附遠，何招而不至！今毆民而歸之農，皆著於本；使天下各食其力，末技遊食之民，轉而緣南畝，則畜積足而人樂其所矣。可以為富安天下，而直為此廩廩也，竊為陛下惜之。</p><p>節自《漢書·食貨志》</p><h1>115.舂歌</h1><p>兩漢：戚夫人</p><p>子為王，母為虜。</p><p>終日舂薄暮，常與死為伍。</p><p>相離三千里，當誰使告汝。</p><h1>116.論貴粟疏</h1><p>兩漢：晁錯</p><p>聖王在上，而民不凍飢者，非能耕而食之，織而衣之也，為開其資財之道也。故堯、禹有九年之水，湯有七年之旱，而國亡捐瘠者，以畜積多而備先具也。今海內為一，土地人民之眾不避湯、禹，加以亡天災數年之水旱，而畜積未及者，何也？地有遺利，民有餘力，生谷之土未盡墾，山澤之利未盡出也，遊食之民未盡歸農也。</p><p>民貧，則奸邪生。貧生於不足，不足生於不農，不農則不地著，不地著則離鄉輕家，民如鳥獸。雖有高城深池，嚴法重刑，猶不能禁也。夫寒之於衣，不待輕暖；飢之於食，不待甘旨；飢寒至身，不顧廉恥。人情一日不再食則飢，終歲不製衣則寒。夫腹飢不得食，膚寒不得衣，雖慈母不能保其子，君安能以有其民哉？明主知其然也，故務民於農桑，薄賦斂，廣畜積，以實倉廩，備水旱， 故民可得而有也。</p><p>民者，在上所以牧之，趨利如水走下，四方無擇也。夫珠玉金銀，飢不可食，寒不可衣，然而眾貴之者，以上用之故也。其為物輕微易藏，在於把握，可以周海內而無飢寒之患。此令臣輕背其主，而民易去其鄉，盜賊有所勸，亡逃者得輕資也。粟米布帛生於地，長於時，聚於力，非可一日成也。數石之重，中人弗勝，不為奸邪所利；一日弗得而飢寒至。是故明君貴五穀而賤金玉。</p><p>今農夫五口之家，其服役者不下二人，其能耕者不過百畝，百畝之收不過百石。春耕，夏耘，秋獲，冬藏，伐薪樵，治官府，給徭役；春不得避風塵，夏不得避署熱，秋不得避陰雨，冬不得避寒凍，四時之間，無日休息。又私自送往迎來，弔死問疾，養孤長幼在其中。勤苦如此，尚覆被水旱之災，急政暴虐，賦斂不時，朝令而暮改。當具有者半賈而賣，無者取倍稱之息；於是有賣田宅、鬻子孫以償債者矣。而商賈大者積貯倍息，小者坐列販賣，操其奇贏，日遊都市，乘上之急，所賣必倍。故其男不耕耘，女不蠶織，衣必文采，食必粱肉；無農夫之苦，有阡陌之得。因其富厚，交通王侯，力過吏勢，以利相傾；千里遊遨，冠蓋相望，乘堅策肥，履絲曳縞。此商人所以兼併農人，農人所以流亡者也。今法律賤商人，商人已富貴矣；尊農夫，農夫已貧賤矣。故俗之所貴，主之所賤也；吏之所卑，法之所尊也。上下相反，好惡乖迕，而欲國富法立，不可得也。</p><p>方今之務，莫若使民務農而已矣。欲民務農，在於貴粟；貴粟之道，在於使民以粟為賞罰。今募天下入粟縣官，得以拜爵，得以除罪。如此，富人有爵，農民有錢，粟有所渫。夫能入粟以受爵，皆有餘者也。取於有餘，以供上用，則貧民之賦可損，所謂損有餘、補不足，令出而民利者也。順於民心，所補者三：一曰主用足，二曰民賦少，三曰勸農功。今令民有車騎馬一匹者，復卒三人。車騎者，天下武備也，故為復卒。神農之教曰：“有石城十仞，湯池百步，帶甲百萬，而無粟，弗能守也。”以是觀之，粟者，王者大用，政之本務。令民入粟受爵，至五大夫以上，乃復一人耳，此其與騎馬之功相去遠矣。爵者，上之所擅，出於口而無窮；粟者，民之所種，生於地而不乏。夫得高爵也免罪，人之所甚欲也。使天下人入粟於邊，以受爵免罪，不過三歲，塞下之粟必多矣。</p><p>陛下幸使天下入粟塞下以拜爵，甚大惠也。竊竊恐塞卒之食不足用大渫天下粟。邊食足以支五歲，可令入粟郡縣矣；足支一歲以上，可時赦，勿收農民租。如此，德澤加於萬民，民俞勤農。時有軍役，若遭水旱，民不睏乏，天下安寧；歲孰且美，則民大富樂矣。</p><h1>117.五帝本紀贊</h1><p>兩漢：司馬遷</p><p>太史公曰：學者多稱五帝，尚矣。然《尚書》獨載堯以來，而百家言黃帝，其文不雅馴，薦紳先生難言之。孔子所傳《宰予問五帝德》及《帝系姓》，儒者或不傳。餘嘗西至空桐，北過涿鹿，東漸於海，南浮江淮矣，至長老皆各往往稱黃帝、堯、舜之處，風教固殊焉。總之，不離古文者近是。予觀《春秋》《國語》，其發明《五帝德》《帝系姓》章矣，顧弟弗深考，其所表見皆不虛。書缺有間矣，其軼乃時時見於他說。非好學深思，心知其意，固難為淺見寡聞道也。餘並論次，擇其言尤雅者，故著為本紀書首。</p><h1>118.上書諫獵</h1><p>兩漢：司馬相如</p><p>臣聞物有同類而殊能者，故力稱烏獲，捷言慶忌，勇期賁、育。臣之愚，竊以為人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，犯屬車之清塵，輿不及還轅，人不暇施巧，雖有烏獲、逢蒙之技不能用，枯木朽枝盡為難矣。是胡越起於轂下，而羌夷接軫也，豈不殆哉！雖萬全而無患，然本非天子之所宜近也。</p><p>且夫清道而後行，中路而馳，猶時有銜橛之變。況乎涉豐草，騁丘虛，前有利獸之樂，而內無存變之意，其為害也不難矣。夫輕萬乘之重不以為安，樂出萬有一危之途以為娛，臣竊為陛下不取。</p><p>蓋明者遠見於未萌，而知者避危於無形，禍固多藏於隱微而發於人之所忽者也。故鄙諺曰：“家累千金，坐不垂堂。”此言雖小，可以喻大。臣願陛下留意幸察。</p><h1>119.青陽</h1><p>兩漢：佚名</p><p>青陽開動，根荄以遂，膏潤並愛，跂行畢逮。</p><p>霆聲發榮，壧處頃聽，枯槁復產，乃成厥命。</p><p>眾庶熙熙，施及夭胎，群生啿噬，惟春之祺。</p><h1>120.東門行</h1><p>兩漢：佚名</p><p>出東門，不顧歸。</p><p>來入門，悵欲悲。</p><p>盎中無鬥米儲，還視架上無懸衣。</p><p>拔劍東門去，舍中兒母牽衣啼：</p><p>“他家但願富貴，賤妾與君共哺糜。</p><p>上用倉浪天故，下當用此黃口兒。今非！”</p><p>“咄！行！吾去為遲！白髮時下難久居。”</p><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p1.pstatp.com/large/pgc-image/1c20e6da8c7f461ebe4f73510c09beab></div><h1>121.塘上行</h1><p>兩漢：甄宓</p><p>蒲生我池中，其葉何離離。</p><p>傍能行仁義，莫若妾自知。</p><p>眾口鑠黃金，使君生別離。</p><p>念君去我時，獨愁常苦悲。</p><p>想見君顏色，感結傷心脾。</p><p>念君常苦悲，夜夜不能寐。</p><p>莫以豪賢故，棄捐素所愛。</p><p>莫以魚肉賤，棄捐蔥與薤。</p><p>莫以麻枲賤，棄捐菅與蒯。</p><p>出亦復苦愁，入亦復苦愁。</p><p>邊地多悲風，樹木何修修。</p><p>從君致獨樂，延年壽千秋。</p><h1>122.七諫</h1><p>兩漢：東方朔</p><p>初放</p><p>平生於國兮，長於原野。</p><p>言語訥譅兮，又無彊輔。</p><p>淺智褊能兮，聞見又寡。</p><p>數言便事兮，見怨門下。</p><p>王不察其長利兮，卒見棄乎原野。</p><p>伏念思過兮，無可改者。</p><p>群眾成朋兮，上浸以惑。</p><p>巧佞在前兮，賢者滅息。</p><p>堯、舜聖已沒兮，孰為忠直？</p><p>高山崔巍兮，水流湯湯。</p><p>死日將至兮，與麋鹿同坑。</p><p>塊兮鞠，當道宿，</p><p>舉世皆然兮，餘將誰告？</p><p>斥逐鴻鵠兮，近習鴟梟，</p><p>斬伐橘柚兮，列樹苦桃。</p><p>便娟之修竹兮，寄生乎江潭。</p><p>上葳蕤而防露兮，下泠泠而來風。</p><p>孰知其不合兮，若竹柏之異心。</p><p>往者不可及兮，來者不可待。</p><p>悠悠蒼天兮，莫我振理。</p><p>竊怨君之不寤兮，吾獨死而後已。</p><p>沉江</p><p>惟往古之得失兮，覽私微之所傷。</p><p>堯舜聖而慈仁兮，後世稱而弗忘。</p><p>齊桓失於專任兮，夷吾忠而名彰。</p><p>晉獻惑於孋姬兮，申生孝而被殃。</p><p>偃王行其仁義兮，荊文寤而徐亡。</p><p>紂暴虐以失位兮，周得佐乎呂望。</p><p>修往古以行恩兮，封比干之丘壟。</p><p>賢俊慕而自附兮，日浸淫而合同。</p><p>明法令而修理兮，蘭芷幽而有芳。</p><p>苦眾人之妒予兮，箕子寤而佯狂。</p><p>不顧地以貪名兮，心怫鬱而內傷。</p><p>聯蕙芷以為佩兮，過鮑肆而失香。</p><p>正臣端其操行兮，反離謗而見攘。</p><p>世俗更而變化兮，伯夷餓於首陽。</p><p>獨廉潔而不容兮，叔齊久而逾明。</p><p>浮雲陳而蔽晦兮，使日月乎無光。</p><p>忠臣貞而欲諫兮，讒諛毀而在旁。</p><p>秋草榮其將實兮，微霜下而夜降。</p><p>商風肅而害生兮，百草育而不長。</p><p>眾並諧以妒賢兮，孤聖特而易傷。</p><p>懷計謀而不見用兮，巖穴處而隱藏。</p><p>成功隳而不卒兮，子胥死而不葬。</p><p>世從俗而變化兮，隨風靡而成行。</p><p>信直退而毀敗兮，虛偽進而得當。</p><p>追悔過之無及兮，豈盡忠而有功。</p><p>廢制度而不用兮，務行私而去公。</p><p>終不變而死節兮，惜年齒之未央。</p><p>將方舟而下流兮，冀幸君之發矇。</p><p>痛忠言之逆耳兮，恨申子之沉江。</p><p>願悉心之所聞兮，遭值君之不聰。</p><p>不開寤而難道兮，不別橫之與縱。</p><p>聽奸臣之浮說兮，絕國家之久長。</p><p>滅規矩而不用兮，背繩墨之正方。</p><p>離憂患而乃寤兮，若縱火於秋蓬。</p><p>業失之而不救兮，尚何論乎禍凶。</p><p>彼離畔而朋黨兮，獨行之士其何望？</p><p>日漸染而不自知兮，秋毫微哉而變容。</p><p>眾輕積而折軸兮，原咎雜而累重。</p><p>赴湘沅之流澌兮，恐逐波而復東。</p><p>懷沙礫而自沉兮，不忍見君之蔽壅。</p><p>怨世</p><p>世沉淖而難論兮，俗岒峨而嵾嵯。</p><p>清泠泠而殲滅兮，溷湛湛而日多。</p><p>梟鴞既以成群兮，玄鶴弭翼而屏移。</p><p>蓬艾親入御於床笫兮，馬蘭踸踔而日加。</p><p>棄捐藥芷與杜衡兮，餘柰世之不知芳何？</p><p>何周道之平易兮，然蕪穢而險戲。</p><p>高陽無故而委塵兮，唐虞點灼而毀議。</p><p>誰使正其真是兮，雖有八師而不可為。</p><p>皇天保其高兮，后土持其久。</p><p>服清白以逍遙兮，偏與乎玄英異色。</p><p>西施媞媞而不得見兮，嫫母勃屑而日侍。</p><p>桂蠹不知所淹留兮，蓼蟲不知徙乎葵菜。</p><p>處湣湣之濁世兮，今安所達乎吾志。</p><p>意有所載而遠逝兮，固非眾人之所識。</p><p>驥躊躇於弊輂兮，遇孫陽而得代。</p><p>呂望窮困而不聊生兮，遭周文而舒志。</p><p>甯戚飯牛而商歌兮，桓公聞而弗置。</p><p>路室女之方桑兮，孔子過之以自侍。</p><p>吾獨乖剌而無當兮，心悼怵而耄思。</p><p>思比干之恲恲兮，哀子胥之慎事。</p><p>悲楚人之和氏兮，獻寶玉以為石。</p><p>遇厲武之不察兮，羌兩足以畢斮。</p><p>小人之居勢兮，視忠正之何若？</p><p>改前聖之法度兮，喜囁嚅而妄作。</p><p>親讒諛而疏賢聖兮，訟謂閭娵為醜惡。</p><p>愉近習而蔽遠兮，孰知察其黑白？</p><p>卒不得效其心容兮，安眇眇而無所歸薄。</p><p>專精爽以自明兮，晦冥冥而壅蔽。</p><p>年既已過太半兮，然埳軻而留滯。</p><p>欲高飛而遠集兮，恐離罔而滅敗。</p><p>獨冤抑而無極兮，傷精神而壽夭。</p><p>皇天既不純命兮，餘生終無所依。</p><p>願自沉於江流兮，絕橫流而徑逝。</p><p>寧為江海之泥塗兮，安能久見此濁世？</p><p>怨思</p><p>賢士窮而隱處兮，廉方正而不容。</p><p>子胥諫而靡軀兮，比干忠而剖心。</p><p>子推自割而飤君兮，德日忘而怨深。</p><p>行明白而曰黑兮，荊棘聚而成林。</p><p>江離棄於窮巷兮，蒺藜蔓乎東廂。</p><p>賢者蔽而不見兮，讒諛進而相朋。</p><p>梟鴞並進而俱鳴兮，鳳皇飛而高翔。</p><p>原壹往而徑逝兮，道壅絕而不通。</p><p>自悲</p><p>居愁懃其誰告兮，獨永思而憂悲。</p><p>內自省而不慚兮，操愈堅而不衰。</p><p>隱三年而無決兮，歲忽忽其若頹。</p><p>憐餘身不足以卒意兮，冀一見而復歸。</p><p>哀人事之不幸兮，屬天命而委之咸池。</p><p>身被疾而不閒兮，心沸熱其若湯。</p><p>冰炭不可以相併兮，吾固知乎命之不長。</p><p>哀獨苦死之無樂兮，惜予年之未央。</p><p>悲不反餘之所居兮，恨離予之故鄉。</p><p>鳥獸驚而失群兮，猶高飛而哀鳴。</p><p>狐死必首丘兮，夫人孰能不反其真情？</p><p>故人疏而日忘兮，新人近而俞好。</p><p>莫能行於杳冥兮，孰能施於無報？</p><p>苦眾人之皆然兮，乘迴風而遠遊。</p><p>凌恆山其若陋兮，聊愉娛以忘憂。</p><p>悲虛言之無實兮，苦眾口之鑠金。</p><p>過故鄉而一顧兮，泣歔欷而霑衿。</p><p>厭白玉以為面兮，懷琬琰以為心。</p><p>邪氣入而感內兮，施玉色而外淫。</p><p>何青雲之流瀾兮，微霜降之濛濛。</p><p>徐風至而徘徊兮，疾風過之湯湯。</p><p>聞南籓樂而欲往兮，至會稽而且止。</p><p>見韓眾而宿之兮，問天道之所在？</p><p>借浮雲以送予兮，載雌霓而為旌。</p><p>駕青龍以馳騖兮，班衍衍之冥冥。</p><p>忽容容其安之兮，超慌忽其焉如？</p><p>苦眾人之難信兮，願離群而遠舉。</p><p>登巒山而遠望兮，好桂樹之冬榮。</p><p>觀天火之炎煬兮，聽大壑之波聲。</p><p>引八維以自道兮，含沆瀣以長生。</p><p>居不樂以時思兮，食草木之秋實。</p><p>飲菌若之朝露兮，構桂木而為室。</p><p>雜橘柚以為囿兮，列新夷與椒楨。</p><p>鵾鶴孤而夜號兮，哀居者之誠貞。</p><p>哀命</p><p>哀時命之不合兮，傷楚國之多憂。</p><p>內懷情之潔白兮，遭亂世而離尤。</p><p>惡耿介之直行兮，世溷濁而不知。</p><p>何君臣之相失兮，上沅湘而分離。</p><p>測汨羅之湘水兮，知時固而不反。</p><p>傷離散之交亂兮，遂側身而既遠。</p><p>處玄舍之幽門兮，穴岩石而窟伏。</p><p>從水蛟而為徙兮，與神龍乎休息。</p><p>何山石之嶄巖兮，靈魂屈而偃蹇。</p><p>含素水而蒙深兮，日眇眇而既遠。</p><p>哀形體之離解兮，神罔兩而無舍。</p><p>惟椒蘭之不反兮，魂迷惑而不知路。</p><p>願無過之設行兮，雖滅沒之自樂。</p><p>痛楚國之流亡兮，哀靈脩之過到。</p><p>固時俗之溷濁兮，志瞀迷而不知路。</p><p>念私門之正匠兮，遙涉江而遠去。</p><p>念女嬃之嬋媛兮，涕泣流乎於悒。</p><p>我決死而不生兮，雖重追吾何及。</p><p>戲疾瀨之素水兮，望高山之蹇產。</p><p>哀高丘之赤岸兮，遂沒身而不反。</p><p>謬諫</p><p>怨靈脩之浩蕩兮，夫何執操之不固？</p><p>悲太山之為隍兮，孰江河之可涸？</p><p>願承閒而效志兮，恐犯忌而幹諱。</p><p>卒撫情以寂寞兮，然怊悵而自悲。</p><p>玉與石其同匱兮，貫魚眼與珠璣。</p><p>駑駿雜而不分兮，服罷牛而驂驥。</p><p>年滔滔而自遠兮，壽冉冉而愈衰。</p><p>心悇憛而煩冤兮，蹇超搖而無冀。</p><p>固時俗之工巧兮，滅規矩而改錯。</p><p>郤騏驥而不乘兮，策駑駘而取路。</p><p>當世豈無騏驥兮，誠無王良之善馭。</p><p>見執轡者非其人兮，故駒跳而遠去。</p><p>不量鑿而正枘兮，恐矩矱之不同。</p><p>不論世而高舉兮，恐操行之不調。</p><p>弧弓弛而不張兮，孰雲知其所至？</p><p>無傾危之患難兮，焉知賢士之所死？</p><p>俗推佞而進富兮，節行張而不著。</p><p>賢良蔽而不群兮，朋曹比而黨譽。</p><p>邪說飾而多曲兮，正法弧而不公。</p><p>直士隱而避匿兮，讒諛登乎明堂。</p><p>棄彭咸之娛樂兮，滅巧倕之繩墨。</p><p>菎蕗雜於黀蒸兮，機蓬矢以射革。</p><p>駕蹇驢而無策兮，又何路之能極？</p><p>以直鍼而為釣兮，又何魚之能得？</p><p>伯牙之絕弦兮，無鍾子期而聽之。</p><p>和抱璞而泣血兮，安得良工而剖之？</p><p>同音者相和兮，同類者相似。</p><p>飛鳥號其群兮，鹿鳴求其友。</p><p>故叩宮而宮應兮，彈角而角動。</p><p>虎嘯而穀風至兮，龍舉而景雲往。</p><p>音聲之相和兮，言物類之相感也。</p><p>夫方圜之異形兮，勢不可以相錯。</p><p>列子隱身而窮處兮，世莫可以寄託。</p><p>眾鳥皆有行列兮，鳳獨翔翔而無所薄。</p><p>經濁世而不得志兮，願側身巖穴而自託。</p><p>欲闔口而無言兮，嘗被君之厚德。</p><p>獨便悁而懷毒兮，愁鬱郁之焉極？</p><p>念三年之積思兮，願壹見而陳辭。</p><p>不及君而騁說兮，世孰可為明之？</p><p>身寢疾而日愁兮，情沉抑而不揚。</p><p>眾人莫可與論道兮，悲精神之不通。</p><p>亂曰：</p><p>鸞皇孔鳳日以遠兮，畜鳧駕鵝。</p><p>雞鶩滿堂壇兮，鼉黽遊乎華池。</p><p>要褭奔亡兮，騰駕橐駝。</p><p>鉛刀進御兮，遙棄太阿。</p><p>拔搴玄芝兮，列樹芋荷。</p><p>橘柚萎枯兮，苦李旖旎。</p><p>甂甌登於明堂兮，周鼎潛潛乎深淵。</p><p>自古而固然兮，吾又何怨乎今之人。</p><h1>123.孤兒行</h1><p>兩漢：佚名</p><p>孤兒生，孤子遇生，命獨當苦。</p><p>父母在時，乘堅車，駕駟馬。</p><p>父母已去，兄嫂令我行賈。</p><p>南到九江，東到齊與魯。</p><p>臘月來歸，不敢自言苦。</p><p>頭多蟣蝨，面目多塵土。</p><p>大兄言辦飯，大嫂言視馬。</p><p>上高堂，行取殿下堂。</p><p>孤兒淚下如雨。</p><p>使我朝行汲，暮得水來歸。</p><p>手為錯，足下無菲。</p><p>愴愴履霜，中多蒺藜。</p><p>拔斷蒺藜腸肉中，愴欲悲。</p><p>淚下渫渫，清涕累累。</p><p>冬無複襦，夏無單衣。</p><p>居生不樂，不如早去，下從地下黃泉。</p><p>春氣動，草萌芽。</p><p>三月蠶桑，六月收瓜。</p><p>將是瓜車，來到還家。</p><p>瓜車反覆。助我者少，啖瓜者多。</p><p>願還我蒂，兄與嫂嚴。</p><p>獨且急歸，當興校計。</p><p>亂曰：裡中一何譊譊，願欲寄尺書，</p><p>將與地下父母，兄嫂難與久居。</p><h1>124.信陵君竊符救趙</h1><p>兩漢：司馬遷</p><p>魏公子無忌者，魏昭王少子，而魏安釐王異母弟也。昭王薨，安釐王即位，封公子為信陵君。</p><p>公子為人，仁而下士 ，士無賢不肖，皆謙而禮交之，不敢以其富貴驕士。士以此方數千裡爭往歸之，致食客三千。當是時，諸侯以公子賢，多客，不敢加兵謀魏十餘年。</p><p>魏有隱士曰侯嬴，年七十，家貧，為大梁夷門監者。公子聞之，往請，欲厚遺之。不肯受，曰：“臣修身潔行數十年，終不以監門困故而受公子財。”公子於是乃置酒，大會賓客。坐定，公子從車騎，虛左，自迎夷門侯生。侯生攝敝衣冠，直上載公子上坐，不讓，欲以觀公子。公子執轡愈恭。侯生又謂公子曰：“臣有客在市屠中，原枉車騎過之。”公子引車入市，侯生下，見其客朱亥，俾倪，故久立與其客語，微察公子，公子顏色愈和。當是時，魏將相宗室賓客滿堂，待公子舉酒；市人皆觀公子執轡。從騎皆竊罵侯生。侯生視公子色終不變，乃謝客就車。至家，公子引侯生坐上坐，遍贊賓客，賓客皆驚。酒酣，公子起，為壽侯生前。侯生因謂公子曰：“今日嬴之為公子亦足矣！嬴乃夷門報關者也，而公子親枉車騎自迎嬴，於眾人廣坐之中，不宜有所過，今公子故過之。嬴欲就公子之名，故久立公子車騎市中，過客，以觀公子，公子愈恭。市人皆以嬴為小人，而以公子為長者，能下士也。</p><p>於是罷酒，侯生遂為上客。</p><p>侯生謂公子曰：“臣所過屠者朱亥，此子賢者，世莫能知，故隱屠間耳。”公子往，數請之，朱亥故不復謝。公子怪之。</p><p>魏安釐王二十年，秦昭王已破趙長平軍，又進兵圍邯鄲)公。子姊為趙惠文王弟平原君夫人，數遺魏王及公子書，請救語魏。魏王使將軍晉鄙將十萬眾救趙。秦王使使者告魏王曰：“吾攻趙，旦暮且下，而諸侯敢救趙者，已拔趙，必移兵先擊之。”魏王恐，使人止晉鄙，留軍壁鄴，名為救趙，實持兩端以觀望。平原君使者冠蓋相屬於魏，讓魏公子曰：“勝所以自附為婚姻者，以公子之高義，為能急人之困。今邯鄲旦暮降秦而魏救不至，安在公子能急人之困也！且公子縱輕勝，棄之降秦，獨不憐公子姊邪？”公子患之，數請魏王，及賓客辨士說王萬端。魏王畏秦。終不聽公子。</p><p>公子自度終不能得之於王，計不獨生而令趙亡，乃請賓客，約車騎百餘乘，欲以客往赴秦軍，與趙俱死。行過夷門，見侯生，具告所以欲死秦軍狀。辭決而行，侯生曰：“公子勉之矣！老臣不能從。”公子行數裡，心不快，曰：吾所以待侯生者備矣，天下莫不聞，今吾且死，而侯生曾無一言半辭送我，我豈有所失哉？”復引車還，問侯生。侯生笑曰：“臣故知公子之還也。”曰：“公子喜士，名聞天下。今有難，無他端，而欲赴秦軍，譬若以肉投餒虎，何功之有哉？尚安事客？然公子遇臣厚，公子往而臣不送，以是知公子恨之復返也。”公子再拜，因問。侯生乃屏人間語曰：“嬴聞晉鄙之兵符常在王臥內，而如姬最幸，出入王臥內，力能竊之。嬴聞如姬父為人所殺，如姬資之三年，自王以下，欲求報其父仇，莫能得。如姬為公子泣，公子使客斬其仇頭，敬進如姬。如姬之慾為公子死，無所辭，顧未有路耳。公子誠一開口請如姬，如姬必許諾，則得虎符奪晉鄙軍，北救趙而西卻秦，此五霸之伐也。”公子從其計，請如姬。如姬果盜兵符與公子。</p><p>公子行，侯生曰：“將在外，主令有所不受，以便國家。公子即合符，而晉鄙不授公子兵，而復請之，事必危矣。臣客屠者朱亥可與俱，此人力士。晉鄙聽，大善；不聽，可使擊之。於是公子泣生曰：“公子畏死邪？何泣也？”公子曰：“晉鄙嚄唶宿將，往恐不聽，必當殺之，是以泣耳，豈畏死哉？”於是公子請朱亥。朱亥笑曰：“臣乃市井鼓刀屠者，而公子親數存之，所以不報謝者，以為小禮無所用。今公子有急，此乃臣效命之秋也。”遂與公子俱。公子過謝侯生。侯生曰：“臣宜從，老不能，請數公子行日，以至晉鄙軍之日北鄉自剄，以送公子。”公子遂行。</p><p>至鄴，矯魏王令代晉鄙。晉鄙合符，疑之，舉手視公子曰：“今吾擁十萬之眾，屯於境上，國之重任。今單車來代之，何如哉？”欲無聽。朱亥袖四十斤鐵椎椎殺晉鄙。公子遂將晉鄙軍。勒兵，下令軍中曰：“父子俱在軍中，父歸。兄弟俱在軍中，兄歸。獨子無兄弟，歸養。”得選兵八萬人，進兵擊秦軍。秦軍解去，遂救邯鄲，存趙。趙王及平原君自迎公子於界，平原君負欄矢為公子先引。趙王再拜曰：“自古賢人，未有及公子者也！”當此之時，平原君不敢自比於人。</p><p>公子與侯生決，至軍，侯生果北鄉自剄。</p><p>魏王怒公子之盜其兵符，矯殺晉鄙，公子亦自知也。已卻秦存趙，使將將其軍歸魏，而公子獨與客留趙。</p><h1>125.古相思曲</h1><p>兩漢：佚名</p><p>君似明月我似霧，霧隨月隱空留露。</p><p>君善撫琴我善舞，曲終人離心若堵。</p><p>只緣感君一回顧，使我思君朝與暮。</p><p>魂隨君去終不悔, 綿綿相思為君苦。</p><p>相思苦，憑誰訴？遙遙不知君何處。</p><p>扶門切思君之囑，登高望斷天涯路。</p><p>十三與君初相識，王侯宅里弄絲竹。</p><p>只緣感君一回顧，使我思君朝與暮。</p><p>再見君時妾十五，且為君作霓裳舞。</p><p>可嘆年華如朝露，何時銜泥巢君屋？</p><h1>126.西都賦</h1><p>兩漢：班固</p><p>漢之西都，在於雍州，實曰長安。左據函谷、二崤之阻，表以太華、終南之山。右界褒斜、隴首之險，帶以洪河、涇、渭之川。眾流之隈，汧湧其西。華實之毛，則九州之上腴焉。防禦之阻，則天地之隩區焉。是故橫被六合，三成帝畿，周以龍興，秦以虎視。及至大漢受命而都之也，仰悟東井之精，俯協《河圖》之靈。奉春建策，留侯演成。天人合應，以發皇明，乃眷西顧，實惟作京。於是睎秦嶺，睋北阜，挾酆灞，據龍首。圖皇基於億載，度宏規而大起。肇自高而終平，世增飾以崇麗。歷十二之延祚，故窮泰而極侈。建金城而萬雉，呀周池而成淵。披三條之廣路，立十二之通門。內則街衢洞達，閭閻且千，九市開場，貨別隧分。人不得顧，車不得旋，闐城溢郭，旁流百廛。紅塵四合，煙雲相連。於是既庶且富，娛樂無疆。都人士女，殊異乎五方。遊士擬於公侯，列肆侈於姬姜。鄉曲豪舉，遊俠之雄，節慕原、嘗，名亞春、陵。連交合眾，騁騖乎其中。</p><p>若乃觀其四郊，浮游近縣，則南望杜、霸，北眺五陵。名都對郭，邑居相承。英俊之域，紱冕所興。冠蓋如雲，七相五公。與乎州郡之豪傑，五都之貨殖，三選七遷，充奉陵邑。蓋以強幹弱枝，隆上都而觀萬國也。封畿之內，厥土千里，逴躒諸夏，兼其所有。其陽則崇山隱天，幽林穹谷，陸海珍藏，藍田美玉。商、洛緣其隈，鄠、杜濱其足，源泉灌注，陂池交屬。竹林果園，芳草甘木，郊野之富，號為近蜀。其陰則冠以九嵕，陪以甘泉，乃有靈宮起乎其中。秦漢之所極觀，淵雲之所頌嘆，於是乎存焉。下有鄭、白之沃，衣食之源。提封五萬，疆埸綺分，溝塍刻鏤，原隰龍鱗，決渠降雨，荷插成雲。五穀垂穎，桑麻鋪棻。東郊則有通溝大漕，潰渭洞河，泛舟山東，控引淮湖，與海通波。西郊則有上囿禁苑，林麓藪澤，陂池連乎蜀漢，繚以周牆，四百餘里。離宮別館，三十六所。神池靈沼，往往而在。其中乃有九真之麟，大宛之馬，黃支之犀，條支之鳥。逾崑崙，越巨海，殊方異類，至於三萬裡。</p><p>其宮室也，體象乎天地，經緯乎陰陽。據坤靈之正位，仿太紫之圓方。樹中天之華闕，豐冠山之朱堂。因瑰材而究奇，抗應龍之虹樑。列棼橑以布翼，荷棟桴而高驤。雕玉瑱以居楹，裁金壁以飾璫。發五色之渥彩，光焰朗以景彰。於是左墄右平，重軒三階。閨房周通，門闥洞開。列鍾虡於中庭，立金人於端闈。仍增崖而衡閾，臨峻路而啟扉。徇以離宮別寢，承以崇臺閒館，煥若列宿，紫宮是環。清涼、宣溫、神仙、長年、金華、玉堂、白虎、麒麟，區宇若茲，不可殫論。增盤崔嵬，登降炤爛，殊形詭制，每各異觀。乘茵步輦，惟所息宴。後宮則有掖庭、椒房，后妃之室。合歡、增城、安處、常寧、茝若、椒風、披香、發越、蘭林、蕙草、鴛鸞、飛翔之列，昭陽特盛，隆乎孝成。屋不呈材，牆不露形。裛以藻繡，絡以綸連。隨侯明月，錯落其間。金釭銜璧，是為列錢。翡翠火齊，流耀含英。懸黎垂棘，夜光在焉。於是玄墀扣砌，玉階彤庭，碝磩彩致，琳珉青熒，珊瑚碧樹，周阿而生。紅羅颯纚，綺組繽紛。精曜華燭，俯仰如神。後宮之號，十有四位。窈窕繁華，更盛迭貴。處乎斯列者，蓋以百數。左右庭中，朝堂百寮之位，蕭曹魏邴，謀謨乎其上。佐命則垂統，輔翼則成化。流大漢之愷悌，蕩亡秦之毒螫。故令斯人揚樂和之聲，作畫一之歌。功德著乎祖宗，膏澤洽乎黎庶。又有天祿、石渠，典籍之府。命夫諄誨故老，名儒師傅，講論乎《六藝》，稽合乎同異。又有承明、金馬、著作之庭。大雅宏達，於茲為群。元元本本，殫見洽聞。啟發篇章，校理祕文。周以鉤陳之位，衛以嚴更之署，總禮官之甲科，群百郡之廉孝。虎賁贅衣，閹尹閽寺。陛戟百重，各有典司。</p><p>周廬千列，徼道綺錯。輦路經營，修除飛閣。自未央而連桂宮，北彌明光而亙長樂。凌隥道而超西墉，掍建章而連外屬。設璧門之鳳闕，上觚稜而棲金爵。內則別風之嶕嶢，眇麗巧而聳擢，張千門而立萬戶，順陰陽以開闔。爾乃正殿崔嵬，層構厥高，臨乎未央。經駘湯而出馺娑，洞枍詣以與天樑。上反宇以蓋戴，激日景而納光。神明鬱其特起，遂偃蹇而上躋。軼雲雨於太半，虹霓迴帶於棼楣。雖輕迅與僄狡，猶愕眙而不能階。攀井榦而未半，目眴轉而意迷，舍櫺檻而卻倚，若顛墜而復稽，魂怳怳以失度，巡迴途而下低，既懲懼於登望，降周流以彷徨。步甬道以縈紆，又杳窱而不見陽。排飛闥而上出，若遊目於天表，似無依而洋洋。前唐中而後太液，覽滄海之湯湯。揚波濤於碣石，激神嶽之嶈嶈。濫瀛洲與方壺，蓬萊起乎中央。於是靈草冬榮，神木叢生。巖峻崷崪，金石崢嶸。抗仙掌以承露，擢雙立之金莖，軼埃壒之混濁，鮮顥氣之清英。騁文成之丕誕，馳五利之所刑。庶松喬之群類，時遊從乎斯庭。實列仙之攸館，非吾人之所寧。</p><p>爾乃盛娛遊之壯觀，奮泰武乎上囿。因茲以威戎誇狄，耀威靈而講武事。命荊州使起鳥、詔樑野而驅獸。毛群內闐，飛羽上覆，接翼側足，集禁林而屯聚。水衡虞人，修其營表。種別群分，部曲有署。罘網連紘，籠山絡野。列卒周匝，星羅雲佈。於是乘鑾輿，備法駕，帥群臣，披飛廉，入苑門。遂繞酆鄗，歷上蘭。六師發逐，百獸駭殫，震震爚爚，雷奔電激，草木塗地，山淵反覆。蹂躪其十二三，乃拗怒而少息。爾乃期門佽飛，列刃鑽鍭，要趹追蹤。鳥驚觸絲，獸駭值鋒。機不虛掎，弦不再控。矢不單殺，中必疊雙。颮颮紛紛，矰繳相纏。風毛雨血，灑野蔽天。平原赤，勇士厲。猿狖失木，豺狼懾竄。爾乃移師趨險，並蹈潛穢。窮虎奔突，狂兕觸蹶。許少施巧，秦成力折。掎僄狡，扼猛噬。脫角挫脰，徒搏獨殺。挾師豹，拖熊螭。曳犀犛，頓象羆。超洞壑，越峻崖。蹶嶄巖，巨石隤。松柏僕，叢林摧。草木無餘，禽獸殄夷。</p><p>於是天子乃登屬玉之館，歷長楊之榭。覽山川之體勢，觀三軍之殺獲。原野蕭條，目極四裔。禽相鎮壓，獸相枕藉。然後收禽會眾，論功賜胙。陳輕騎以行炰，騰酒車以斟酌。割鮮野食，舉烽命釂。饗賜畢，勞逸齊，大輅鳴鑾，容與徘徊。集乎豫章之宇，臨乎昆明之池。左牽牛而右織女，似雲漢之無涯。茂樹蔭蔚，芳草被堤。蘭茝髮色，曄曄猗猗。若摛錦布繡，燭燿乎其陂。鳥則玄鶴白鷺，黃鵠鵁鸛，鶬鴰鴇鶂，鳧鷖鴻雁。朝發河海，夕宿江漢。沉浮往來，雲集霧散。於是後宮乘輚輅，登龍舟。張鳳蓋，建華旗。祛黼帷，鏡清流。靡微風，澹淡浮。棹女謳，鼓吹震，聲激越，謍厲天，鳥群翔，魚窺淵。招白鷳，下雙鵠。揄文竿，出比目。撫鴻罿，御矰繳，方舟並騖，俯仰極樂。遂乃風舉雲搖，浮游溥覽。前乘秦嶺，後越九嵕，東薄河華，西涉岐雍。宮館所歷，百有餘區。行所朝夕，儲不改供。禮上下而接山川，究休佑之所用。採遊童之歡謠，第從臣之嘉頌。於斯之時，都都相望，邑邑相屬。國藉十世之基，家承百年之業，士食舊德之名氏，農服先疇之畎畝，商循族世之所鬻，工用高曾之規矩。粲乎隱隱，各得其所。</p><p>若臣者徒觀跡於舊墟，聞之乎故老，十分而未得其一端，故不能遍舉也。</p><h1>127.天馬二首·其一</h1><p>兩漢：劉徹</p><p>太一況，天馬下，沾赤汗，沫流赭。</p><p>志俶儻，精權奇，籋浮雲，晻上馳。</p><p>體容與，迣萬里，今安匹，龍為友。</p><h1>128.文帝議佐百姓詔</h1><p>兩漢：劉恆</p><p>間者數年比不登，又有水旱疾疫之災，朕甚憂之。愚而不明，未達其咎。意者朕之政有所失、而行有過與？乃天道有不順、地利或不得、人事多失和、鬼神廢不享與？何以致此？將百官之奉養或費、無用之事或多與？何其民食之寡乏也？</p><p>夫度田非益寡，而計民未加益，以口量地，其於古猶有餘，而食之甚不足者，其咎安在？無乃百姓之從事於末、以害農者蕃、為酒醪以靡谷者多、六畜之食焉者眾與？細大之義，吾未能得其中。其與丞相、列侯、吏二千石、博土議之，有可以佐百姓者，率意遠思，無有所隱。</p><h1>129.匈奴歌</h1><p>兩漢：佚名</p><p>失我焉支山，令我婦女無顏色。</p><p>失我祁連山，使我六畜不蕃息。</p><h1>130.魏公子列傳</h1><p>兩漢：司馬遷</p><p>魏公子無忌者，魏昭王少子而魏安釐王異母弟也。昭王薨，安釐王即位，封公子為信陵君。是時範睢亡魏相秦，以怨魏齊故，秦兵圍大梁，破魏華陽下軍，走芒卯。魏王及公子患之。公子為人仁而下士，士無賢不肖皆謙而禮交之，不敢以其富貴驕士。士以此方數千裡爭往歸之，致食客三千人。當是時，諸侯以公子賢，多客，不敢加兵謀魏十餘年。</p><p>公子與魏王博，而北境傳舉烽，言“趙寇至，且入界”。魏王釋博，欲召大臣謀。公子止王曰：“趙王田獵耳，非為寇也。”復博如故。王恐，心不在博。居頃，復從北方來傳言曰：“趙王獵耳，非為寇也。”魏王大驚，曰：“公子何以知之？”公子曰：“臣之客有能深得趙王陰事者，趙王所為，客輒以報臣，臣以此知之。”是後魏王畏公子之賢能，不敢任公子以國政。魏有隱士曰侯嬴，年七十，家貧，為大梁夷門監者。公子聞之，往請，欲厚遺之。不肯受，曰：“臣脩身潔行數十年，終不以監門困故而受公子財。”公子於是乃置酒大會賓客。坐定，公子從車騎，虛左，自迎夷門侯生。侯生攝敝衣冠，直上載公子上坐，不讓，欲以觀公子。公子執轡愈恭。侯生又謂公子曰：“臣有客在市屠中，願枉車騎過之。”公子引車入巿，侯生下見其客朱亥，俾倪，故久立與其客語，微察公子。公子顏色愈和。當是時，魏將相宗室賓客滿堂，待公子舉酒。巿人皆觀公子執轡。從騎皆竊罵侯生。侯生視公子色終不變，乃謝客就車。至家，公子引侯生坐上坐，遍贊賓客，賓客皆驚。酒酣，公子起，為壽侯生前。</p><p>侯生因謂公子曰：“今日嬴之為公子亦足矣。嬴乃夷門抱關者也，而公子親枉車騎，自迎嬴於眾人廣坐之中，不宜有所過，今公子故過之。然嬴欲就公子之名，故久立公子車騎巿中，過客以觀公子，公子愈恭。巿人皆以嬴為小人，而以公子為長者能下士也。”於是罷酒，侯生遂為上客。侯生謂公子曰：“臣所過屠者朱亥，此子賢者，世莫能知，故隱屠間耳。”公子往數請之，朱亥故不復謝，公子怪之。</p><p>魏安釐王二十年，秦昭王已破趙長平軍，又進兵圍邯鄲。公子姊為趙惠文王弟平原君夫人，數遺魏王及公子書，請救於魏。魏王使將軍晉鄙將十萬眾救趙。秦王使使者告魏王曰：“吾攻趙旦暮且下，而諸侯敢救者，已拔趙，必移兵先擊之。”魏王恐，使人止晉鄙，留軍壁鄴，名為救趙，實持兩端以觀望。平原君使者冠蓋相屬於魏，讓魏公子曰：“勝所以自附為婚姻者，以公子之高義，為能急人之困。今邯鄲旦暮降秦而魏救不至，安在公子能急人之困也！且公子縱輕勝，棄之降秦，獨不憐公子姊邪？”公子患之，數請魏王，及賓客辯士說王萬端。魏王畏秦，終不聽公子。公子自度終不能得之於王，計不獨生而令趙亡，乃請賓客，約車騎百餘乘，欲以客往赴秦軍，與趙俱死。</p><p>行過夷門，見侯生，具告所以欲死秦軍狀。辭決而行，侯生曰：“公子勉之矣，老臣不能從。”公子行數裡，心不快，曰：“吾所以待侯生者備矣，天下莫不聞，今吾且死而侯生曾無一言半辭送我，我豈有所失哉？”復引車還，問侯生。侯生笑曰：“臣固知公子之還也。”曰：“公子喜士，名聞天下。今有難，無他端而欲赴秦軍，譬若以肉投餒虎，何功之有哉？尚安事客？然公子遇臣厚，公子往而臣不送，以是知公子恨之復返也。”公子再拜，因問。侯生乃屏人間語，曰：“嬴聞晉鄙之兵符常在王臥內，而如姬最幸，出入王臥內，力能竊之。嬴聞如姬父為人所殺，如姬資之三年，自王以下欲求報其父仇，莫能得。如姬為公子泣，公子使客斬其仇頭，敬進如姬。如姬之慾為公子死，無所辭，顧未有路耳。公子誠一開口請如姬，如姬必許諾，則得虎符奪晉鄙軍，北救趙而西卻秦，此五霸之伐也。”公子從其計，請如姬。如姬果盜晉鄙兵符與公子。公子行，侯生曰：“將在外，主令有所不受，以便國家。公子即合符，而晉鄙不授公子兵而復請之，事必危矣。臣客屠者朱亥可與俱，此人力士。晉鄙聽，大善；不聽，可使擊之。”於是公子泣。侯生曰：“公子畏死邪？何泣也？”公子曰：“晉鄙嚄唶宿將，往恐不聽，必當殺之，是以泣耳，豈畏死哉？”於是公子請朱亥。朱亥笑曰：“臣乃市井鼓刀屠者，而公子親數存之，所以不報謝者，以為小禮無所用。今公子有急，此乃臣效命之秋也。”遂與公子俱。公子過謝侯生。侯生曰：“臣宜從，老不能。請數公子行日，以至晉鄙軍之日，北鄉自剄，以送公子。”公子遂行。</p><p>至鄴，矯魏王令代晉鄙。晉鄙合符，疑之，舉手視公子曰：“今吾擁十萬之眾，屯於境上，國之重任，今單車來代之，何如哉？”欲無聽。朱亥袖四十斤鐵椎，椎殺晉鄙，公子遂將晉鄙軍。勒兵下令軍中曰：“父子俱在軍中，父歸；兄弟俱在軍中，兄歸；獨子無兄弟，歸養。”得選兵八萬人，進兵擊秦軍。秦軍解去，遂救邯鄲，存趙。趙王及平原君自迎公子於界，平原君負韊矢為公子先引。趙王再拜曰：“自古賢人未有及公子者也。”當此之時，平原君不敢自比於人。公子與侯生決，至軍，侯生果北鄉自剄。</p><p>魏王怒公子之盜其兵符，矯殺晉鄙，公子亦自知也。已卻秦存趙，使將將其軍歸魏，而公子獨與客留趙。趙孝成王德公子之矯奪晉鄙兵而存趙，乃與平原君計，以五城封公子。公子聞之，意驕矜而有自功之色。客有說公子曰：“物有不可忘，或有不可不忘。夫人有德於公子，公子不可忘也；公子有德於人，願公子忘之也。且矯魏王令，奪晉鄙兵以救趙，於趙則有功矣，於魏則未為忠臣也。公子乃自驕而功之，竊為公子不取也。”於是公子立自責，似若無所容者。趙王埽除自迎，執主人之禮，引公子就西階。公子側行辭讓，從東階上。自言罪過，以負於魏，無功於趙。趙王侍酒至暮，口不忍獻五城，以公子退讓也。公子竟留趙。趙王以鄗為公子湯沐邑，魏亦復以信陵奉公子。公子留趙。公子聞趙有處士毛公藏於博徒，薛公藏於賣漿家，公子欲見兩人，兩人自匿不肯見公子。公子聞所在，乃間步往從此兩人遊，甚歡。平原君聞之，謂其夫人曰：“始吾聞夫人弟公子天下無雙，今吾聞之，乃妄從博徒賣漿者遊，公子妄人耳。”夫人以告公子。公子乃謝夫人去，曰：“始吾聞平原君賢，故負魏王而救趙，以稱平原君。平原君之遊，徒豪舉耳，不求士也。無忌自在大梁時，常聞此兩人賢，至趙，恐不得見。以無忌從之遊，尚恐其不我欲也，今平原君乃以為羞，其不足從遊。”乃裝為去。夫人具以語平原君。平原君乃免冠謝，固留公子。平原君門下聞之，半去平原君歸公子，天下士復往歸公子，公子傾平原君客。公子留趙十年不歸。秦聞公子在趙，日夜出兵東伐魏。魏王患之，使使往請公子。公子恐其怒之，乃誡門下：“有敢為魏王使通者，死。”賓客皆背魏之趙，莫敢勸公子歸。毛公、薛公兩人往見公子曰：“公子所以重於趙，名聞諸侯者，徒以有魏也。今秦攻魏，魏急而公子不恤，使秦破大梁而夷先王之宗廟，公子當何面目立天下乎？”語未及卒，公子立變色，告車趣駕歸救魏。魏王見公子，相與泣，而以上將軍印授公子，公子遂將。魏安釐王三十年，公子使使遍告諸侯。諸侯聞公子將，各遣將將兵救魏。公子率五國之兵破秦軍於河外，走蒙驁。遂乘勝逐秦軍至函谷關，抑秦兵，秦兵不敢出。當是時，公子威振天下，諸侯之客進兵法，公子皆名之，故世俗稱魏公子兵法。秦王患之，乃行金萬斤於魏，求晉鄙客，令毀公子於魏王曰：“公子亡在外十年矣，今為魏將，諸侯將皆屬，諸侯徒聞魏公子，不聞魏王。公子亦欲因此時定南面而王，諸侯畏公子之威，方欲共立之。”秦數使反間，偽賀公子得立為魏王未也。魏王日聞其毀，不能不信，後果使人代公子將。公子自知再以毀廢，乃謝病不朝，與賓客為長夜飲，飲醇酒，多近婦女。日夜為樂飲者四歲，竟病酒而卒。其歲，魏安釐王亦薨。秦聞公子死，使蒙驁攻魏，拔二十城，初置東郡。其後秦稍蠶食魏，十八歲而虜魏王，屠大梁。</p><p>高祖始微少時，數聞公子賢。及即天子位，每過大梁，常祠公子。高祖十二年，從擊黥布還，為公子置守冢五家，世世歲以四時奉祠公子。</p><p>太史公曰：吾過大梁之墟，求問其所謂夷門。夷門者，城之東門也。天下諸公子亦有喜士者矣，然信陵君之接巖穴隱者，不恥下交，有以也。名冠諸侯，不虛耳。高祖每過之而令民奉祠不絕也。</p><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p1.pstatp.com/large/pgc-image/5b49f1be1cb04419b67ab65ee3665a4c></div><h1>131.思玄賦</h1><p>兩漢：張衡</p><p>衡常思圖身之事，以為吉凶倚伏，幽微難明，乃作《思玄賦》，以宣寄情志。其辭曰：</p><p>仰先哲之玄訓兮，雖彌高其弗違。匪仁裡其焉宅兮，匪義跡其焉追？潛服膺以永靚兮，綿日月而不衰。伊中情之信修兮，慕古人之貞節。竦餘身而順止兮，遵繩墨而不跌。志團團以應懸兮，誠心固其如結。旌性行以制佩兮，佩夜光與瓊枝。纗幽蘭之秋華兮，又綴之以江離。美襞積以酷裂兮，允塵邈而難虧。既姱麗而鮮雙兮，非是時之攸珍。奮餘榮而莫見兮，播餘香而莫聞。幽獨守此仄陋兮，敢怠遑而舍勤？幸二八之遌虞兮，喜傅說之生殷。尚前良之遺風兮，恫後辰而無及。何孤行之煢煢兮，孑不群而介立。感鸞鷖之特棲兮，悲淑人之稀合。</p><p>彼無合其何傷兮，患眾偽之冒真。旦獲讟於群弟兮，啟金縢而乃信。覽烝民之多僻兮，畏立闢以危身。曾煩毒以迷或兮，羌孰可與言己？私湛憂而深懷兮，思繽紛而不理。願竭力以守義兮，雖貧窮而不改。執雕虎而試象兮，阽焦原而跟止。庶斯奉以周旋兮，要既死而後已。俗遷渝而事化兮，泯規矩之圜方。珍蕭艾於重笥兮，謂蕙芷之不香。斥西施而弗御兮，羈要嫋以服箱。行陂僻而獲志兮，循法度而離殃。惟天地之無窮兮，何遭遇之無常！不抑操而苟容兮，譬臨河而無航。欲巧笑以幹媚兮，非餘心之所嘗。襲溫恭之黻衣兮，披禮義之繡裳。辮貞亮以為鞶兮，藝技藝以為珩。昭彩藻與雕琢兮，璜聲遠而彌長。淹棲遲以恣欲兮，燿靈忽其西藏。恃己知而華予兮，鶗鴂鳴而不芳。冀一年之三秀兮，遒白露之為霜。時亶亶而代序兮，疇可與乎比伉？諮妒嫮之難並兮，想依韓以流亡。恐漸冉而無成兮，留則蔽而不章。</p><p>心猶與而狐疑兮，即岐阯而攄情。文君為我端蓍兮，利飛遁以保名。歷眾山以周流兮，翼迅風以揚聲。二女感於崇嶽兮，或冰折而不營。天蓋高而為澤兮，誰雲路之不平！勔自強而不息兮，蹈玉階之嶢崢。懼筮氏之長短兮，鑽東龜以觀禎。遇九皋之介鳥兮，怨素意之不逞。游塵外而瞥天兮，據冥翳而哀鳴。鵰鶚競於貪婪兮，我修絮以益榮。子有故於玄鳥兮，歸母氏而後寧。</p><p>佔既吉而無悔兮，簡元辰而俶裝。旦餘沐於清原兮，晞餘發於朝陽。漱飛泉之瀝液兮，咀石菌之流英。翾鳥舉而魚躍兮，將往走乎八荒。過少皥之窮野兮，問三丘乎勾芒。何道真之淳粹兮，去穢累而票輕。登蓬萊而容與兮，鰲雖抃而不傾。留瀛洲而採芝兮，聊且以乎長生。憑歸雲而遐逝兮，夕餘宿乎扶桑。噏青岑之玉醴兮，餐沆瀣以為糧。發昔夢於木禾兮，谷崑崙之高岡。</p><p>朝吾行於湯谷兮，從伯禹於稽山。集群神之執玉兮，疾防風之食言。指長沙以邪徑兮，存重華乎南鄰。哀二妃之未從兮，翩儐處彼湘瀕。流目覜夫衡阿兮，睹有黎之圮墳。痛火正之無懷兮，託山陂以孤魂。愁蔚蔚以慕遠兮，越卬州而愉敖。躋日中於昆吾兮，憩炎天之所陶。揚芒熛而絳天兮，水泫沄而湧濤。溫風翕其增熱兮，惄鬱邑其難聊。</p><p>顝羈旅而無友兮，餘安能乎留茲？顧金天而嘆息兮，吾欲往乎西嬉。前祝融使舉麾兮，纚朱鳥以承旗。躔建木於廣都兮，拓若華而躊躇。超軒轅於西海兮，跨汪氏之龍魚。聞此國之千歲兮，曾焉足以娛餘？</p><p>思九土之殊風兮，從蓐收而遂徂。欻神化而蟬蛻兮，朋精粹而為徒。蹶白門而東馳兮，雲臺行乎中野。亂弱水之潺湲兮，逗華陰之湍渚。號馮夷俾清津兮，棹龍舟以濟予。會帝軒之未歸兮，悵相佯而延佇。呬河林之蓁蓁兮，偉《關雎》之戒女。黃靈詹而訪命兮，摎天道其焉如。曰：“近信而遠疑兮，六籍闕而不書。神逵昧其難覆兮，疇克謨而從諸？牛哀病而成虎兮，雖逢昆其必噬。鱉令殪而屍亡兮，取蜀禪而引世。死生錯而不齊兮，雖司命其不晰。竇號行於代路兮，後膺祚而繁廡。王肆侈於漢廷兮，卒銜恤而絕緒。尉尨眉而郎潛兮，逮三葉而遘武。董弱冠而司袞兮，設王隧而弗處。夫吉凶之相仍兮，恆反側而靡所。穆負天以悅牛兮，豎亂叔而幽主。文斷祛而忌伯兮，閹謁賊而寧後。通人暗於好惡兮，豈愛惑之能剖？嬴擿讖而戒胡兮，備諸外而發內。或輦賄而違車兮，孕行產而為對。慎灶顯於言天兮，佔水火而妄誶。樑叟患夫黎丘兮，丁厥子而事刃。親所睇而弗識兮，矧（shěn）幽冥之可信。毋綿攣以涬己兮，思百憂以自疢。彼天監之孔明兮，用棐忱而佑仁。湯蠲體以禱祈兮，蒙厖褫以拯人。景三慮以營國兮，熒惑次於它辰。魏顆亮以從理兮，鬼亢回以敝秦。咎繇邁而種德兮，樹德懋於英六。桑末寄夫根生兮，卉既凋而己毓。有無言而不讎兮，又何往而不復？盍遠跡以飛聲兮，孰謂時之可蓄？</p><p>仰矯首以遙望兮，魂僘惘而無疇。逼區中之隘陋兮，將北度而宣遊。行積冰之磑磑兮，清泉冱而不流。寒風悽而永至兮，拂穹岫之騷騷。玄武縮於殼中兮，螣蛇蜿而自糾。魚矜鱗而並凌兮，鳥登木而失條。坐太陰之屏室兮，慨含欷而增愁。怨高陽之相寓兮，仙顓頊之宅幽。庸織絡於四裔兮，斯與彼其何瘳？望寒門之絕垠兮，縱餘紲乎不周。迅飆潚其媵我兮，騖翩飄而不禁。越谽谺之洞穴兮，標通淵之碄碄。經重陰乎寂漠兮，愍墳羊之潛深。</p><p>追慌忽於地底兮，軼無形而上浮。出右密之暗野兮，不識蹊之所由。速燭龍令執炬兮，過鐘山而中休。瞰瑤谿之赤岸兮，吊祖江之見劉。聘王母於銀臺兮，羞玉芝以療飢。戴勝憖其既歡兮，又誚餘之行遲。載太華之玉女兮，召洛浦之宓妃。鹹姣麗以蠱媚兮，增嫮眼而蛾眉。舒妙婧之纖腰兮，揚雜錯之袿徽。離朱脣而微笑兮，顏的礫以遺光。獻環琨與璵縭兮，申厥好以玄黃。雖色豔而賂美兮，志浩蕩而不嘉。雙材悲於不納兮，並詠詩而清歌。歌曰：“天地煙熅，百卉含葩。鳴鶴交頸，雎鳩相和。處子懷春，精魂回移。如何淑明，忘我實多。”</p><p>將答賦而不暇兮，爰整駕而亟行。瞻崑崙之巍巍兮，臨縈河之洋洋。伏靈龜以負坻兮，亙螭龍之飛樑。登閬風之曾城兮，搆不死而為床。屑瑤蕊以為餱兮，斞（原字為“奭”+“鬥”）白水以為漿。抨巫咸以占夢兮，乃貞吉之元符。滋令德於正中兮，合嘉禾以為敷。既垂穎而顧本兮，爾要思乎故居。安和靜而隨時兮，姑純懿之所廬。</p><p>戒庶寮以夙會兮，僉恭職而並迓。豐隆軯其震霆兮，列缺曄其照夜。雲師蘧以交集兮，涷雨沛其灑塗。轙雕輿而樹葩兮，擾應龍以服輅。百神森其備從兮，屯騎羅而星布。振餘袂而就車兮，修劍揭以低昂。冠咢咢其映蓋兮，佩綝纚以輝煌。僕伕儼其正策兮，八乘攄而超驤。氛旄溶以天旋兮，蜺旌飄而飛揚。撫軨軹而還睨兮，心灼藥其如湯。羨上都之赫戲兮，何迷故而不忘。左青雕以健芝兮，右素威以司鉦。前長離使拂羽兮，委水衡乎玄冥。屬箕伯以函風兮，澄淟涊而為清。曳雲旗之離離兮，鳴玉鸞之嚶嚶。涉清霄而升遐兮，浮蔑蒙而上徵。紛翼翼以徐戾兮，焱回回其揚靈。叫帝閽使闢扉兮，覿天皇於瓊宮。聆《廣樂》之九奏兮，展洩洩以肜肜。考理亂於律鈞兮，意建始而思終。惟盤逸之無斁兮，懼樂往而哀來。素撫弦而餘音兮，大容吟曰念哉。既防溢而靜志兮，迨我暇以翱翔。出紫宮之肅肅兮，集太微之閬閬。命王良掌策駟兮，逾高閣之鏘鏘。建罔車之幕幕兮，獵青林之芒芒。彎威弧之撥剌兮，射嶓冢之封狼。觀壁壘於北落兮，伐河鼓之磅硠。乘天潢之泛泛兮，浮雲漢之湯湯。倚招搖、攝提以低迴剹流兮，察二紀、五緯之綢繆遹皇。偃蹇夭矯娩以連卷兮，雜沓叢顇颯以方驤。戫汨飂淚沛以罔象兮，爛漫麗靡藐以迭逿。凌驚雷之砊磕兮，弄狂電之淫裔。逾厖澒於宕冥兮，貫倒景而高厲。廓蕩蕩其無涯兮，乃今窮乎天外。據開陽而頫盼兮，臨舊鄉之暗藹。</p><p>悲離居之勞心兮，情悁悁而思歸。魂眷眷而屢顧兮，馬倚輈而徘徊。雖遨遊以偷樂兮，豈愁慕之可懷？出閶闔兮降天塗，乘飆忽兮馳虛無。雲霏霏兮繞餘輪，風眇眇兮震餘旟。繽聯翩兮紛暗曖，倏眩眃兮反常閭。</p><p>收疇昔之逸豫兮，卷淫放之遐心。修初服之娑娑兮，長餘佩之參參。文章煥以粲爛兮，美紛紜以從風。御六藝之珍駕兮，遊道德之平林。結典籍而為罟兮，驅儒墨而為禽。玩陰陽之變化兮，詠《雅》《頌》之徽音。嘉曾氏之《歸耕》兮，慕歷陵之欽崟。共夙昔而不貳兮，固終始之所服也。夕惕若厲以省諐兮，懼餘身之未勅也。苟中情之端直兮，莫吾知而不恧。墨無為以凝志兮，與仁義乎消搖。不出戶而知天下兮，何必歷遠以劬勞！</p><p>系曰：</p><p>天長地久歲不留，俟河之清只懷憂。</p><p>願得遠度以自娛，上下無常窮六區。</p><p>超逾騰躍絕世俗，飄颻神舉逞所欲。</p><p>天不可階仙夫希，《柏舟》悄悄吝不飛。</p><p>松喬高跱孰能離，結精遠遊使心攜。</p><p>回志朅來從玄諆，獲我所求夫何思！</p><h1>132.蒿里</h1><p>兩漢：佚名</p><p>蒿里誰家地，聚斂魂魄無賢愚。</p><p>鬼伯一何相催促，人命不得稍踟躕。</p><h1>133.九懷</h1><p>兩漢：王褒</p><p>匡機</p><p>極運兮不中，來將屈兮困窮。</p><p>餘深愍兮慘怛，願一列兮無從。</p><p>乘日月兮上徵，顧遊心兮鄗酆。</p><p>彌覽兮九隅，彷徨兮蘭宮。</p><p>芷閭兮藥房，奮搖兮眾芳。</p><p>菌閣兮蕙樓，觀道兮從橫。</p><p>寶金兮委積，美玉兮盈堂。</p><p>桂水兮潺湲，揚流兮洋洋。</p><p>蓍蔡兮踴躍，孔鶴兮迴翔。</p><p>撫檻兮遠望，念君兮不忘。</p><p>怫鬱兮莫陳，永懷兮內傷。</p><p>通路</p><p>天門兮墬戶，孰由兮賢者？</p><p>無正兮溷廁，懷德兮何睹？</p><p>假寐兮愍斯，誰可與兮寤語？</p><p>痛鳳兮遠逝，畜鴳兮近處。</p><p>鯨鱏兮幽潛，從蝦兮遊陼。</p><p>乘虯兮登陽，載象兮上行。</p><p>朝發兮蔥嶺，夕至兮明光。</p><p>北飲兮飛泉，南採兮芝英。</p><p>宣遊兮列宿，順極兮彷徉。</p><p>紅採兮騂衣，翠縹兮為裳。</p><p>舒佩兮綝纚，竦餘劍兮干將。</p><p>騰蛇兮後從，飛駏兮步旁。</p><p>微觀兮玄圃，覽察兮瑤光。</p><p>啟匱兮探筴，悲命兮相當。</p><p>紉蕙兮永辭，將離兮所思。</p><p>浮雲兮容與，道餘兮何之？</p><p>遠望兮仟眠，聞雷兮闐闐。</p><p>陰憂兮感餘，惆悵兮自憐。</p><p>危俊</p><p>林不容兮鳴蜩，餘何留兮中州？</p><p>陶嘉月兮總駕，搴玉英兮自修。</p><p>結榮茝兮逶逝，將去烝兮遠遊。</p><p>徑岱土兮魏闕，歷九曲兮牽牛。</p><p>聊假日兮相佯，遺光燿兮周流。</p><p>望太一兮淹息，紆餘轡兮自休。</p><p>晞白日兮皎皎，彌遠路兮悠悠。</p><p>顧列孛兮縹縹，觀幽雲兮陳浮。</p><p>鉅寶遷兮砏磤，雉鹹雊兮相求。</p><p>泱莽莽兮究志，懼吾心兮懤懤。</p><p>步餘馬兮飛柱，覽可與兮匹儔。</p><p>卒莫有兮纖介，永餘思兮怞怞。</p><p>昭世</p><p>世溷兮冥昏，違君兮歸真。</p><p>乘龍兮偃蹇，高迴翔兮上臻。</p><p>襲英衣兮緹[糹習]，披華裳兮芳芬。</p><p>登羊角兮扶輿，浮雲漠兮自娛。</p><p>握神精兮雍容，與神人兮相胥。</p><p>流星墜兮成雨，進瞵盼兮上丘墟。</p><p>覽舊邦兮滃鬱，餘安能兮久居。</p><p>志懷逝兮心懰慄，紆餘轡兮躊躇。</p><p>聞素女兮微歌，聽王后兮吹竽。</p><p>魂悽愴兮感哀，腸回回兮盤紆。</p><p>撫餘佩兮繽紛，高太息兮自憐。</p><p>使祝融兮先行，令昭明兮開門。</p><p>馳六蛟兮上徵，竦餘駕兮入冥。</p><p>歷九州兮索合，誰可與兮終生。</p><p>忽反顧兮西囿，睹軫丘兮崎傾。</p><p>橫垂涕兮泫流，悲餘後兮失靈。</p><p>尊嘉</p><p>季春兮陽陽，列草兮成行。</p><p>餘悲兮蘭生，委積兮從橫。</p><p>江離兮遺捐，辛夷兮擠臧。</p><p>伊思兮往古，亦多兮遭殃。</p><p>伍胥兮浮江，屈子兮沉湘。</p><p>運餘兮念茲，心內兮懷傷。</p><p>望淮兮沛沛，濱流兮則逝。</p><p>榜舫兮下流，東注兮磕磕。</p><p>蛟龍兮導引，文魚兮上瀨。</p><p>抽蒲兮陳坐，援芙蕖兮為蓋。</p><p>水躍兮餘旌，繼以兮微蔡。</p><p>雲旗兮電騖，倏忽兮容裔。</p><p>河伯兮開門，迎餘兮歡欣。</p><p>顧念兮舊都，懷恨兮艱難。</p><p>竊哀兮浮萍，汎淫兮無根。</p><p>蓄英</p><p>秋風兮蕭蕭，舒芳兮振條。</p><p>微霜兮眇眇，病殀兮鳴蜩。</p><p>玄鳥兮辭歸，飛翔兮靈丘。</p><p>望谿谷兮滃鬱，熊羆兮呴嗥。</p><p>唐虞兮不存，何故兮久留？</p><p>臨淵兮汪洋，顧林兮忽荒。</p><p>修餘兮袿衣，騎霓兮南上。</p><p>乘雲兮回回，亹亹兮自強。</p><p>將息兮蘭皋，失志兮悠悠。</p><p>蒶蘊兮黴黧，思君兮無聊。</p><p>身去兮意存，愴恨兮懷愁。</p><p>思忠</p><p>登九靈兮遊神，靜女歌兮微晨。</p><p>悲皇丘兮積葛，眾體錯兮交紛。</p><p>貞枝抑兮枯槁，枉車登兮慶雲。</p><p>感餘志兮慘慄，心愴愴兮自憐。</p><p>駕玄螭兮北征，曏吾路兮蔥嶺。</p><p>連五宿兮建旄，揚氛氣兮為旌。</p><p>歷廣漠兮馳騖，覽中國兮冥冥。</p><p>玄武步兮水母，與吾期兮南榮。</p><p>登華蓋兮乘陽，聊逍遙兮播光。</p><p>抽庫婁兮酌醴，援瓟瓜兮接糧。</p><p>畢休息兮遠逝，發玉軔兮西行。</p><p>惟時俗兮疾正，弗可久兮此方。</p><p>寤闢摽兮永思，心怫鬱兮內傷。</p><p>陶壅</p><p>覽杳杳兮世惟，餘惆悵兮何歸。</p><p>傷時俗兮溷亂，將奮翼兮高飛。</p><p>駕八龍兮連蜷，建虹旌兮威夷。</p><p>觀中宇兮浩浩，紛翼翼兮上躋。</p><p>浮溺水兮舒光，淹低佪兮京沶。</p><p>屯余車兮索友，睹皇公兮問師。</p><p>道莫貴兮歸真，羨餘術兮可夷。</p><p>吾乃逝兮南娭，道幽路兮九疑。</p><p>越炎火兮萬里，過萬首兮嶷嶷。</p><p>濟江海兮蟬蛻，絕北樑兮永辭。</p><p>浮雲鬱兮晝昏，霾土忽兮塺々。</p><p>息陽城兮廣夏，衰色罔兮中怠。</p><p>意曉陽兮燎寤，乃自診兮在茲。</p><p>思堯舜兮襲興，幸咎繇兮獲謀。</p><p>悲九州兮靡君，撫軾嘆兮作詩。</p><p>株昭</p><p>悲哉于嗟兮，心內切磋。</p><p>款冬而生兮，凋彼葉柯。</p><p>瓦礫進寶兮，捐棄隨和。</p><p>鉛刀厲御兮，頓棄太阿。</p><p>驥垂兩耳兮，中阪蹉跎。</p><p>蹇驢服駕兮，無用日多。</p><p>修潔處幽兮，貴寵沙劘。</p><p>鳳皇不翔兮，鶉鴳飛揚。</p><p>乘虹驂蜺兮，載雲變化。</p><p>焦明開路兮，後屬青蛇。</p><p>步驟桂林兮，超驤卷阿。</p><p>丘陵翔儛兮，谿谷悲歌。</p><p>神章靈篇兮，赴曲相和。</p><p>餘私娛茲兮，孰哉復加。</p><p>還顧世俗兮，壞敗罔羅。</p><p>卷佩將逝兮，涕流滂沲。</p><p>亂曰：</p><p>皇門開兮照下土，株穢除兮蘭芷睹。</p><p>四佞放兮後得禹，聖舜攝兮昭堯緒，</p><p>孰能若兮原為輔。</p><h1>134.舊題蘇武詩 / 別詩四首·其一</h1><p>兩漢：佚名</p><p>骨肉緣枝葉，結交亦相因。</p><p>四海皆兄弟，誰為行路人。</p><p>況我連枝樹，與子同一身。</p><p>昔為鴛與鴦，今為參與辰。</p><p>昔者常相近，邈若胡與秦。</p><p>惟念當離別，恩情日以新。</p><p>鹿鳴思野草，可以喻嘉賓。</p><p>我有一罇酒，欲以贈遠人。</p><p>願子留斟酌，敘此平生親。</p><h1>135.天馬二首·其二</h1><p>兩漢：劉徹</p><p>天馬徠，從西極，涉流沙，九夷服。</p><p>天馬徠，出泉水，虎脊兩，化若鬼。</p><p>天馬徠，歷無草，徑千里，循東道。</p><p>天馬徠，執徐時，將搖舉，誰與期？</p><p>天馬徠，開遠門，竦予身，逝崑崙。</p><p>天馬徠，龍之媒，遊閶闔，觀玉臺。</p><h1>136.洞簫賦</h1><p>兩漢：王褒</p><p>原夫簫幹之所生兮，於江南之丘墟。洞條暢而罕節兮，標敷紛以扶疏。徒觀其旁山側兮，則嶇嶔巋崎，倚巇迤，誠可悲乎其不安也。彌望儻莽，聯延曠蕩，又足樂乎其敞閒也。託身軀於後土兮，經萬載而不遷。吸至精之滋熙兮，稟蒼色之潤堅。感陰陽之變化兮，附性命乎皇天。翔風蕭蕭而徑其末兮，回江流川而溉其山。揚素波而揮連珠兮，聲礚礚而澍淵。</p><p>朝露清冷而隕其側兮，玉液浸潤而承其根。孤雌寡鶴，娛優乎其下兮，春禽群嬉，翱翔乎其顛。秋蜩不食，抱朴而長吟兮，玄猿悲嘯，搜索乎其間。處幽隱而奧庰兮，密漠泊以猭。惟詳察其素體兮，宜清靜而弗喧。幸得諡為洞簫兮，蒙聖主之渥恩。可謂惠而不費兮，因天性之自然。</p><p>於是般匠施巧，夔妃準法。帶以象牙，其會合。鎪鏤裡灑，絳脣錯雜；鄰菌繚糾，羅鱗捷獵；膠致理比，挹抐擫。於是乃使夫性昧之宕冥，生不睹天地之體勢，闇於白黑之貌形；憤伊鬱而酷，愍眸子之喪精；寡所舒其思慮兮，專發憤乎音聲。</p><p>故吻吮值夫宮商兮，和紛離其匹溢。形旖旎以順吹兮，瞋以紆鬱。氣旁迕以飛射兮，馳散渙以逫律。趣從容其勿述兮，騖合遝以詭譎。或渾沌而潺湲兮，獵若枚折；或漫衍而絡繹兮，沛焉競溢。惏慄密率，掩以絕滅，霵曄踕，跳然復出。</p><p>若乃徐聽其曲度兮，廉察其賦歌。啾咇而將吟兮，行鍖銋以和囉。風鴻洞而不絕兮，優嬈嬈以婆娑。翩綿連以牢落兮，漂乍棄而為他。要復遮其蹊徑兮，與謳謠乎相和。</p><p>故聽其巨音，則周流汜濫，幷包吐含，若慈父之畜子也。其妙聲，則清靜厭瘱，順敘卑達，若孝子之事父也。科條譬類，誠應義理，澎濞慷慨，一何壯士，優柔溫潤，又似君子。</p><p>故其武聲，則若雷霆輘輷，佚豫以沸。其仁聲，則若颽風紛披，容與而施惠。或雜遝以聚斂兮，或拔摋以奮棄。悲愴怳以惻惐兮，時恬淡以綏肆。被淋灑其靡靡兮，時橫潰以陽遂。哀悁悁之可懷兮，良醰醰而有味。</p><p>故貪饕者聽之而廉隅兮，狼戾者聞之而不懟。剛毅強暴反仁恩兮，嘽唌逸豫戒其失。鍾期、牙、曠悵然而愕兮，杞梁之妻不能為其氣。師襄、嚴春不敢竄其巧兮，浸淫、叔子遠其類。嚚、頑、朱、均惕復惠兮，桀、跖、鬻、博儡以頓悴。吹參差而入道德兮，故永御而可貴。時奏狡弄，則彷徨翱翔，或留而不行，或行而不留。愺恅瀾漫，亡耦失疇，薄索合沓，罔象相求。</p><p>故知音者樂而悲之，不知音者怪而偉之。故聞其悲聲，則莫不愴然累欷，撇涕抆淚；其奏歡娛，則莫不憚漫衍凱，阿那腲腇者已。是以蟋蟀蠖，蚑行喘息；螻蟻蝘蜒，蠅蠅栩栩。遷延徙迤，魚瞰鳥睨，垂喙轉，瞪瞢忘食，況感陰陽之和，而化風俗之倫哉！</p><p>亂曰：狀若捷武，超騰逾曳，迅漂巧兮。又似流波，泡溲泛，趨巇道兮。哮呷喚，躋躓連絕，淈殄沌兮。攪搜捎，逍遙踴躍，若壞頹兮。優遊流離，躊躇稽詣，亦足耽兮。頹唐遂往，長辭遠逝，漂不還兮。賴蒙聖化，從容中道，樂不淫兮。條暢洞達，中節操兮。終詩卒曲，尚餘音兮。吟氣遺響，聯綿漂撇，生微風兮。連延絡繹，變無窮兮。</p><h1>137.箜篌謠</h1><p>兩漢：佚名</p><p>結交在相知，骨肉何必親。</p><p>甘言無忠實，世薄多蘇秦。</p><p>從風暫靡草，富貴上升天。</p><p>不見山巔樹，摧杌下為薪。</p><p>豈甘井中泥？上出作埃塵。</p><h1>138.遊俠列傳序</h1><p>兩漢：司馬遷</p><p>韓子曰：“儒以文亂法，而俠以武犯禁。”二者皆譏，而學士多稱於世雲。至如以術取宰相、卿、大夫，輔翼其世主，功名俱著於《春秋》，固無可言者。及若季次、原憲，閭巷人也，讀書懷獨行君子之德，義不苟合當世，當世亦笑之。故季次、原憲，終身空室蓬戶，褐衣疏食不厭。死而已四百餘年，而弟子志之不倦。今遊俠，其行雖不軌於正義，然其言必信，其行必果，已諾必誠，不愛其軀，赴士之厄困，既已存亡死生矣，而不矜其能。羞伐其德。蓋亦有足多者焉。</p><p>且緩急，人之所時有也。太史公曰：昔者虞舜窘於井廩，伊尹負於鼎俎，傅說匿於傅險，呂尚困於棘津，夷吾桎梏，百里飯牛，仲尼畏匡，菜色陳、蔡。此皆學士所謂有道仁人也，猶然遭此災，況以中材而涉亂世之末流乎?其遇害何可勝道哉!鄙人有言曰：“何知仁義，已享其利者為有德。”故伯夷醜周，餓死首陽山，而文、武不以其故貶王；跖躋暴戾，其徒誦義無窮。由此觀之，“竊鉤者誅，竊國者侯；侯之門，仁義存。”非虛言也。今拘學或抱咫尺之義，久孤於世，豈若卑論儕俗，與世浮沉而取榮名哉!而布衣之徒，設取予然諾，千里誦義，為死不顧世。此亦有所長，非苟而已也。故士窮窘而得委命，此豈非人之所謂賢豪間者邪?誠使鄉曲之俠，予季次、原憲比權量力，效功於當世，不同日而論矣。要以功見言信，俠客之義，又曷可少哉!</p><p>古布衣之俠，靡得而聞已。近世延陵、孟嘗、春申、平原、信陵之徒，皆因王者親屬，藉於有土卿相之富厚，招天下賢者，顯名諸侯，不可謂不賢者矣。比如順風而呼，聲非加疾，其勢激也。至如閭巷之俠，修行砥名，聲施於天下，莫不稱賢，是為難耳!然儒、墨皆排擯不載。自秦以前，匹夫之俠，湮滅不見，餘甚恨之。以餘所聞，漢興，有朱家、田仲、王公、劇孟、郭解之徒，雖時扞當世之文罔，然其私義，廉潔退讓，有足稱者。名不虛立，士不虛附。至如朋黨宗強比周，設財役貧，豪暴侵凌孤弱，恣欲自快，遊俠亦醜之。餘悲世俗不察其意，而猥以朱家、郭解等，令與豪暴之徒同類而共笑之也。</p><h1>139.臨高臺</h1><p>兩漢：佚名</p><p>臨高臺以軒，下有清水清且寒。</p><p>江有香草目以蘭，黃鵠高飛離哉翻。</p><p>關弓射鵠，令我主壽萬年。</p><h1>140.枯魚過河泣</h1><p>兩漢：佚名</p><p>枯魚過河泣，何時悔復及。</p><p>作書與魴鱮，相教慎出入。</p><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p3.pstatp.com/large/pgc-image/7547000583534bf3ad79155d69606f0b></div><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p3.pstatp.com/large/pgc-image/7bc616a21e294c13ab88cd52e30bc983></div><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p3.pstatp.com/large/pgc-image/f305a3cb606942319c47109896a7e67f></div><div class=pgc-img><img alt="《漢代 詩文精選》大全集 （101—140篇）" onerror=errorimg.call(this); src=http://p3.pstatp.com/large/pgc-image/b7561a6f607d4158b4922aced85272e8></div></div></div><div class="post-meta meta-tags"><ul class=clearfix><li><a>漢代</a></li><li><a>文精</a></li><li><a>101</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/5dad79ad.html alt=101個潤滑油專業術語：粘度、水分、閃點、傾點、酸值.你都懂嗎？ class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/5dad79ad.html title=101個潤滑油專業術語：粘度、水分、閃點、傾點、酸值.你都懂嗎？>101個潤滑油專業術語：粘度、水分、閃點、傾點、酸值.你都懂嗎？</a></li><hr><li><a href=../../tw/%E7%A7%91%E6%8A%80/13a20156.html alt=Linux文件系統101 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/184733a1b935442eaf00466d218e78af style=border-radius:25px></a>
<a href=../../tw/%E7%A7%91%E6%8A%80/13a20156.html title=Linux文件系統101>Linux文件系統101</a></li><hr><li><a href=../../tw/%E7%A7%91%E6%8A%80/9b861b88.html alt=圖像處理101教程：什麼是圖像？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/2460e9d5e86343c498e0b1f057b0c503 style=border-radius:25px></a>
<a href=../../tw/%E7%A7%91%E6%8A%80/9b861b88.html title=圖像處理101教程：什麼是圖像？>圖像處理101教程：什麼是圖像？</a></li><hr><li><a href=../../tw/%E7%A7%91%E6%8A%80/45c624c9.html alt=101分的小電磨：讓手工愛好，伸手可及 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/260a8b786d604b428a05753c2d73ce7b style=border-radius:25px></a>
<a href=../../tw/%E7%A7%91%E6%8A%80/45c624c9.html title=101分的小電磨：讓手工愛好，伸手可及>101分的小電磨：讓手工愛好，伸手可及</a></li><hr><li><a href=../../tw/%E7%A7%91%E6%8A%80/b23621b2.html alt=漢代張衡的地震儀，現在還在用嗎 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/31fe000030278c556a14 style=border-radius:25px></a>
<a href=../../tw/%E7%A7%91%E6%8A%80/b23621b2.html title=漢代張衡的地震儀，現在還在用嗎>漢代張衡的地震儀，現在還在用嗎</a></li><hr><li><a href=../../tw/%E7%A7%91%E5%AD%B8/0e92addb.html alt=“我喜歡你”的101種說法，你聽過多少？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/689bb112efa947bb98074bf4011d1e8b style=border-radius:25px></a>
<a href=../../tw/%E7%A7%91%E5%AD%B8/0e92addb.html title=“我喜歡你”的101種說法，你聽過多少？>“我喜歡你”的101種說法，你聽過多少？</a></li><hr><li><a href=../../tw/%E7%A7%91%E5%AD%B8/6e13c40d.html alt=（101~120號家庭事蹟） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8d58b90a87514cf7b515a6b5c21cc22f style=border-radius:25px></a>
<a href=../../tw/%E7%A7%91%E5%AD%B8/6e13c40d.html title=（101~120號家庭事蹟）>（101~120號家庭事蹟）</a></li><hr><li><a href=../../tw/%E7%A7%91%E5%AD%B8/edbb4093.html alt="《漢代詩歌300首》大全集 卷三（101—150篇）橫絕四海，當可奈何" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6908ff907b2d4abeb35396478fdc54fe style=border-radius:25px></a>
<a href=../../tw/%E7%A7%91%E5%AD%B8/edbb4093.html title="《漢代詩歌300首》大全集 卷三（101—150篇）橫絕四海，當可奈何">《漢代詩歌300首》大全集 卷三（101—150篇）橫絕四海，當可奈何</a></li><hr><li><a href=../../tw/%E7%A7%91%E5%AD%B8/071f7dc5.html alt=101歲“中國核司令”逝世！他隱身40年，與魔鬼較量讓世界震驚！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/715257e74c6045e9861a3ed9ece7d3f0 style=border-radius:25px></a>
<a href=../../tw/%E7%A7%91%E5%AD%B8/071f7dc5.html title=101歲“中國核司令”逝世！他隱身40年，與魔鬼較量讓世界震驚！>101歲“中國核司令”逝世！他隱身40年，與魔鬼較量讓世界震驚！</a></li><hr><li><a href=../../tw/%E7%A7%91%E5%AD%B8/ac76d668.html alt=藏在“東經101度”的生物多樣性祕密 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/91840dbd5e3e4f35ab4c5de3071760f1 style=border-radius:25px></a>
<a href=../../tw/%E7%A7%91%E5%AD%B8/ac76d668.html title=藏在“東經101度”的生物多樣性祕密>藏在“東經101度”的生物多樣性祕密</a></li><hr><li><a href=../../tw/%E9%81%8A%E6%88%B2/826391f3.html alt=徐蕊：漢代服飾基本形式的考古學觀察 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RgsBfna7gLjP9m style=border-radius:25px></a>
<a href=../../tw/%E9%81%8A%E6%88%B2/826391f3.html title=徐蕊：漢代服飾基本形式的考古學觀察>徐蕊：漢代服飾基本形式的考古學觀察</a></li><hr><li><a href=../../tw/%E9%81%8A%E6%88%B2/948ae2b0.html alt=厲害了，101位王氏人上胡潤富豪榜！是王氏的驕傲 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/ce2c8b15d6dd4ba481c956279c248f96 style=border-radius:25px></a>
<a href=../../tw/%E9%81%8A%E6%88%B2/948ae2b0.html title=厲害了，101位王氏人上胡潤富豪榜！是王氏的驕傲>厲害了，101位王氏人上胡潤富豪榜！是王氏的驕傲</a></li><hr><li><a href=../../tw/%E9%81%8A%E6%88%B2/9e614d81.html alt=「文化週刊」漢代的飲食文化 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f2dad302d2cb4bb8ad23507c3d4fd480 style=border-radius:25px></a>
<a href=../../tw/%E9%81%8A%E6%88%B2/9e614d81.html title=「文化週刊」漢代的飲食文化>「文化週刊」漢代的飲食文化</a></li><hr><li><a href=../../tw/%E9%81%8A%E6%88%B2/bbad5abe.html alt=漢代的年味兒 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RHAJPKr7zYQk1M style=border-radius:25px></a>
<a href=../../tw/%E9%81%8A%E6%88%B2/bbad5abe.html title=漢代的年味兒>漢代的年味兒</a></li><hr><li><a href=../../tw/%E7%A7%91%E5%AD%B8/9ed7e71d.html alt=湖北推行按病種收費，101個病種明碼標價搶先看 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/9ed7e71d.html title=湖北推行按病種收費，101個病種明碼標價搶先看>湖北推行按病種收費，101個病種明碼標價搶先看</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>