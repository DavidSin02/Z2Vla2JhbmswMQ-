<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國佛教史略（一） | 极客快訊</title><meta property="og:title" content="中國佛教史略（一） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/dfic-imagehandler/209ba2f5-cab5-4640-9b6e-a3cedbbd8ef0"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/07cb649.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/07cb649.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/07cb649.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/07cb649.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/07cb649.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/07cb649.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/07cb649.html><link rel=canonical href=https://geekbank.cf/tw/%e7%a7%91%e5%ad%b8/07cb649.html><meta property="article:published_time" content="2020-10-29T20:55:01+08:00"><meta property="article:modified_time" content="2020-10-29T20:55:01+08:00"><meta name=Keywords content><meta name=description content="中國佛教史略（一）"><meta name=author content="极客快訊"><meta property="og:url" content="/tw/%E7%A7%91%E5%AD%B8/07cb649.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國佛教史略（一）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>轉載來源於：百度文庫</h1><p><br></p><div class=pgc-img><img alt=中國佛教史略（一） onerror=errorimg.call(this); src=https://p3.pstatp.com/large/dfic-imagehandler/209ba2f5-cab5-4640-9b6e-a3cedbbd8ef0><p class=pgc-img-caption></p></div><p><br></p><div class=pgc-img><img alt=中國佛教史略（一） onerror=errorimg.call(this); src=https://p3.pstatp.com/large/dfic-imagehandler/2d157152-fe79-4512-b32a-0400ff730f7d><p class=pgc-img-caption></p></div><p><br></p><div class=pgc-img><img alt=中國佛教史略（一） onerror=errorimg.call(this); src=https://p3.pstatp.com/large/dfic-imagehandler/cf0e9487-fcde-4488-9782-8697e647fd56><p class=pgc-img-caption></p></div><p><br></p><h1 class=pgc-h-arrow-right><strong>中國佛教史略</strong></h1><p style=text-align:center>作者：印 順</p><p style=text-align:center>來源：南普陀在線</p><p></p><p>　　本編為妙欽法師初稿，由印順整理刪補而成，時為民國三十二年。三十六年七月，初版於上海。七、「新佛教之成長」，有關牛頭禪部分，間與史實不合。今不加改編，其詳可讀印順近著『中國禪宗史』。印順附記。</p><p>　　</p><p>　　一 緒言</p><p>　　中國佛教，源於印度之佛教，流行於中國民間。源本於印度，故印度佛教思潮之演化，與中國佛教有密切之影響。流行於中國，故中國民族之動態，與中國佛教有相互之關涉。必合所源承之佛教、所流行之中國以觀之，庶足以見中國佛教之真。</p><p><br></p><p>　　中國佛教之流行，且千九百年。自其承受於印度者言之，可分為二期：一、漢、魏、兩晉所傅，以「性空」為本，兼弘大小乘，相當於印度佛教之中期。二、南北朝、隋、唐、北宋之所傳，以「真常」為本，專弘一大乘，相當於印度佛教之後期。自其流行於中國者言之，亦可為二期：一、上自漢、魏，下迄隋、唐，為承受思辨時期（約偏勝說）。傳譯而思辨之、條貫之，其特色為融貫該綜。得則華貴宏偉，失則繁文縟節，如世家子。確樹此一代之風者，襄陽釋道安也。二、上起李唐，下迄清季，為延續篤行時期。即所知而行之證之，其特色為簡易平實。得則渾樸忠誠，失則簡陋貧乏，如田舍郎。確樹此一代之風者，嶺南盧慧能也。思辨該綜之佛教，初唯「性空」之一味；繼分化為南之「真空妙有」、北之「真常唯心」；極其量，成大乘八宗之瑰奇。篤行簡易之佛教，初承諸宗而隱為二流，即天台之「真空妙有」，禪者之「真常唯心」；極其致，成禪、教、律、淨之渾融。中國佛教源遠流長，巳不僅為行於中國之佛教，且進而為中國所有之佛教矣。</p><p><br></p><p>　　二 佛教之輸入中國</p><p>　　中國佛教之輸入，以「漢明感夢，初傳其道」說，為歷來史家所公認。近人或疑其虛構，然漢之王景，「作金人論，頌洛邑之美，天人之符」；「金人」之在當時，固實有其事。「寺」非梵語，漢代「府廷所在，皆謂之寺」，今僧居曰寺，自應與政府有關。故漢明見金人，遣使求法之說，傳說容有不盡不實處，而事出有因，蓋可斷言。然此但託始云爾，佛教之來中國，實已久矣。漢明帝永平八年（公元六五年），詔謂「楚王英誦黃老之微言，尚浮屠之仁祠，潔齋三月，與神為誓，何嫌何疑當有悔吝！其還贖以助伊蒲塞桑門之盛饌」，因以班示諸國中傅。明帝之世，佛教已為王室所信奉，國家所尊重，應已大有可觀。溯之於前，「西漢哀帝元壽元年（公元前二年），博士弟子景憲，受大月氏王使伊存口授浮屠經。曰：復豆（或訛作復立，即佛陀之古譯）者，其人也」。此『魏略』之說，出晉中經，晉中經源出魏中經，其說亦可信。博士弟子而能重視佛法，受經於西來之使節，其時佛教應非創聞。更前，成帝河平三年（前二六），劉子政奉命校書天祿閣，作『列仙傳』，敘曰：「歷觀百家之中，以相檢驗，得仙者百四十六人；其七十四人已在佛經」。宋宗炳，樑劉孝標，北齊顏之推，並見其說如此，是則佛教之來中國久矣。考我國佛教之初入，西域諸國實為之介，大月氏所關尤切。月氏族原居燉煌、祁連間，漢文帝時見逼於匈奴，乃西出蔥嶺，臣服大夏，建貴霜王朝，承受當地之佛教文化而廣佈之。月氏西遷，而印度與西域通；漢武開西域，而西域與中國通；佛教東來大路，因以暢達無阻。張騫西使以還，月氏等國與中國頗有往還，佛教即藉以傳入，因有月氏王使口授浮屠經，漢明帝遣使月氏之說。佛教由月氏等國之使節、商賈、僧侶絡續傳入。至明帝永平中，有「金象」之瑞（見抱朴子），大通西域。當時佛教，應有一番盛事，傳說於人間，學者乃據此為佛教傳入之始。唯流行不廣，世俗多以神明視之，故傳化事蹟，猶闇昧難詳。</p><p><br></p><p>　　梵僧東來弘化之有顯著事蹟者，始於漢桓帝初年。桓帝建和元年（一四七），安世高東來，遊化江淮間，譯經三十餘部。世高「博聞稽古，特專阿毘曇學；其所出經，禪數最悉」──如『安般守意』、大小『十二門』等明禪定；『陰持入經』、『九十八結』等，並明法數。所譯文義明允，為後人所重。時為筆受助譯且傳其學者，為臨淮嚴佛調，實我國出家並助譯之第一人。其前後，有安玄優婆塞，譯『法鏡經』等，佛調亦為參助。安玄與世高，同籍安息，彼此或不無關係。又月氏國支婁迦讖，亦於桓帝時來洛陽，譯『道行般若』、『般舟三昧』、『首楞嚴經』等十三部（依「佑錄」），皆大乘學。竺佛朔與之同時，且曾合作翻譯。餘支曜、康巨、康孟詳等，亦略有所譯。</p><p><br></p><p>　　東漢桓、靈、獻三帝七十年間，佛教之譯弘可分二系：一、安世高等之小乘禪數毘曇系，二、支婁迦讖等之大乘方等般若系。蓋時當公元二世紀後葉，正印度佛教大小兼暢之世也。西北印承說一切有系之學，以罽賓、犍陀羅為中心，而遠及吐火羅、安息，聲聞佛教歷久彌新。於時「大毘婆沙論」結集前後，東方罽賓之學盛弘一時，西方外國諸師亦日以宏肆。說一切有系素以禪學稱，罽賓尤為淵藪。安世高籍安息，安息多聲聞學，其傳禪數也宜。中南印度，學承大眾、分別說系，發為方等般若之大乘，與案達羅王朝並興。嗣以北方貴霜王朝，尤以迦膩色迦王之護持佛教，大乘學者多北上，般若方等之教，因得行於月支及嶺東莎車、于闐等地，此所以『般若經』有「佛涅盤後，此經至於南方，由此轉至西方，更轉至北方」之記。支讖月支人也，略與龍樹、提婆同時。受地方時代學說之薰陶，故學大乘法，傳般若教。漢末二大譯師，雖同來自印度之西北，而實代表印度佛教之兩大學系也。</p><p>　　三國時，梵僧之先後來</p><p>洛陽者，有曇柯迦羅、曇無諦之傳戒律，康僧鎧之譯『無量壽經』，為新規制、新信仰之輸入。然曹魏之譯，當時殊!２麗影響。漢末安世高與支讖之學，則因世亂而流入東吳。紹承其學而予以弘揚者，為支謙與康僧會。僧會之於世高，支謙之於支讖，並有再傳之關係；是則南吳之佛學，即漢末二系之延續也。</p><p><br></p><p>　　支謙自吳大帝黃武初（二二二）至建興中（二五二──二五三），在吳譯經，頗得朝野信重。孫權拜為博士，並敕輔太子。謙譯『孛經抄』，有比丘參政之說，蓋即以自明其所行之當理者。謙承支讖之學，譯經三十餘部，重治『道行』、『首楞嚴』，於方等般若弘闡頗力，足為兩晉般若學之先導。康僧會於赤烏十年（二四七）抵建業，譯經數部。傳說因誠感舍利，傾動一時，孫權為立建初寺。會嘗從陳慧習禪，注世高譯之『安般守意經』，深能紹述其學。支謙生於洛陽，僧會長於交趾，均為半漢化之西域人，故頗注意於消化整理：如謙之重治『小品』，意在潤文；且創為會譯。僧會注『安般』等三經，集六度要目，制泥洹梵唄。江東佛教，漸可觀矣。</p><p><br></p><p>　　西蜀隘塞，經錄有蜀經多種，而事蹟不詳。</p><p><br></p><p>　　自東漢建和至魏末一百二十年間，佛法漸流行於中國，一以印度西域佛教之隆盛，一以中國政教之衰落；因緣時會，不可偏取。我國自王莽政變失敗，五德始終，禪讓禮樂之說衰，儒者乃困於經學考據。道者自黃老之學不行於西漢，長生久視又不能得志於王公，唯下流於民間，成為符水、祈禳、懺罪、役神之說。黃巾太平道、五斗米道盛行，幾全無學術可言。學術界頹然無生氣，政亂時荒，學者且窒息將斃，思變革而無由。支讖、支謙輩適弘傳方等般若於此時，內啟兩晉般若之學，外導六朝清玄之風，為中國學術闢其生路。雖然，漢、魏之佛教，其初也附黃、老而興，如楚王英「誦黃老之微言，尚浮屠之仁祠」；桓帝「宮中立黃老浮屠之祠」。佛老混雜，信仰者類不能峻別其異。宗教重於學術，信仰多於理智，是亦創傳時期應有之徵也。</p><p>　　</p><p>　　三 大道南行</p><p>　　兩晉一百五十餘年之佛教，上承草創期大小兼弘之學，下啟空有真妄之分。時中國衰亂甚，傳統之儒學解體，倫常氣節，澌泯殆盡。種族間戰亂頻仍，遠過於春秋戎夷之逼。際此時而佛教興，尊釋迦法王，布悲智平等之教。勝胡之凶殘，矯漢之縱逸，維護國族生命於垂絕之秋；亦即於此時，奠定中國佛教不拔之基也。</p><p><br></p><p>　　時佛教上承漢、魏，以般若性空為本而大小兼暢。般若性空學，研習弘揚之盛，傳譯部帙之多，無出其右者。溯『般若經』之傳入，始於漢末支讖之譯『道行』，為「小品」初譯；吳支謙重治「小品」，曰『大明度無極經』；傳說康僧會亦曾出「吳品般若」：是三國時般若已為人珍重。唯時際草創，僅及「小品」，幽旨隔於譯詞，微言滯於弘通。魏甘露五年（二六０），朱士行慨般若之「譯理不盡」，奮志西行，得『放光般若經』于于闐，展轉送達倉垣。至西晉惠帝元康元年（二九一），始得無羅叉、竺叔蘭為之譯出。旋即傳誦南北，競起研究，般若之道，漸光大矣。</p><p><br></p><p>　　西晉佛法之足資稱道者，推燉煌菩薩竺法護之翻譯。法護譯經歷武、惠、懷三帝，略與西晉同始終。所出百餘部，三百餘卷，多我國初期佛教要典：如『漸備一切智德經』，為『華嚴』「十地品」之初譯；『正法華』及『維摩經』，並當時所盛行；『大集』、『寶積經』，亦有零譯。於太康七年（二八六），譯『光贊般若經』三十卷，為「大品」初譯；再翻「小品」七卷。惜出在關中，遭世亂而沉沒涼州；道安始得『光贊』殘本而表彰之，「小品」則不可得矣。法護所出，皆初期性空大乘之經，且嘗抽譯龍樹之『十住論』，蓋一般若性空學者也。</p><p><br></p><p>　　自晉室東遷，北方為五胡角勝之場；東南粗安，南方般若之學因日以隆盛。羅什前之研究般若而可考者，不下五十餘人，類皆一時之名德。或於般若讀誦講說──讀誦者多矣。講說則道安年講般若二次；支道林、竺法深、竺法汰、於法開等，均應晉帝之請，講般若於宮闕；荊襄講說亦盛。或批註經文──道安於此用力最勤，竺法汰、竺僧敷等亦有義疏。或往復辯論──於法開與支道林論即色義，慧遠與道恆爭心無義，郗超與法汰辨本無義。或刪繁取精而為經鈔──衛士度略「小品」為二卷。或提玄鉤要而作旨歸──道安、支道林均有之。或對比「大品」、「小品」──支道林有『大小品對比要鈔』。或合異『放光』、『光贊』──道安有『合放光光贊略解』。研習既盛，義解或異，遂有「六家七宗」之分──一、道安、法汰與竺法深之本無，二、支道林之即色。三、於法開之識含，四、釋曇一之幻化，五、竺法蘊、支敏度之心無，六、於道邃之緣會。本無家有二宗，故成七宗。如春蘭秋菊，各擅其勝，不可謂不盛也。</p><p><br></p><p>　　迨羅什三藏入關（四０一），俊秀雲集，大事譯弘。重譯『大品』、『小品』，文義既定，別翻龍樹『智度論』以釋之。又出『中論』、『百論』、『十二門論』、『十住毘婆沙論』，性空般若之學，至此乃文備而義明。什公所譯，復有『十住』、『法華』、『維摩』、『持世』、『思益』、『無行』、『禪經』等，並文妙義精，今古依遵。什公「篤性仁厚，泛愛為心，虛己善誘，終日無倦」，忘己為法之精神，不可及也。即門人之久沐薰陶者，如「解空第一」僧肇之論，僧叡之序，曇影之疏述，亦精義入神。什公師資，承漢、魏來般若性空之思潮，斥「格義」之迂，正「六家」之偏，宗龍樹、提婆論以闡性空之中道，大乘真義，始聞於中國，不復為三玄所矇混。「關中洋洋十數年中，當是大法復興之盛也」，此語不虛！惜姚秦祚短，法為時崩，未得適宜之光闡。沉隱八十年，始得三論學者為之重光焉！</p><p><br></p><p>　　聲聞藏之傳譯，亦於時大備。符秦通西域，西僧應時來遊。建元之末（三八０頃），僧伽跋澄、曇摩難提、僧伽提婆來長安，因出『增一』及『中阿含經』，『阿毘曇心』、『八犍度』、『婆須密集』、『三法度』等論，道安、法和為之審定。次僧伽提婆南遊廬山，慧遠請其重出『毘曇』。又東下揚都（三九七），再譯『阿含』、『毘曇」，大事弘通。使江南大乘之緒，為之減色。當「提婆始來，義、觀之徒，莫不沐浴鑽仰，便謂理之所極；謂無生方等之經，皆是魔書」。然不數年而羅什入關，性空大乘獨步當時。雖聲聞三藏續有傳譯──竺佛念出『長含』，功德賢出『雜含』；羅什出『成實』，曇摩耶捨出『舍利弗毘曇』等；弗若多羅等續出『十誦律』，佛陀耶捨出『四分律』，覺賢出『僧祇律』，佛陀什出『五分律』──而終不復能搖撼大乘矣。</p><p><br></p><p>　　東晉百年之法運，有大可注意者二：一、以五胡亂華而佛法隨中原士族以南行，奠定中國佛教之特質。初有竺法深師資，於法蘭師資，康僧淵、支敏度、支道林等渡江而南；支道林之學德，尤為士大夫所傾倒。時北方幸有竺佛圖澄，以智術幹石勒、石虎，佛化乃大行於河北。勝殘止殺，為益不少。其弟子多一代名德，如竺法雅、法和、法汰、道安；尤以道安為第一。安公以釋為氏，仰推釋迦以泯於、支、康、竺傳承之異；重僧制而定僧尼軌範；於教理之研幾尤勤，創編經錄，疏注眾經。安公於般若性空之義，所見特多，嘗作「本無論」以申性空之旨。弟子僧叡雲：「安和上鑿荒塗以開轍，標玄旨於性空」。衡以什公所傳，則「性空（安公義）之宗最得其實」，然「爐冶之功微恨不盡」，此安公之「所以輟章遐慨，思決言於彌勒也」。安公「無變化伎術可以惑常人之耳目，無重威大勢可以整群小之參差，而師徒肅肅，自相尊敬」。值亂離之世，常共弟子千百人，展轉流徙，唯道是務，深得佛教德化之意。迨「石氏之末，國運衰危，冉閔之亂（三二五），人情蕭索」，而佛教名德又南行。安公初「率眾入王屋」，「復渡河依陸渾」，次又「南投襄陽」；法汰之下揚都，法和之入蜀，並在此時（三六五頃）。安公師資「在樊沔十五載」，隱為當時佛教中心。符丕下襄陽（三七九），安公被迫去長安，乃「分張徒眾，各隨所之」，中以南下荊州者為多。慧遠率四十餘人，東之廬山，再造佛教中心。遠承安公之學風，律己嚴而為法勤，晏坐山林，禪思資心而歸宗於極樂。安公師資八人，求生兜率；遠公始結蓮社以趣西方，影響於中國佛教者極深。遠又虛懷若谷，志在大法，支法領之西行求經，僧伽提婆之譯毘曇，覺賢之出禪經，請要義於什公，求譯律於曇摩流支，凡此「蔥嶺妙典，關中勝說，所以來集茲土者，遠之力也」。安、遠師資，儒雅精嚴承漢、魏來佛教之傳統而嚴淨之；中國佛教之特質，至是乃大體凝定。由來佛教，禪數以攝亂心，方等般若以悟本真。時為玄風之所染，立身務恬退，說理主要約，名僧風格與名士同流。昔孫綽作『道賢論』，以七道人擬七賢，其學風可想見矣。然恬退與要約，上也者猶不免隱遁與疏略之譏，而況其下者乎！西晉竺法護歷遊西域，乃深慨於真丹比丘「習俗之行」，責其「高望遊步，世人無異，求好衣服，學世辯詞」。恬退要約之風，安、遠二公固承其緒而莫之能異者，然以受竺佛圖澄之化，禪慧之餘，首重戒法，奮力求之。安公謂「此乃最急，四部不具，於大化有所闕」，終得耶捨出『鼻奈耶』。弟子法汰、慧遠，莫不於此致力。故得門風精嚴，蔚為時望。桓玄沙汰沙門，亦謂「廬山道德所居，不在搜簡之例」。知大法之宜立基於戒法，禪慧之必廣求諸西竺；不為權勢所動，不為神奇之化，德學並重，解行相資：安、遠之門風，宜其為來者所稱道而景仰者也！安公歿後十六年（四０一），羅什三藏來長安，關、河、鄴、衛、荊、襄、揚、越之俊，聞風畢集，西域名僧亦萃止。大法之盛，譯籍之妙，並先來所未有。然廬山學者，道生「中途還南」（四０六頃），慧觀亦隨覺賢還廬嶽（四一０頃），並未嚐盡什公中觀之學。此以什公之學，廣大精嚴，「志存敷廣」，而「秦人好略」。略譯『智論』三分之一為百卷，而「文藻之士猶以為繁」；傳入廬山，遠公等又刪之為二十卷，此所以什公有「折翮於此」之嘆。又以什公「雅好大乘」，「不拘小行」，故有臭泥生蓮華之喻。在小行獨善者，誡其取華舍泥；若大心兼濟之士，則知乎離臭泥無蓮華也。而安、遠師資，乃近聲聞高遠之操：竺佛圖澄「過中不食，非戒不履，無慾無求」；安公「制僧尼軌範」；遠公「神韻嚴肅，容止方稜」，「卜居廬阜三十餘年，影不出山」。羅什與安、遠之間，學行有異，勿以此為南北之別也。</p><p><br></p><p>　　二、以二秦之通西域而傳經求法者大盛。二秦並用兵西域以迎羅什；法領西行，亦「請大乘禪師一人，三藏法師一人，毘婆沙法師二人」；聞風而自來者尤多。西去之求法者，如支法領等之行，法顯、寶雲等十人之行，智猛、道泰輩之行，皆有慨於「經律舛闕，誓志尋求」；但得「一聞圓教，夕死可矣」。有真切之誠信，愛真理，憫眾苦，而後蔥嶺之峻，流沙之苦，風濤之險，胥不足以阻其行。有此精神，宜佛法之能日盛也！</p><p><br></p><p>　　佛教不斷自北而南，一代名德，莫非中原之秀。類能存恬澹之致，以學鳴於時。支遁、竺法深，暫出京都而乞放還山；廬山慧遠，泰山僧朗，卜居山林以終其身；道恆、道標，避俗而棲隱巖谷。地不分南北，一代風尚，恬澹而傾向隱遁，則玄談亂離有以致之。此後中國佛教之精髓，常自山林中來，頗影響於此。支遁之注「逍遙遊」、闢任性之說，「群儒舊學，莫不折伏」。竺法雅師資，並「世典有功」，乃有「格義」之唱。安公之學，使「長安衣冠子弟之為詩賦者，皆依附致譽」，有「學不師安，義不中難」之稱。遠公「博綜六經，尤善莊老」，三禮大家雷次宗，於喪禮實多承受。下至什門十哲，莫不博綜內外。本佛理以顯儒、道之未盡，藉儒、道以喻佛法之深邃，則又南北學風之所同者。以學綜內外，玄思卓拔，乃能傾動王侯，折服士流，擁佛教入中國學術之林，於茲乃盛。雖「秦人好略」，於佛乘廣大精微之學，常以守約觀要而不盡其意。然日趨深廣，卒造成隋唐佛教之隆盛。</p><p><br></p><p>　　時南北佛教之有差異可言者，南土之王公名士，承清玄之風，所需於佛教者，偏重義理，以玄思拔俗為高。北土則中原紛擾，胡人又率麤獷不文，故所需於佛教者，信仰而外，首重事功。佛圖澄以智術化石氏，軍政多所諮決。苻堅之取什公，以「什深解法相，善閒陰陽」。下襄陽取安公，則曰「方欲致之以輔朕躬」。西涼諸呂以「什智計多解，恐為姚（秦）謀，不許東入」。魏太武之求曇無讖，以其「博通多識，羅什之流；神咒祕術，澄公之匹」；沮渠蒙遜亦以此不遣。姚興之遇羅什，「別立廨舍」；詔道恆、道標「釋羅漢之服，尋菩薩之蹤」，以為「獨善之美，不如兼濟之功」。是皆重大乘兼濟之行，與南土之自得玄談不同。</p><p><br></p><p>　　兩晉義理，以性空般若為中心，實有得於印度之佛教。當晉之世，西竺龍樹、提婆謝世不久。雖北印度一切有系猶盛，中南印學者又為新新不息之創異，力向真常論趨進；然以月氏為中心而弘其教學於西域者，仍以性空之學為正統。譯師來自西域印度，傳弘流行之方等般若，理當然也。羅什約與無著、世親同時；印度之佛教，南則真常論大行，北則瑜伽者回小以入大，將入另一時期。我國性空般若之學，亦且於此後分流。西土佛教之直接影響於我國，有如此。又以中國自漢武獨尊一孔，學術生氣漸失。時人之學，不出二途：儒生注經而支離破碎，方士術數則虛妄怪誕；讖諱符咒，滔滔皆是。如此學術，豈能饜智者之求！於是正始一唱，三玄之學，風起雲湧。窮推真際，以無為本；放浪形骸，無累為宗。力求個性之解放，見自我之本真，是為清談玄學。佛教之般若性空，破滯執而顯真空，於玄學足以啟導參助，故深為時代學者所歡迎。支遁、道安輩之見重於名士，亦以此也。學風好尚於此，誠為斯學興起之勝緣。印度佛教為親因，此間學風為助緣，共成此一代之學，二者各有所關。或謂兩晉般若之興，全得於三玄清談之影響，是純以中國學術為背境，抹殺西方之淵源而不論，誤之甚矣。 　</p><p>　</p><p>　　四 一帆風順之南朝佛教</p><p>　　劉宋受東晉禪（四二０），不久，拓跋魏亦統一北方（四三九）。南朝歷宋、齊、樑、陳，北朝拓跋魏分東、西而禪於北齊、北周；隋文帝始統一之（五八八）。其間南北對峙者，歷百六十餘年。時佛教外則不復依傍儒、道，漸為獨特之發展；內亦真空妙有與真常唯心，各自分流。失般若性空之一味，性質大異於兩晉，蓋又轉入另一時期矣。</p><p><br></p><p>　　南朝佛教承東晉之法統，汲取關河妙典咀英而闡發之，一帆風順，至唐初始漸衰。其初也，晉、宋之交，義學高賢多來建業，若道生、慧觀、覺賢等自關中還廬山而轉建業，法顯則自西竺還抵京邑，建業乃代廬山而為南朝佛教領導中心。慧觀等求法若渴，迎僧譯經，一時稱盛。自法顯出六卷『泥洹經』（四一八）；覺賢出六十『華嚴』（四一八──四二０）、『如來藏經』；求那跋陀羅出（四三五──四四三後）『楞伽』、『相續解脫』、『第一義五相略』（即『深密經』，自『瑜伽』「抉擇分」錄出，乃南方之來傳無著學者）、『勝鬘』、『法鼓』、『央掘魔經』；真常妙有之學，瀰漫南朝。適於此時，北涼曇無讖譯出『大般涅盤經』（四二一年譯訖）及『大雲』、『金光明經』、『地持論』（即『瑜伽』「菩薩地」，為無著學之初來北方者），傳達江南。因緣時會，而此號稱羅什門人──道生、慧觀、慧嚴、僧弼等之南朝佛教，乃謂「常住之言，眾理之最；般若宗極，皆出其下」，而學風變矣。</p><p><br></p><p>　　於此學風丕變之會，以覺賢之被擯，道生之被擯，為其機紐。覺賢為罽賓禪匠，初來長安，「什大欣悅」。然一則見地不同：覺賢與羅什問答不契，其說在當時已闇昧不明，比觀覺賢所傳達摩多羅之禪，則大致可見。覺賢初「開一色為恆沙」，故「眾微成色，色無自性，故雖色常空」。次觀「起不以生，滅不以盡，雖往復無際而未始出於如」。此即極微之恆住自性，故不許「破析一微」。「一微空故眾微空，眾微空故一微空」，非極微自性空之謂。蓋自一一微之常如，不生不滅，無彼假色之空耳。初析色明空，次體色常如，不出一切有見。即此差別之實有而混融之，則與大乘妙有者合流。此與什公「佛法中都無微塵之名」之緣起性空學，相去甚遠。二則作風有異：什主大乘兼濟，禪慧相資，覺賢則偏守靜默，眩神通，說果證。以是覺賢乃為關中舊僧所擯（約四一０），唯廬山學者慧觀等四十餘人，相隨南下。道生從什公學，中途退席，殆以生之高簡空靈，不以什之「志存敷廣」為然。道生法師誄文雲：「雖遇殊聞，彌覺同近，途窮無歸，回轅改軫」。不滿什公之情，不顯然乎？生於晉末出住京邑，得讀六卷『泥洹』，「思出言表」，「孤明先發」，不能與慧觀等相得。生以「鑑寂微妙」之「真知」（即真常心）為理境，「徹悟言表」，不為名相所囿，神奇所惑。慨彼「循名責實，惑於虛誕；求心應事，芒昧格言」。乃欲「存履遺蹟」，使「釋迦之旨瞭然可尋，珍怪之辭皆成通論」。乃食不必企坐，食不必日中，順此方而異天竺。乃唱「一悟則紛累都盡耳」，而以佛之漸學，融儒之一極。乃本「真知」之一極，說「一闡提人皆得成佛」。然頓悟及一闡提成佛，當時實無經可據。生之妙義新翻，頗為謝靈運及黑衣宰相所知。而「守文之徒，多生嫌嫉」；乃因其說闡提成佛，指為離經背道而擯之（四二九）。翌年，『大般涅盤經』傳達江南，果說「闡提悉有佛性」。涅盤以先得道生之唱而盛行，道生亦以得經為證而馳譽一時。二者相為激盪，於是真常之說大張，鄙漸證而矜頓悟，予「真常」「圓頓」之中國佛教以非常之影響，誠佛教史上一劃時代之大事也。</p><p><br></p><p>　　然承安、遠之學而奠定南朝佛教之正統者，厥為慧觀其人。觀於戒定慧三學並重，從什公學，獨契於『法華』。南還建業，迎請西來大德而廣為經典之傳譯。『涅盤經』南來，共慧嚴、謝靈運重治之，且為作序。觀以『華嚴』為頓教，以『阿含』、『般若』、『方等』、『法華』、『涅盤』為漸教，且以『涅盤』所明常住為究竟。蓋就釋迦說法之次第，序其先後而判其淺深。綜當時傳譯之教典而貫攝無遺，求之並世，實無出其右者。然慧觀從僧伽提婆學而毀『般若』；見羅什而贊『法華』；遇覺賢而崇『華嚴』；讀『泥洹』而以常住為極，『般若經』為下，時猶不信道生而排擯之；迨『大涅盤經』來，乃又為之重治，序而弘之。全盤西化，食必企坐，此所以見笑於範泰，責其「無主於內，有聞輒變」。</p><p><br></p><p>　　道生之頓悟成佛，風行於宋代，弟子道猷、寶林等繼弘不輟。宋文、孝武，特加賞識。『涅盤』佛性之學，以生、觀之提倡，學者靡不綜習，群為註疏，風行於宋、齊、樑代。梁武帝敕法朗為之集解，所收不下二十家。時「佛性十家義」，如東晉之「六家七宗」，可謂盛矣。『涅盤』之著名學者，宋則慧靜、法瑤、曇濟、曇斌，齊則僧宗、曇準，樑則寶亮。宋代雖弘『涅盤』，承東晉之緒餘，尚多講什譯之『大品』、『小品』者。『法華』一經，雖學者視為不如『涅盤』之究竟常住，然以同歸一乘，其地位已凌駕『般若』。宋山陰之慧基，偏重『法華』；「法華之匠」廬山慧龍，傳齊中興僧印，再傳樑光宅法雲，法華一乘，尤推崇備至。承生、叡、觀、嚴之緒餘者，大率弘『法華』、『涅盤』，助以『大品』、『淨名』；『勝鬘』一經，亦兼有弘通者。</p><p><br></p><p>　　次傳什公之學於南方者，為成實論師。『成實論』本小乘經部別系之學，反毘曇之一切有，明我法二空。然究為小乘，於般若真空尚有所間。什公以其可為初學便，乃於晚年出之。宗大乘空者譯小乘空論，此如宗大乘有者之真諦、玄奘，譯小乘有之『俱舍』、『婆沙』，實非所宗。什公弟子僧導、僧嵩及道猛等，得而弘之於壽春、彭城間。僧嵩弟子僧淵，特精『成實』。劉宋之季世，道猛及僧導弟子曇濟、僧宗，彭城法遷弟子慧次，引之南下。『成論』學者，初猶兼弘什譯之三論，如宋之僧導、道亮，齊之僧鍾、慧次；然齊末已偏弘『成論』，與『法華』、『涅盤』合流。樑代三大法師中，光宅法雲，『法華』獨步；莊嚴僧旻，特善『勝鬘』；開善智藏，馳譽『涅盤』：而均為著名之『成論』師。門下鼎盛，弘佈於長江流域，為此學之黃金時代。『成論』師多兼善『涅盤』，其判教承慧觀說而略有出入。小空與大有並暢，為從空入有之時代思潮所成，亦即為南朝學統所融化也。成實學者不以『成實論』為小乘，謂『成論』明空與「三論」、『般若』齊，而宣說法相則過之。以『成論』為空有並明，乃據論意以通經，終與『法華』、『涅盤』並暢，成所謂「成論大乘師」也。此以大乘經中法數，既不能依『毘曇』，學者又罕究『智論』，大乘法相未傳，乃不得不取『成論』義解之。此類結合，頗為畸形。齊末，『成實論』已為偏頗之發展，周顒乃倡為刪略，俾助大乘而不為礙。然蕭樑之世，『成論』轉盛，武帝且詔「諸名德各撰成實義疏」。時成論師「每日敷化，但豎玄章，不睹論文，終於皓首」（玄章者，系總括一部文義，抉發幽微之作，類於概論。以『成實論』展轉立破，古人每恨其支離，故玄章之風特甚，蓋亦受玄風精詣要約之影響也。抉幽闡微是所長，而不免斷章取義之失。其後三論家之遊意、玄論，天台家之玄義，華嚴家之懸談，並承此作風而來），學者之徒馳義解，務矜新異，其弊亦甚矣！降及陳世，如烏瓊、白瓊、智!４蝞、警韶諸師，尚維頹勢而不絕。然以初為三論所破，繼為天台所融攝，隋後即衰落無聞矣。</p><p><br></p><p>　　什公性空之學，以『中」、『百』、『十二門』三論為主，為大乘通論。自什、肇等卒後，慧日潛暉。生、觀等不及面稟，故「傳過江東略無其人」。次成論師兼弘，亦不究其所異。迨『成實論』大盛，三論幾不為人所知。唯高昌智林師資，頗有所得。高麗僧朗法師，有得於關河古義，齊建武中「四九四──四九七）步入南吳，止攝山，於廣州大亮之「二諦為教」，智林之「假名空」義，應有所承受。朗公講學於樑世，傳止觀僧詮，並「頓跡幽林，禪味相得」。詮有入室四人，興皇朗為傑出。朗於陳武帝永定二年（五五八）入都，敕居興皇寺，盛弘三論、般若，表彰關河古義，三論始大行於陳世。時門徒雲集，稱「朗門二十五哲」，遠佈於巴、蜀、荊、襄。喜祥吉藏，其門人也。本安息人，少從興皇出家，善承其學。及隋陷建業，吉藏避亂，止會稽嘉祥寺。開皇末（六００），詔居揚都慧日道場，旋又北遊於東西二京。隋煬、唐高均加優禮，卒於武德六年（六二三）。嘉祥以發揚關河古義，紹繼山門正統為己任，著作等身，號稱「文海」。其援引南朝異說之淵博，允推第一，世稱為三論宗之集大成者。三論宗盛弘於南土，嘉祥復扇之於北方。唯學不契機，北方之後學無聞；南土之三論，則維持其頹勢，迄唐武滅法而後絕。詳三論宗風，乃什學南傳而大反南朝傳統之學者。指『成實論』為小空，不當用之通大乘。闢橫判頓漸，豎分五時、四時之說，唯明大小二教，且以為「同以顯道為宗」。止觀詮為學者所請，僅講『涅盤』「本有今無偈」而止，不欲廣演，頗同初期兼弘三論之『成實論』師，如彭城僧嵩之類。明漸悟，存三乘，三論宗之說，與生、觀等迥異也。興皇以下，為南朝之學統所化，嘉祥尤意存融會，乃為『涅盤經』作遊意，為『勝鬘經』作寶窟。然學偏義解，蹈成論大乘之覆轍，失棲霞禪講之風矣。</p><p><br></p><p>　　什公之學，繼三論宗而南傳者，為天台宗。先北齊慧文禪師，有契於『智度論』；悟『中論』「空假中」義。傳之慧思，持『般若』、『法華』。思傳智顗，陳光大二年（五六八），相偕南下，思止南嶽（卒於陳大建九年，五七七）；顗則下揚都，往來吳、越、荊、湘間，授禪弘教，深得時望。為隋煬帝所師，因賜號智者。顗宏化南土，乃本其得之於北者，融會慧觀以來之學統，判一大藏經為五時、八教，極恢閎博洽之能事，可謂學本什公而大成南土之學者。原此學本來自北土，慧文得力於『智論』，至慧思則進『中論』，而『般若』、『法華』並重，禪講無間。時興皇同學「得意布」，曾見慧思，思嘆曰：「萬里空矣，無此智者」。慧思之門，本頗近棲霞之道。特以智顗偏重法華之歸一顯實，融會南朝之學統，乃與『涅盤經』之真常妙有合流。道生以來，涅盤師多以真常佛性解法華「佛之知見」；智者承之，乃『法華』、『涅盤』並重。綜『法華』、『涅盤』為第五時，配醍醐味，以『涅盤』為追說追泯之圓教。終且『涅盤』之學，全入臺家之手。以是，智者雖多稱『般若』、『中論』、『智論』，而於空假外別存中道，不止於即空即假為中，且進而即空即假即中。觀百界千如於一心，說理具事造；己從空入中，集真空妙有之大成也。顗之學，精髓在止觀：『六妙門』、『次第禪門』、『摩訶止觀』，實不朽之典。什公所傳『禪經』，有實相三昧，法華三昧，慧文、慧思，殆遠承其學而行證之者。顗承其學，乃綜貫『智論』之所說，組為條理嚴密，可由易入之法門，可謂龍樹功臣矣！至其判教，化法四教取於北方；化儀四教及五時，乃即南土舊說而略事融通；其解『法華』一乘，則承光宅之說而更進者。後學重其教之圓融，而忽其止觀，豈非買櫝還珠之論耶？其說，得弟子章安灌頂為之記述傳世，得不墜其緒。</p><p><br></p><p>　　南朝百數十年之佛教，自北而南凡四變：初則晉宋間『涅盤』繼『般若』而興；次於齊、樑，『成論』合『涅盤』盛行；三則陳世，三論奪『成論』之席，然亦漸與『涅盤』大有並流；四則陳、隋間之天台，大成南土之學。南方以妙有為究竟，然與真空並行而反唯心之緣起說，與北朝之真常唯心之緣起論迥異。其所以融合空教，則以漢、魏、兩晉之般若性空，在南土已植堅強根柢；故雖『涅盤』高唱，而不得不有資於空。初則『涅盤』伴「大小品」以行，次則與『成實論』相呼應，三論亦漸相融合，智者乃冶『中觀』、『智論』、『法華』、『涅盤』於一爐。真常空（舊傳統）與真常有（新思想）之綜合，為南朝佛教特色。亦可見性空之學，深入南方人心。性空之真常，以心境平等、真俗相即為立義大本，故唯心緣起說，迄不為南人所宗。宋求那跋陀羅出唯心說之『楞伽』、『深密經』，不行於南土。樑末，真諦三藏來遊，於廣州大出無著、世親論，以『攝大乘論』為本。然為三論學者所抑，評為「嶺表無塵唯識，言乖治術」；故「終歷陳朝，通傳無地」。此可見性空與唯識，自有難於調和處。南土所弘，多關河舊譯，而南方新譯之唯心論反不能行；此則般若性空之一脈，有以使然。</p><p><br></p><p>　　南朝之義學，雖以真常妙有為宗，而實能融合兩晉來之學統；玄思深邃，非北學可及。然以言行履，則昔之關、洛重化濟事功，江東主謹嚴拔俗，以此格量南朝佛教，則頗嫌文不勝質。初以『十誦律』為羅什所譯，慧遠所請，頗流行於巴、蜀、荊、襄、吳、越間，然不久即衰。僧徒馳心於義解，律己攝僧，「儀範多雜」。東晉重名理、僧眾率能淡泊知足，曠達而操持精嚴，生、觀猶能濟美。迨齊、樑大弘佛法，致「利動昏心，澆波之儔，肆情下達」。離山林而來都邑，玄談而不能恬淡，又不為兼濟之事行，勢必流於不堪。乃使樑武有「欲自御僧官，維任法侶」之舉，有禁斷肉食之會。下及陳、隋，此風不已；唯攝嶺、衡嶽、天台，初自北方來，有廬山風味。禪則宋初之覺賢、智嚴、求那跋摩、曇摩密多、!７痳良耶舍等群集京都；樑有寶誌頗著神蹟。成論大乘師則鮮有於此留心，故「定學攝心，未聞於俗」。南朝為佛教唯一盛世，王公名士唯此是依；樑、陳之君，且數度捨身作無遮施。儒術不為人重，老、莊因循無生色，唯佛法為學術重心。然以時承兩晉之虛玄，社會流於文華柔靡，聲色逸樂；佛教亦失其恬澹精進之風，與世俗同流，為他所轉，誠所謂「未曰紹隆」也！</p><p><br></p><p>　　五 唯心論之確立</p><p>　　北朝佛教，與南朝不同。五胡亂華，中原先進士族，相率南下。漢族之留北土者，較樸質，諸胡又多不文。故二石信佛，佛圖澄唯以智術化之。苻姚頗有起色，惜乎其祚不永。什公滅後四年而晉滅秦；次以赫連勃勃之入長安，戰亂饑饉，學德星散。關中妙諦，類傳持于山林之禪者，不獲弘通。性空之難行於北朝，時為之也。時關、洛、晉、趙，悉殘破不堪。以魏太武之西伐，「涼土崩亂，經書高哄，皆被焚蕩」。唯徐州『成實』，法化不絕。此外則「毘曇」、『涅盤』，流行各地。詳北土學者，多以真常妙有之『涅盤』名，如宋東阿慧靜（元嘉中卒），有『涅盤略記』，其說「多流傳北土，不甚過江」。齊代南來之曇準，為一『涅盤』學者，而以「南北情異，思不相參，準乃別更講說，多為北土所師」。即偏弘『成論』之彭城學者，曇度、道登，亦一變師說（僧嵩），兼善『涅盤』。北土於性空無基，故與南土真常之糅合性空異。元魏混一北方（四三八），不數年而法難作（四四六﹞，『成論』學者之南下乃多。文成帝復法，曇曜等膺僧職，多重禪。獻文帝尤味禪，踐祚六年即遜位太子，移居北苑崇光宮修禪。孝文帝慕文治之化，遷都洛陽，儒佛兼弘。既雅好義學，聽法師一月三入殿論法；又推訪什公後裔；增僧尼之額。時慧紀、曇度、道登之『成論』、『涅盤』，盛行於洛陽、彭城間。於此真常妙有涅盤之園，西方播來新種，怒放唯心之華，為北學之有大影響於中國佛教者，當推『十地論』之譯弘。</p><p><br></p><p>　　宣武帝正始永平間（五０四──），佛陀扇多、菩提流支、勒那摩提相繼來洛陽。譯出『楞伽』、『深密』等經，『寶性』、『攝大乘』、『二十唯識』等論，『十地』、『法華』、『金剛』諸世親釋，弘傳無著、世親學，其中尤以『十地經論』為著。相傳菩提流支與勒那摩提等見解各異，乃由二人各別譯出（五０八），而經弟子（慧光）合成一本。傳『地論』之著名者，有道寵、慧光。寵俗為名儒，出家後習『地論』，弘之頗力。慧光乃『地論』元匠，弟子知雲；北朝名僧如法上、道憑、靈詢、曇遵等皆其弟子，慧遠、曇遷、靈裕等是其再傳。師資濟美，奠定北中國佛教真常唯心論之學統。孝明帝時，佛教轉盛。建永寧大寺，遣惠生等西行求法。不久，魏分東西（五三四、五三五﹞。東魏遷都鄴城，高齊繼之，洛陽之學乃轉以鄴城為中心。其間四十餘年，法事頗盛。蓋流支、摩提、道寵、慧光等，俱隨都北徙也。鄴近彭城，徐淮與江表相接，因以漸染南風。餘如法上、慧遠之『涅盤』、『成論』，慧嵩、志念之『毘曇』，均流行於時。西魏都長安，北周繼之，兩代亦經四十餘年。時關中佛法久衰，雖諸帝奉佛，曇延、道安力謀復興，然凡百草創，成果未見，而周武法難起（五七四）。繼而周滅北齊，法難延及（五七七），全北方之佛教，大受損失，幸即恢復焉（五八０）。</p><p><br></p><p>　　『涅盤』佛性之學，以「如來常住」，「真實不空」為本。印度此學，見於『法鼓』、『不增不減』、『大雲』，及六卷『泥洹經』等。曇無讖之大本『涅盤』，則已兼融小有大空矣。佛性具「常、樂、我、淨」四德，一切眾生心所本具，以此建立「如來藏」、「佛性」，亦曰「自性清淨心」。『十地論』立八識，即以第八阿梨耶識為第一義心。以此真常心為本，闡述「三界唯心」。然傳譯時即有諍論，即阿梨耶為在纏真淨而不失自性者，抑真性在纏不守自性而妄現者。勒那摩提以梨耶為淨識，即法性真如；故「計法性生一切法」，「計於真如以為依持」，主「現常」；以授慧光，其道行於相州南道。菩提流支以梨耶為真識不守自性而虛妄現者，故「計阿梨耶以為依持」，「計梨耶生一切法」，不許法性真如能生，主「當常」；以授道寵，行於相州北道。隋初，真諦之攝論宗傳入北土，說梨耶通真妄，近北道之說，因助北以拒南。依真常淨心而為流轉之說明，於真淨妄染（識）之間，不期然而有學派之分流。此與即妄有而為還滅之說明，於妄有及性空之間，有學派分流同也。『十地論』為『華嚴經』「十地品」之解釋，因而『華嚴』之研求日盛，視為究竟圓極之談。南方以『華嚴』為釋迦佛之頓說；北方則以『華嚴』為盧舍那佛說，『法華』等為釋迦佛說。故北方宗『華嚴』，以『法華』、『涅盤』助之；南方則宗『法華』、『涅盤』，『華嚴』則間有未極。即後之臺、賢二家，亦不能異此。時北土弘通最廣者，推『十地』、『涅盤』、『楞伽』、『勝鬘』、『法華經』，無著、世親諸論。</p><p><br></p><p>　　唯心大乘，經『地論』之譯弘，蔚為北學主流。道寵、慧光之門，學匠輩出，析義辨理，著述宏富。迨『大乘起信論』出，而後傳統之唯心學者，莫之能自外也。『起信論』出處不明，傳為馬鳴作，真諦譯；而北地諸論師雲：「昔日地論師造論，借菩薩名目之」。論以眾生心為本，開真如、生滅二門以明染淨真妄之旨。空有真妄說，符『勝鬘』、『楞伽』經意。唯心意識說，名相雜出魏譯『楞伽』，而立義順一意識師。以心性本淨為本覺，東南印學者舊有其說。以「不生不滅與生滅和合非一非異名為阿梨耶識」，亦『楞伽』「真相」「業相」之意耳。理事不即而說新薰，則「雜染清淨性不成」；理事不離而立本有，則「真妄和合」。『勝鬘經』嘆此為難知，學者誠不宜囿於西北印論師之見，貿然以偽妄視之也！</p><p><br></p><p>　　北方佛教，不如南土之夷途直進，常在波濤起伏中。元魏出於玄朔，盛於平城，不如氐羌之深受佛化，而平城又素鮮聲教。魏太武渾一北方，惑於崔浩、寇謙之言。適蓋吳謀反，關中騷然。帝見長安僧寺有弓矢財富，乃引起「佛圖形像及胡經，盡皆擊破焚燒，沙門無少長悉坑」之舉（四四六）。衡情度理，殆以關中沙門有同謀抗命者；法廢七年而復興。太和元年（四七七），寺有定額，僧尼僅七八萬人。孝文帝遷洛（四九四），佛事漸盛。魏末僧尼且二百萬（五三四）；周武帝時（五七四），三方僧尼減三百萬，因招來道教徒之乘隙抵瑕，引起第二次之法難。蓋塔寺僧尼之多，影響役政、財政，早為信佛之有識者──任城王澄，著作郎魏收等所痛。道流鼓惑，蓋非一日。正光元年（五二０），天保六年（五五五），佛道共諍於朝；周武偏重事功，乃一發而不可止。北方之佛教，不僅佛與道爭，佛教徒亦常聚眾抗命與統治者爭。自孝文延興三年（四七三）之慧隱，至孝明熙平二年（五一七）之法慶餘黨，四十餘年間，載於史乘者凡八見。即佛教內部亦多力爭，如玄高、慧思、慧可之多受嫉害。豈不以北方不文，民族複雜，政教失其常軌，正演化而未定耶！</p><p><br></p><p>　　北人樸質，玄思名理非其所長，多為事相之福，精苦之行。如大同雲岡之石刻，洛陽伊闕龍門之石刻，留傳迄今，為藝術珍品。洛陽永寧寺，立九級浮圖，「出地千尺」，「僧房周接千有餘間」，後觸電火毀，「其焰相續經餘三月」，其建築雕刻之宏偉莊嚴，非南朝可及（棲霞山石刻，創始者來自北方）。造像之風，偏於王室民間，皆重事相功德之徵也。</p><p><br></p><p>　　北朝重實行，其有特色者四，即曇靖之提謂，曇鸞之淨土，信行之普法，達摩之禪。提謂教者，北魏佛法再興時，以「舊譯諸經，並從焚蕩，人間誘導，憑準無因」，曇靖乃撰『提謂波利經』以化俗。明五戒、十善人天因果，比類於倫常之禮教，天帝之賞罰。雖教涉偽妄，而勸善誡惡之功，亦有足多。訖開皇之世，民間猶習之。淨土者，什譯『阿彌陀經』及『十住論』「易行品」，有稱名唸佛，此為志性怯劣者說。南方自廬山遠公以下，天台嘉祥，併兼弘唸佛；然念重觀念，實與禪觀一致。故彌陀淨土，可通深淺，其僅持名號者，不生圓滿報土也。菩提流友出天親『淨土論』，北土之曇鸞承之。鸞初求現世長生，後乃轉求他方淨土，何畏怯乃爾？彼以淨土為圓滿報土，而凡愚專持名號，即得帶業往生。用功少而得益大，為後代淨土宗所本。普法者，有信行禪師「五四一──五九四），精苦為行。撰『對根起行三階集錄』，約正法、像法、末法三階以論佛法。謂時丁末法，深奧之理觀，不足以化世，且多諍論。乃一掃義理，效『法華經』常不輕菩薩之行。不問道俗少長，鹹以此化之，名為「普法」。信行「舍具足戒」，不受佛陀律制所拘；「親執勞役，供諸悲敬」；「禮信道俗」，不自以出家為勝，在家為劣，大為高熲等所敬。其弟子裴玄證，「末從俗服，尚絕驕豪，自結徒侶，更立科綱，返道之賓，同所繫贊」。則成為在家佛徒之集團，以誠信三寶，自苦利人為業也。</p><p><br></p><p>　　禪為佛教共行，西來大德，類禪教兼弘。北土接近西域，崇尚實行，故禪風尤熾。覺賢弟子之在北方者，如玄高即以禪著。勒那摩提，少林佛陀禪師，並傳禪。佛陀再傳僧稠，尤為北齊文宣所重。三論、天台從北而南，亦教而兼禪。然此並與達摩之禪不同。達摩之事蹟，史乘晦略，多後人虛飾之辭，或疑其為烏有。然楊衒之曾親見之；傳真性禪於北土，為慧可之先輩者，應確有達摩其人也。今存關於達摩禪最古之文獻，莫如「入道四行說」。其言「理入」也，日「藉教悟宗，深信含生同一真性，客塵障故」。其言「稱法行」也，謂「即性淨之理」。是乃有契於真常性淨之禪者。達摩初自海道來中國；約於魏宣武孝明之世（五００──五二八），過南土北上，授其道于慧可，且以宋譯四卷『楞伽』授之，謂其「可以印心」。『楞伽經』本於南天竺真常妙有之如來藏說（「如來性於一切眾生身中，無量相好，清淨莊嚴」，一切眾生同具，故說一乘），而與西北印之妄染阿梨耶識合流，折衷南北而不盡南北之舊。『楞伽』明唯識而歸宗於真常淨心，即離言自覺聖智，故以「教」「宗」別應二機：『言說別施行，真實離名字；分別應初業，修行示真實』；力提向上，鞭辟入裡。雖以唯心為教，而「採集業說心，開悟諸凡夫」；「若說真實者，彼心無真實」。其後滿禪師雲：「諸佛說心，令知心是虛妄法，今乃重加心相，深違佛意」。可知『楞伽』之說唯心，實重體悟心之真實，不逐名相而流散也。慧可宗承此學，「言滿天下，意非建立，玄籍遐覽，未始經心」，雖不廢文字，實不著教相。故慨然於「此（楞伽）經四世而後，變成名相」，其精神大不類地論諸師。達摩「深信含生同一真性，客塵障故」，本真常唯心論之共義。故慧光系之真心緣起，演為華嚴宗，後有「教禪一致」之唱。然真心緣起者，好為流轉還滅之建立，不僅名相紛繁，且常立相對之真妄二元，落人「緣理斷九」。達摩禪則「情事無寄」，向上直體真常，融歸一絕。當達摩之來，南方重義解文華，故道無可宏。須待南方義學衰落，達摩禪乃得大行於南方。達摩禪頗近道生之學，然學自西來，稱南天竺一乘宗，不必與道生有關。且道生之芟夷名跡，初不為南朝所重，頓悟亦宋後漸微。但可南禪流行，學者乃回憶道生，使南禪日益發展耳！</p><p><br></p><p>　　禪、淨、普、提謂四者，並孕育於北土，而著其特色。提謂教陳義平易，雖戒善之說化民成俗，而不無神化之嫌。淨土厭此土之為五濁惡世，三階教則有感於末法之鈍根，並不滿於此地此時，與禪者之自尊自信不同。然忽略深理廣行，以求一簡要直捷之行；不重出家律制，務求普入民間，則大同。淨有蓮社，演為近代之居士林、淨業社，僧俗同修。三階教有在家集團；禪者亦離律寺而別有禪院。淨土不拒教而自行其要行，故易於普及。禪與三階俱障教，故難行於北土；禪者僅續於北方，三階教被禁於隋、唐而歇滅也。</p><p><br></p><p>　　南北朝以政局對峙，南文北質之地域民性，因之以日形顯著。影響及於佛教，則南方義學，多形上玄微之論，猶存兩晉遺風。北方多精辨名相，不及南方之玄通。故北方判教，自光統初判因緣，假名，不真，真四宗以來，並約義理之淺深作論。不以空為了義，而自名所宗者曰真宗、常宗、顯實宗等。彼南方之「玄章」、「玄義」，宗一經一論而抉發幽微，在北方則名為「義章」，乃法義之類輯也。言實行，則南重義學，不如北方之重禪。言佛教與中國固有之學術，則南土佛近於道，儒不足言，有則亦不脫玄思。北方儒與道近，佛教常為所抑。然北土儒者，如北齊顏之推之「歸心篇」，隋王通之「中說」，亦多傾向儒、佛之調和。佛教與儒、道之爭，南多理諍，如範縝『神滅論』之諍，顧歡『夷夏論』之諍，及三教本末、神形、因果等諍辯；北則力鬥。解行玄質之南北不同如此，與兩晉迥乎異矣。</p><p><br></p><p>　　統觀南北朝佛教之思想，特色在從空入中（妙有）。南方承性空之緒，競以真常為歸。其學凡四變，即羅什門下之次第代興。故南方佛教，即性空之真常化，天台為能綜其成。因空以顯中，故『成論』小空為之助。空有空假名、不空假名、假名空三宗，中有圓、別，大體為論，可曰真空妙有系。北方性空基薄，多弘真常而說唯心。依妙有說唯心，故『毘曇』小有為之助。心雖有真妄之諍，大體為論，可曰真常唯心繫。然時唯心一系，厚植其根柢而未熟，此一大任務，尚待唐賢首為之完成也。南融性空而拒唯心，北弘唯心而略性空；雖性空與唯心異，但同傾向於真常。其所以同歸於此者，則以當佛元七、八世紀間，中南印之大乘學者，適應梵文學復興之運，自性空而轉入真常，說「如來常住實不空」。此真常有與心性本淨之說合，而真常唯心之義立。繼此而起者，約晉、宋之交，西北印之瑜伽者，出自一切有而擷取真常唯心之說，無著師資成立虛妄唯識論。真妄二系，同以唯心鳴於時。然真心繫以經為本，詳於真常；妄心繫以論為本，詳於唯識。二大唯心論，立義不同而又常相參雜。從根本性空大乘中，二流分化，般若龍樹學為之一時中落。以印度唯心論之發揚，反映於中國，即曇無讖、求那跋陀羅、菩提流支、勒那摩提、真諦等，先後挾『涅盤』、『勝鬘』、『楞伽』、『法鼓』、『地論』、『攝論』諸唯心典籍，潮湧東來。愛有惡空，喜新厭舊，既人之常情；又以中國佛教源自印度，國人每以西僧之見解為歸，此所以性空之說衰而妙有之說張也。然我國南土學者，特與性空有緣，故見於中國佛教界者，與印度小異，非兩大唯心論之對峙，而為真空妙有（性空之真常）、真常唯心（唯心之真常）二流之分化也。</p><p><br></p><p>　　六 中原佛教之隆盛</p><p><br></p><p>　　隋一天下（五八九），不久而入於唐，仍一統之局，國運昌隆，與西漢媲美。玄宗天寶十四年（七五五），有安史之亂。武宗會昌五年（八四五），佛教之法難起。晚唐衰亂，北方五代遞興，周世宗顯德二年（九五五），中原佛教又受摧殘。宋太祖立（九六０），中國乃歸統一。此三百七十年中，佛教承統一之運，以政治之界域不存，南北為相互之交流。隋唐政治，以北統南，而學術則北為南化；故當時佛教，初雖北盛南衰，不久即南方佛教日見發揚，且凌駕北方而上之。</p><p><br></p><p>　　且言北方。隋代復興佛法，常召禪師名德入京。其初，『十地』、『攝論』學者，多入關弘法，為北朝佛教之嗣續。南方三論、天台名德，次亦奉召入關，南北之關涉漸深。時關中亦有傳譯，如那連提耶舍、闍那崛多、達摩笈多等。及唐初，波羅頗迦羅三藏，於高祖、太宗時（六二六──六三三），譯出『般若燈論』、『大乘莊嚴經論』。玄奘法師東還（六四五），佛教界引起軒然大波，虛妄唯識之學說，獨步一時，中國固有之佛教，為之減色焉。先，奘師學真諦之『攝論』、『俱舍』及舊譯『毘曇』，多有所滯；且聞有彌勒『十七地論』未之東來。慨經論之未全，蘊眾疑而莫決，乃奮志西遊（貞觀元年──六二七）。歷十七年，飽學博聞而歸。譯經長安，朝野景仰，集諸方學德以組譯場，所出千三百餘卷；我國譯經數量之多者，斯為第一。宗護法唯識學，斥流支、真諦傳之無著、世親義多訛；於弘傳世親學，有勝於地、攝二家；唯微嫌偏滯，無以見印度唯心大乘流變之全。奘又繼真諦重譯『俱舍』，又出毘曇五足、『大毘婆沙』、『順正理』、『顯宗』諸小乘論，於是法相唯識之學，盛極一時。玄奘逝於麟德元年（六六四），門下三千，達者七十。其中，普光、神泰傳『俱舍』，窺基、圓測傳『唯識』。基於後世傳為正統，述記疏著甚廣，多精博之作，高宗永淳元年（六八二）卒。其學一傳慧沼，再傳智周、義忠、如理、道邑等，繼行於武后、玄宗之世，安史亂後乃衰。蓋奘傳之唯識法相，不僅名相紛繁，重解略行，非華人所好；且以立「緣起不空」、「賴耶唯妄」、「漸歷階位」、「三乘究竟」、「闡提無性」諸說，率違反真空妙有（南）、真常唯心（北）固有之學統。且又譯清辨『掌珍論』，資以評破性空；其門人且阻那提三藏譯性空論，手段暴拙，為道宣等不滿。糅『成唯識論』，以亂西方諸家之面目，資以斥地、攝諸師。以親傳西方真義為藉口，大有統一教界之雄心。終以傳統學者之且攝且破，西來大德之日有異聞；臺、賢、禪興，奘學遂無以行世。即其大量之傳譯，雖頗稱精確，而流通於中國佛教者，百不及一，其法運亦可悲矣。</p><p><br></p><p>　　繼奘師而起，與奘學同源異流而力與頡頏者，賢首法藏之弘『華嚴』也。法藏齒輩後於奘師（六四三──七一二），青年志學之時，傳曾參加奘師譯場，以不滿妄心唯識，乃別承地論系而宗『華嚴』。昔隋文帝詔名德入關，如慧遠、洪遵，均為慧光再傳，僧休為道寵弟子，曇遷出地論系而南融攝論，並弘真常唯心之學。此係學者，除講學京邑外，多有棲隱終南山者，法藏之學即出此中至相寺智儼也。智儼得法於杜順，問學於至相寺智正，智正乃承慧光系之地論師。法藏承其學，深不滿於時行奘傳之說，因於當時之足與奘傳抗衡者，莫不提掖之；於『楞伽』、『密嚴』、『起信』、『法界無差別』諸真常經論，均為推弘，於傳承真常學之譯師，皆與發生關係。日照（高宗儀鳳初來華──六七六）譯『密嚴』，藏為之疏。且從問性空之學，著『十二門論宗致義記』，傳印度中觀家智光之三時判教，以抗奘傳『深密經』之三時，因有所謂「新三論宗」，為華嚴家附習法門。提雲般若（武后永昌元年──六八九來華）出『法界無差別論』，藏為之疏。參助實叉難陀（武后證聖元年來華──六九四）八十『華嚴』、七卷『楞伽』之翻譯，作『華嚴探玄記』及唐本『楞伽玄義』。菩提留志（武后長壽元年來華──六九三）編譯『大寶積經』，藏亦參預其事。武后一朝之譯師，類皆真常學者，法藏遍為參問，且於間激揚其波。時南方真空妙有之學，亦流入北方。法藏乃立本於真常唯心之學統，綜古傳今說，北有南空而貫攝之，集北學之大成。藏之學，以「因該果海，果徹因源」之圓常法界心為本。以空有、真妄、理事等，悉為相奪相成交遍融攝而無礙者；明法法互涉，相即相入、重重無盡而事事無礙之法界緣起。較之天台，以輸入日多，故關涉尤廣。然究以學出唯心，於心色之間猶有所偏重；流涉法相，不免繁滯；其靈通玄遠，有不逮學出性空之天台者也。</p><p><br></p><p>　　遠自『地論』初翻，北土即奠定真常唯心之學統。攝論宗來而賴耶說真妄和合；玄奘來而賴耶唯妄；至法藏乃貫攝而敘其淺深，判小、始、終、頓、圓五教，導歸於真妄交融，凡聖不二之真常唯心論。北土之學，至此大成。其地位與南土智者等；法藏之含攝性空義，猶智者之融化唯心義；賢首宗盛而純妄識之學衰，亦猶天台宗立而純性空之說衰。且性空唯名及虛妄唯識之學，被判為「通」「始」之教，其地位亦相等。至此，真空妙有、真常唯心之真常論者，獨行於中國矣。</p><p><br></p><p>　　北土重行之學派，自三階教被禁而禪宗南行，唯淨土宗盛行。別有律宗之成立，密教之輸入，合而言之，則有三焉。持名唸佛往生淨土之說，曇鸞唱之。唐初，道綽慕其行，著「安樂集」。傳之光明寺善導，導卒於高宗永隆二年（六八一），此前三十餘年為其弘化時期。導著「觀經四帖疏」，反對真諦攝論家「別時意趣」之判，唸佛「唯願無行」之說，盛唱散善持名，不必禪觀即可往生。主極樂報土、彌陀真身，以抗化土應身之論，乃他力論之極端者。弟子懷感繼承之；略後之承遠、法照（皆玄宗時人）、少康（德宗時），皆其倫也。此宗初即為引攝初機之方便，風從者以虔信為重，不以禪慧稱，姑以導俗而已！</p></div><div class="post-meta meta-tags"><ul class=clearfix><li><a>中國</a></li><li><a>佛教史</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/d256a406.html alt=佛教｜中國佛教史上的教難 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/663ba27d-60b9-4c29-8a82-30e461a9ff90 style=border-radius:25px></a>
<a href=../../tw/%E7%A7%91%E5%AD%B8/d256a406.html title=佛教｜中國佛教史上的教難>佛教｜中國佛教史上的教難</a></li><hr><li><a href=../../tw/%E7%A7%91%E6%8A%80/81e23745.html alt=2018年中國虛擬現實行業規模超200億元，其中虛擬製造佔比最高 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9ea544b278cc4007bf1ea7c686f4af6a style=border-radius:25px></a>
<a href=../../tw/%E7%A7%91%E6%8A%80/81e23745.html title=2018年中國虛擬現實行業規模超200億元，其中虛擬製造佔比最高>2018年中國虛擬現實行業規模超200億元，其中虛擬製造佔比最高</a></li><hr><li><a href=../../tw/%E7%A7%91%E6%8A%80/3698dff7.html alt=不愧中國足球最好的球員：吳曦昨晚再現4鏡頭碾壓恆大外援 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/20a2b5c2d49b41dfab4816c0956739db style=border-radius:25px></a>
<a href=../../tw/%E7%A7%91%E6%8A%80/3698dff7.html title=不愧中國足球最好的球員：吳曦昨晚再現4鏡頭碾壓恆大外援>不愧中國足球最好的球員：吳曦昨晚再現4鏡頭碾壓恆大外援</a></li><hr><li><a href=../../tw/%E7%A7%91%E6%8A%80/9feb8b0e.html alt="中國銀聯助力招行掌上生活APP公繳場景建設 服務更廣大持卡人" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/9feb8b0e.html title="中國銀聯助力招行掌上生活APP公繳場景建設 服務更廣大持卡人">中國銀聯助力招行掌上生活APP公繳場景建設 服務更廣大持卡人</a></li><hr><li><a href=../../tw/%E7%A7%91%E6%8A%80/bb83c54f.html alt=中國最大跨度連續管翼緣鋼混組合橋蘭州至蘭州新區段架設 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e7b723dc504143a19e9b274c7169a5f2 style=border-radius:25px></a>
<a href=../../tw/%E7%A7%91%E6%8A%80/bb83c54f.html title=中國最大跨度連續管翼緣鋼混組合橋蘭州至蘭州新區段架設>中國最大跨度連續管翼緣鋼混組合橋蘭州至蘭州新區段架設</a></li><hr><li><a href=../../tw/%E7%A7%91%E6%8A%80/783bab9e.html alt="中國飛龍教員趙守志：老驥伏櫪 志在藍天" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/Rab9Rb7CjjwTad style=border-radius:25px></a>
<a href=../../tw/%E7%A7%91%E6%8A%80/783bab9e.html title="中國飛龍教員趙守志：老驥伏櫪 志在藍天">中國飛龍教員趙守志：老驥伏櫪 志在藍天</a></li><hr><li><a href=../../tw/%E7%A7%91%E6%8A%80/098d6e68.html alt=中國人民大學2021年俄語語言文學考研經驗備考指導彙總福利貼 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e036169e9f3d431396228d76fffaa745 style=border-radius:25px></a>
<a href=../../tw/%E7%A7%91%E6%8A%80/098d6e68.html title=中國人民大學2021年俄語語言文學考研經驗備考指導彙總福利貼>中國人民大學2021年俄語語言文學考研經驗備考指導彙總福利貼</a></li><hr><li><a href=../../tw/%E7%A7%91%E6%8A%80/b1cff9b4.html alt=2019年中國減速機行業現狀及減速機相關企業分析 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b9243cdf1fec40aabbcd359410a91d1d style=border-radius:25px></a>
<a href=../../tw/%E7%A7%91%E6%8A%80/b1cff9b4.html title=2019年中國減速機行業現狀及減速機相關企業分析>2019年中國減速機行業現狀及減速機相關企業分析</a></li><hr><li><a href=../../tw/%E7%A7%91%E6%8A%80/8809067a.html alt=圖解：中國首款量產的兩檔電驅動橋，專為SUV電動化而來！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153809842787775889e4159 style=border-radius:25px></a>
<a href=../../tw/%E7%A7%91%E6%8A%80/8809067a.html title=圖解：中國首款量產的兩檔電驅動橋，專為SUV電動化而來！>圖解：中國首款量產的兩檔電驅動橋，專為SUV電動化而來！</a></li><hr><li><a href=../../tw/%E7%A7%91%E6%8A%80/7d23b4d2.html alt=中國的第一份元素週期表是怎麼來的？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b412283a73a64e9aab0ca179d95ed889 style=border-radius:25px></a>
<a href=../../tw/%E7%A7%91%E6%8A%80/7d23b4d2.html title=中國的第一份元素週期表是怎麼來的？>中國的第一份元素週期表是怎麼來的？</a></li><hr><li><a href=../../tw/%E7%A7%91%E6%8A%80/d7b1999c.html alt=中國有一條長達50公里內陸戈壁腹地，竟然深藏一個巨大迷宮 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1538199204255b651f767a1 style=border-radius:25px></a>
<a href=../../tw/%E7%A7%91%E6%8A%80/d7b1999c.html title=中國有一條長達50公里內陸戈壁腹地，竟然深藏一個巨大迷宮>中國有一條長達50公里內陸戈壁腹地，竟然深藏一個巨大迷宮</a></li><hr><li><a href=../../tw/%E7%A7%91%E6%8A%80/82d3d051.html alt=中國湖泊之新疆篇：鯨魚湖 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/15375166781853367289587 style=border-radius:25px></a>
<a href=../../tw/%E7%A7%91%E6%8A%80/82d3d051.html title=中國湖泊之新疆篇：鯨魚湖>中國湖泊之新疆篇：鯨魚湖</a></li><hr><li><a href=../../tw/%E7%A7%91%E6%8A%80/9692432a.html alt=中國這些超級鹽湖，實力與魅力並存 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15379278320496657273e6c style=border-radius:25px></a>
<a href=../../tw/%E7%A7%91%E6%8A%80/9692432a.html title=中國這些超級鹽湖，實力與魅力並存>中國這些超級鹽湖，實力與魅力並存</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/4fbc144f.html alt=中國電子信息產業發展研究院集成電路所所長王世江：集成電路緊缺崗位模擬芯片設計位列首位 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RWTIVS4JEZBoOR style=border-radius:25px></a>
<a href=../../tw/%E7%A7%91%E6%8A%80/4fbc144f.html title=中國電子信息產業發展研究院集成電路所所長王世江：集成電路緊缺崗位模擬芯片設計位列首位>中國電子信息產業發展研究院集成電路所所長王世江：集成電路緊缺崗位模擬芯片設計位列首位</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>