<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 《共計900卷》（237——238卷）(錢起大全1) | 极客快訊</title><meta property="og:title" content="全唐詩 《共計900卷》（237——238卷）(錢起大全1) - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/dfic-imagehandler/147080e1-85e9-464f-afd1-4a5a722e5afc"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/183c2bae.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/183c2bae.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/183c2bae.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/183c2bae.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/183c2bae.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/183c2bae.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/183c2bae.html><link rel=canonical href=https://geekbank.cf/tw/%e7%a7%91%e5%ad%b8/183c2bae.html><meta property="article:published_time" content="2020-11-14T20:51:07+08:00"><meta property="article:modified_time" content="2020-11-14T20:51:07+08:00"><meta name=Keywords content><meta name=description content="全唐詩 《共計900卷》（237——238卷）(錢起大全1)"><meta name=author content="极客快訊"><meta property="og:url" content="/tw/%E7%A7%91%E5%AD%B8/183c2bae.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 《共計900卷》（237——238卷）(錢起大全1)</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。曹雪芹的祖父曹寅奉旨刊刻《全唐詩》，全書架構在明代胡震亨《唐音統籤》和清代季振宜 《唐詩》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《帝王》、《后妃》作品列首，《樂章》、《 樂府》次之，又以年代為限，列出唐代詩人，接著是《聯句》、《逸句》、《名媛 》、《僧》、《道士》、《仙》、《神》、《鬼》、《怪》、《夢》、《諧謔》、《判》、《歌》等。</p><div class=pgc-img><img alt="全唐詩 《共計900卷》（237——238卷）(錢起大全1)" onerror=errorimg.call(this); src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc><p class=pgc-img-caption></p></div><h1 class=ql-align-center>卷237錢起</h1><p>卷二百三十七</p><p>卷237_1「奉和聖制登會昌山應制（一作趙起詩）」錢起</p><p>睿想入希夷，真游到具茨。玉鑾登嶂遠，雲輅出花遲。</p><p>泉壑凝神處，陽和布澤時。六龍多順動，四海正雍熙。</p><p>卷237_2「省中對雪寄元判官、拾遺昆季（一作寄謝舍人昆季）」錢起</p><p>萬點瑤臺雪，飛來錦帳前。瓊枝應比淨，鶴髮敢爭先。</p><p>散影成花月，流光透竹煙。今朝謝家興，幾處郢歌傳。</p><p>卷237_3「山齋獨坐，喜玄上人夕至（一作見訪）」錢起</p><p>舍下虎溪徑，煙霞入暝開。柴門兼竹靜，山月與僧來。</p><p>心瑩紅蓮水，言忘綠茗杯。前峰曙更好，斜漢欲西回。</p><p>卷237_4「秋夜寄張、韋二主簿」錢起</p><p>涼夜褰簾好，輕雲過月初。碧空河色淺，紅葉露聲虛。</p><p>道阻天難問，機忘世易疏。不知雙翠鳳，棲棘復何如。</p><p>卷237_5「歸故山路逢鄰居隱者」錢起</p><p>握手雲棲路，潸然恨幾重。誰知綠林盜，長佔彩霞峰。</p><p>心死池塘草，聲悲石徑鬆。無因芳杜月，琴酒更相逢。</p><p>卷237_6「落第，劉拾遺相送東歸」錢起</p><p>不醉百花酒，傷心千里歸。獨收和氏玉，還採舊山薇。</p><p>出處離心盡，榮枯會面稀。預愁芳草色，一徑入衡闈。</p><p>卷237_7「和劉七讀書」錢起</p><p>夜雨深館靜，苦心黃卷前。雲陰留墨沼，螢影傍華編。</p><p>夢鳥富清藻，通經仍妙年。何愁丹穴鳳，不飲玉池泉。</p><p>卷237_8「早下江寧」錢起</p><p>暮天微雨散，涼吹片帆輕。雲物高秋節，山川孤客情。</p><p>霜蘋留楚水，寒雁別吳城。宿<span>浦有</span>歸夢，愁猿莫夜鳴。</p><p>卷237_9「登復州南樓」錢起</p><p>孤樹延春日，他山卷曙霞。客心湖上雁，歸思日邊花。</p><p>行李迷方久，歸期涉歲賒。故人云路隔，何處寄瑤華。</p><p>卷237_10「江陵晦日陪諸官泛舟」錢起</p><p>節物堪為樂，江湖有主人。舟行深更好，山趣久彌新。</p><p>尊酒平生意，煙花異國春。城南無夜月，長袖莫留賓。</p><p>卷237_11「縣城秋夕」錢起</p><p>山城日易夕，愁生先掩扉。俸薄不沽酒，家貧忘授衣。</p><p>露重蕙花落，月冷莎雞飛。效拙慚無補，雲林嘆再歸。</p><p>卷237_12「秋夜樑七兵曹同宿二首」錢起</p><p>一笑不可得，同心相見稀。摘菱頻貰酒，待月未扃扉。</p><p>星影低驚鵲，蟲聲傍旅衣。卑棲歲已晚，共羨雁南飛。</p><p>好欲棄吾道，今宵又遇君。老夫相勸酒，稚子待題文。</p><p>月下誰家笛，城頭幾片雲。如何此幽興，明日重離群。</p><p>卷237_13「和萬年成少府寓直」錢起</p><p>赤縣新秋夜，文人藻思催。鐘聲自仙掖，月色近霜臺。</p><p>一葉兼螢度，孤雲帶雁來。明朝紫書下，應問長卿才。</p><p>卷237_14「春夜過長孫繹別業」錢起</p><p>佳期難再得，清夜此雲林。帶竹新泉冷，穿花片月深。</p><p>含毫凝逸思，酌水話幽心。不覺星河轉，山枝驚曙禽。</p><p>卷237_15「題溫處士山居」錢起</p><p>誰知白雲外，別有綠蘿春。苔繞溪邊徑，花深洞里人。</p><p>逸妻看種藥，稚子伴垂綸。潁上逃堯者，何如此養真。</p><p>卷237_16「題陳季壁」錢起</p><p>郢人何苦調，飲水仍布衾。煙火晝不起，蓬蒿春欲深。</p><p>前庭少喬木，鄰舍聞新禽。雖有徵賢詔，終傷不遇心。</p><p>卷237_17「贈鄰居齊六司倉」錢起</p><p>沉冥眾所遺，咫尺絕佳期。始覺衡門下，翛然太古時。</p><p>雞聲共鄰巷，燭影隔茅茨。坐惜牛羊徑，芳蓀白露滋。</p><p>卷237_18「送徵雁」錢起</p><p>秋空萬里淨，嘹唳獨南征。風急翻霜冷，雲開見月驚。</p><p>塞長怯去翼，影滅有餘聲。悵望遙天外，鄉愁滿目生。</p><p>卷237_19「宴鬱林觀張道士房」錢起</p><p>滅跡人間世，忘歸象外情。竹壇秋月冷，山殿夜鍾清。</p><p>仙侶披雲集，霞杯達曙傾。同歡不可再，朝暮赤龍迎。</p><p>卷237_20「秋夕與樑鍠文宴」錢起</p><p>客到衡門下，林香蕙草時。好風能自至，明月不須期。</p><p>秋日翻荷影，晴光脆柳枝。留歡美清夜，寧覺曉鍾遲。</p><p>卷237_21「哭空寂寺玄上人（一作少林寺哭暉上人）」錢起</p><p>悽然雙樹下，垂淚遠公房。燈續生前火，爐添沒後香。</p><p>陰階明片雪，寒竹響空廊。寂滅應為樂，塵心徒自傷。</p><p>卷237_22「題精舍寺」錢起</p><p>勝景不易遇，入門神頓清。房房佔山色，處處分泉聲。</p><p>詩思竹間得，道心松下生。何時來此地，擺落世間情。</p><p>卷237_23「開元觀遇張侍御」錢起</p><p>碧落忘歸處，佳期不厭逢。晚涼生玉井，新暑避煙鬆。</p><p>欲醉流霞酌，還醒度竹鍾。更憐琪樹下，歷歷見遙峰。</p><p>卷237_24「和人秋歸終南山別業」錢起</p><p>舊居三顧後，晚節重幽尋。野徑到門盡，山窗連竹陰。</p><p>昔年鶯出谷，今日鳳歸林。物外凌雲操，誰能繼此心。</p><p>卷237_25「故相國苗公輓歌」錢起</p><p>灞陵誰寵葬，漢主念蕭何。盛業留青史，浮榮逐逝波。</p><p>隴雲仍作雨，薤露已成歌。悽愴平津閣，秋風弔客過。</p><p>卷237_26「酬劉員外雨中見寄」錢起</p><p>苦雨滴蘭砌，秋風生葛衣。潢汙三徑絕，砧杵四鄰稀。</p><p>分與玄豹隱，不為湘燕飛。慚君角巾折，猶肯問衡闈。</p><p>卷237_27「賦得歸雲送李山人歸華山」錢起</p><p>秀色橫千里，歸雲積幾重。欲依毛女岫，初卷少姨峰。</p><p>蓋影隨征馬，衣香拂臥龍。只應函谷上，真氣日溶溶。</p><p>卷237_28「過裴長官新亭」錢起</p><p>茅屋多新意，芳林昨試移。野人知石路，戲鳥認花枝。</p><p>慢水縈蓬戶，閒雲掛竹籬。到家成一醉，歸馬不能騎。</p><p>卷237_29「寄郢州郎士元使君」錢起</p><p>龍節知無事，江城不掩扉。詩傳過客遠，書到故人稀。</p><p>坐嘯看潮起，行春送雁歸。望舒三五夜，思盡謝玄暉。</p><p>卷237_30「過長孫宅與朗上人茶會」錢起</p><p>偶與息心侶，忘歸才子家。玄談兼藻思，綠茗代榴花。</p><p>岸幘看雲卷，含毫任景斜。松喬若逢此，不復醉流霞。</p><p>卷237_31「下第題長安客舍」錢起</p><p>不遂青雲望，愁看黃鳥飛。梨花度寒食，客子未春衣。</p><p>世事隨時變，交情與我違。空餘主人柳，相見卻依依。</p><p>卷237_32「陪考功王員外城東池亭宴」錢起</p><p>無雙錦帳郎，絕境有林塘。鶴靜疏群羽，蓬開失眾芳。</p><p>晴山看不厭，流水趣何長。日晚催歸騎，鐘聲下夕陽。</p><p>卷237_33「過孫員外藍田山居」錢起</p><p>不知香署客，謝病翠微間。去幄蘭將老，辭車雉亦閒。</p><p>近窗雲出洞，當戶竹連山。對酒溪霞晚，家人採蕨還。</p><p>卷237_34「秋園晚沐」錢起</p><p>黃卷在窮巷，歸來生道心。五株衰柳下，三徑小園深。</p><p>倒薤翻成字，寒花不假林。龐眉謝群彥，獨酌且閒吟。</p><p>卷237_35「窮秋對雨」錢起</p><p>晦日連苦雨，動息更邅回。生事萍無定，愁心雲不開。</p><p>翟門悲暝雀，墨灶上寒苔。始信宣城守，乘流畏曝腮。</p><p>卷237_36「裴迪南門秋夜對月（一作裴迪書齋玩月之作）」錢起</p><p>夜來詩酒興，月滿謝公樓。影閉重門靜，寒生獨樹秋。</p><p>鵲驚隨葉散，螢遠入煙流。今夕遙天末，清光幾處愁。</p><p>卷237_37「和蜀縣段明府秋城望歸期」錢起</p><p>制錦蜀江靜，飛鳧漢闕遙。一茲風靡草，再視露盈條。</p><p>旅望多愁思，秋天更泬寥。河陽傳麗藻，清韻入歌謠。</p><p>卷237_38「晚歸藍田，酬王維給事（一作中書常舍人）贈別」錢起</p><p>卑棲卻得性，每與白雲歸。徇祿仍懷橘，看山免采薇。</p><p>暮禽先去馬，新月待開扉。霄漢時回首，知音青瑣闈。</p><p>卷237_39「再得華侍御書，聞巴中臥病（一作疾）」錢起</p><p>芳信來相續，同心遠更親。數重雲外樹，不隔眼中人。</p><p>夢寐花驄色，相思黃鳥春。更聞公幹病，一夜二毛新。</p><p>卷237_40「宿新裡館」錢起</p><p>愁人待曉雞，秋雨暗悽悽。度燭螢時滅，傳書雁漸低。</p><p>客來知計誤，夢裡泣津迷。無以逃悲思，寒螿處處啼。</p><p>卷237_41「谷口書齋寄楊補闕」錢起</p><p>泉壑帶茅茨，雲霞生薜帷。竹憐新雨後，山愛夕陽時。</p><p>閒鷺棲常早，秋花落更遲。家童掃蘿徑，昨與故人期。</p><p>卷237_42「衡門春夜」錢起</p><p>不厭晴林下，微風度葛巾。寧唯北窗月，自謂上皇人。</p><p>叢筱輕新暑，孤花佔晚春。寄言莊叟蝶，與爾得天真。</p><p>卷237_43「題吳通微主人」錢起</p><p>食貧無盡日，有願幾時諧。長嘯秋光晚，誰知志士懷。</p><p>朝煙不起灶，寒葉欲連階。飲水仍留我，孤燈點夜齋。</p><p>卷237_44「晚次宿預館」錢起</p><p>鄉心不可問，秋氣又相逢。飄泊方千里，離悲復幾重。</p><p>回雲隨去雁，寒露滴鳴蛩。延頸遙天末，如聞故國鍾。</p><p>卷237_45「藍上茅茨期王維補闕」錢起</p><p>山中人不見，雲去夕陽過。淺瀨寒魚少，叢蘭秋蝶多。</p><p>老年疏世事，幽性樂天和。酒熟思才子，溪頭望玉珂。</p><p>卷237_46「春宵寓直」錢起</p><p>養拙慣雲臥，為郎如鳥棲。不知仙閣峻，惟覺玉繩低。</p><p>帳喜香菸暖，詩慚賜筆題。未央春漏促，殘夢謝晨雞。</p><p>卷237_47「新昌裡言懷」錢起</p><p>性拙偶從宦，心閒多掩扉。雖看北堂草，不望舊山薇。</p><p>花月霽來好，雲泉堪夢歸。如何建章漏，催著早朝衣。</p><p>卷237_48「秋夜寄袁中丞、王員外」錢起</p><p>一夕盈千念，方知別者勞。衰榮難會面，魂夢暫同袍。</p><p>片月臨階早，晴河度雁高。應憐蔣生徑，秋露滿蓬蒿。</p><p>卷237_49「九日閒居寄登高數子」錢起</p><p>初服棲窮巷，重陽憶舊遊。門閒謝病日，心醉授衣秋。</p><p>酒盡寒花笑，庭空暝雀愁。今朝落帽客，幾處管絃留。</p><p>卷237_50「晚入宣城界（一作春江晚行）」錢起</p><p>斜日片帆陰，春風孤客心。山來指樵路，岸去惜花林。</p><p>海氣蒸雲黑，潮聲隔雨深。鄉愁不可道，浦宿聽猿吟。</p><p>卷237_51「靜夜酬通上人問疾」錢起</p><p>東林生早涼，高枕遠公房。大士看心後，中宵清漏長。</p><p>驚蟬出暗柳，微月隱迴廊。何事沈痾久，舍毫問藥王。</p><p>卷237_52「奉陪使君十四叔晚憩大雲門寺」錢起</p><p>野寺千家外，閒行晚暫過。炎氛臨水盡，夕照傍林多。</p><p>境對知心妄，人安覺政和。繩床搖麈尾，佳趣滿滄波。</p><p>卷237_53「省中春暮酬嵩陽焦道士見招」錢起</p><p>朝花飛暝林，對酒傷春心。流年催素髮，不覺映華簪。</p><p>垂老遇知己，酬恩看寸陰。如何紫芝客，相憶白雲深。</p><p>卷237_54「酬苗發員外宿龍池寺見寄」錢起</p><p>寧知待漏客，清夜此從容。暫別迎車雉，還隨護法龍。</p><p>香菸輕上月，林嶺靜聞鍾。郢曲傳甘露，塵心洗幾重。</p><p>卷237_55「貞懿皇后輓詞」錢起</p><p>淑麗詩傳美，徽章禮飾哀。有恩加象服，無日祀高禖.</p><p>曉月孤秋殿，寒山出夜臺。通靈深眷想，青鳥獨飛來。</p><p>卷237_56「歲初歸舊山（又作獻歲初歸舊居酬皇甫侍御見寄）」錢起</p><p>欲知愚谷好，久別與春還。鶯暖初歸樹，雲晴卻戀山。</p><p>石田耕種少，野客性情閒。求仲應難見，殘陽且掩關。</p><p>卷237_57「鑾駕避狄歲寄別韓雲卿」錢起</p><p>白髮壯心死，愁看國步移。關山慘無色，親愛忽驚離。</p><p>影絕龍分劍，聲哀鳥戀枝。茫茫雲海外，相憶不相知。</p><p>卷237_58「詠白油帽送客」錢起</p><p>薄質慚加首，愁陰幸庇身。卷舒無定日，行止必依人。</p><p>已沐脂膏惠，寧辭雨露頻。雖同客衣色，不染洛陽塵。</p><p>卷237_59「藍上採石芥寄前李明府」錢起</p><p>淵明遺愛處，山芥綠芳初。玩此春陰色，猶滋夜雨餘。</p><p>隔溪菸葉小，覆石雪花舒。采采還相贈，瑤華信不如。</p><p>卷237_60「送贇法師往上都」錢起</p><p>遠近化人天，王城指日邊。宰君迎說法，童子伴隨緣。</p><p>到處花為雨，行時杖出泉。今宵鬆月下，門閉想安禪。</p><p>卷237_61「送沈少府還江寧」錢起</p><p>遠宦碧雲外，此行佳興牽。湖山入閭井，鷗鳥傍神仙。</p><p>斜日背鄉樹，春潮迎客船。江樓新詠發，應與政聲傳。</p><p>卷237_62「送虞說擢第東遊」錢起</p><p>湖山不可厭，東望有餘情。片玉登科後，孤舟任興行。</p><p>月中嚴子瀨，花際楚王城。歲暮雲皋鶴，聞天更一鳴。</p><p>卷237_63「送少微師西行（一作送僧自吳遊蜀）」錢起</p><p>隨緣忽西去，何日返東林。世路寧嗟別，空門久息心。</p><p>人煙一飯少，山雪獨行深。天外猿啼處，誰聞清梵音。</p><p>卷237_64「送崑山孫少府」錢起</p><p>徇祿近滄海，乘流看碧霄。誰知仙吏去，宛與世塵遙。</p><p>遠帆背歸鳥，孤舟抵上潮。懸知訟庭靜，窗竹日蕭蕭。</p><p>卷237_65「送屈突司馬充安西書記」錢起</p><p>制勝三軍勁，澄清萬里餘。星飛龐統驥，箭發魯連書。</p><p>海月低雲旆，江霞入錦車。遙知太阿劍，計日斬鯨魚。</p><p>卷237_66「送時暹避難適荊南」錢起</p><p>三嘆把離袂，七哀深我情。雲天愁遠別，豺虎擁前程。</p><p>駐馬戀攜手，隔河聞哭聲。相思昏若夢，淚眼幾時明。</p><p>卷237_67「送邊補闕東歸省覲」錢起</p><p>東去有餘意，春風生賜衣。鳳凰銜詔下，才子採蘭歸。</p><p>斗酒百花裡，情人一笑稀。別離須計日，相望在彤闈。</p><p>卷237_68「送彈琴李長史往洪州」錢起</p><p>抱琴為傲吏，孤棹復南行。幾度秋江水，皆添白雪聲。</p><p>佳期來客夢，幽思緩王程。佐牧無勞問，心和政自平。</p><p>卷237_69「送宋徵君讓官還山」錢起</p><p>至人無滯跡，謁帝復思玄。魏闕辭花綬，春山有杏田。</p><p>紫霞開別酒，黃鶴舞離弦。今夜思君夢，遙遙入洞天。</p><p>卷237_70「送陳供奉恩敕放歸覲省」錢起</p><p>得意今如此，清光不可攀。臣心堯日下，鄉思楚雲間。</p><p>楊柳依歸棹，芙蓉棲舊山。採蘭兼衣錦，何似買臣還。</p><p>卷237_71「送外甥範勉赴任常州長史兼覲省」錢起</p><p>憐君展驥去，能解倚門愁。就養仍榮祿，還鄉即晝遊。</p><p>橘花低客舍，蓴菜繞歸舟。與報垂綸叟，知吾世網留。</p><p>卷237_72「隴右送韋三還京」錢起</p><p>春風起東道，握手望京關。柳色從鄉至，鶯聲送客還。</p><p>嘶驂顧近驛，歸路出他山。舉目情難盡，羈離失志間。</p><p>卷237_73「送元評事歸山居」錢起</p><p>憶家望雲路，東去獨依依。水宿隨漁火，山行到竹扉。</p><p>寒花催酒熟，山犬喜人歸。遙羨書窗下，千峰出翠微。</p><p>卷237_74「送武進韋明府」錢起</p><p>理邑想無事，鳴琴不下堂。井田通楚越，津市半漁商。</p><p>盧橘垂殘雨，紅蓮拆早霜。送君催白首，臨水獨思鄉。</p><p>卷237_75「送上官侍御」錢起</p><p>執簡朝方下，乘軺去不賒。感恩輕遠道，入幕比還家。</p><p>碣石春雲色，邯鄲古樹花。飛書報明主，烽火靜天涯。</p><p>卷237_76「送郭秀才制舉下第南遊」錢起</p><p>失志思浪跡，知君晦近名。出關塵漸遠，過郢興彌清。</p><p>山盡溪初廣，人閒舟自行。探幽無旅思，莫畏楚猿鳴。</p><p>卷237_77「送夏侯審校書東歸」錢起</p><p>楚鄉飛鳥沒，獨與碧雲還。破鏡催歸客，殘陽見舊山。</p><p>詩成流水上，夢盡落花間。儻寄相思字，愁人定解顏。</p><p>卷237_78「送衛功曹赴荊南」錢起</p><p>漢家仍用武，才子晚成名。惆悵江陵去，誰知魏闕情。</p><p>碧雲愁楚水，春酒醉宜城。定想褰帷政，還聞坐嘯聲。</p><p>卷237_79「送馬使君赴鄭州」錢起</p><p>東土忽無事，專城復任賢。喜觀班瑞禮，還在偃兵年。</p><p>膏雨帶滎水，歸人耕圃田。遙知下車日，萬井起新煙。</p><p>卷237_80「送郎四補闕東歸」錢起</p><p>無事共幹世，多時廢隱淪。相看戀簪組，不覺老風塵。</p><p>勸酒憐今別，傷心倍去春。徒言樹萱草，何處慰離人。</p><p>卷237_81「送陸三出尉」錢起</p><p>春草晚來色，東門愁送君。盛才仍下位，明代負奇文。</p><p>且樂神仙道，終隨鴛鷺群。梅生寄黃綬，不日在青雲。</p><p>卷237_82「送安都秀才北還」錢起</p><p>年少工文客，言離卻解顏。不嗟荊寶退，能喜綵衣還。</p><p>新月來前館，高陽出故關。相思東北望，燕趙隔青山。</p><p>卷237_83「送褚十一澡擢第歸吳覲省」錢起</p><p>林表吳山色，詩人思不忘。向家流水便，懷橘綵衣香。</p><p>滿酌留歸騎，前程未夕陽。愴茲江海去，誰惜杜蘅芳。</p><p>卷237_84「送費秀才歸衡州」錢起</p><p>南望瀟湘渚，詞人遠憶家。客心隨楚水，歸棹宿江花。</p><p>不畏心期阻，惟愁面會賒。雲天有飛翼，方寸佇瑤華。</p><p>卷237_85「送陸郎中」錢起</p><p>事邊仍戀主，舉酒復悲歌。粉署含香別，轅門載筆過。</p><p>鶯聲出漢苑，柳色過漳河。相憶情難盡，離居春草多。</p><p>卷237_86「送僧歸日本」錢起</p><p>上國隨緣住，來途若夢行。浮天滄海遠，去世法舟輕。</p><p>水月通禪觀，魚龍聽梵聲。惟憐一燈影，萬里眼中明。</p><p>卷237_87「送楊皞擢第遊江南」錢起</p><p>行人臨水去，新詠復新悲。萬里高秋月，孤山遠別時。</p><p>掛帆嚴子瀨，酹酒敬亭祠。歲晏無芳杜，如何寄所思。</p><p>卷237_88「送田倉曹歸覲」錢起</p><p>青絲絡驄馬，去府望樑城。節下趨庭處，秋來懷橘情。</p><p>別筵寒日晚，歸路碧雲生。千里相思夜，愁看新月明。</p><p>卷237_89「送張管書記（一作送張管記從軍）」錢起</p><p>邊事多勞役，儒衣逐鼓鼙。日寒關樹外，峰盡塞雲西。</p><p>河廣篷難度，天遙雁漸低。班超封定遠，之子去思齊。</p><p>卷237_90「送蕭常侍北使」錢起</p><p>絳節引雕戈，鳴騶動玉珂。戎城去日遠，漢使隔年多。</p><p>雁宿常連雪，沙飛半渡河。明光朝即邇，杕杜早成歌。</p><p>卷237_91「送李棲桐道舉擢第還鄉省侍」錢起</p><p>幾年深道要，一舉過賢關。名與玄珠出，鄉宜晝錦還。</p><p>蓮舟同宿浦，柳岸向家山。欲見寧親孝，儒衣稚子斑。</p><p>卷237_92「送柳道士」錢起</p><p>去世能成道，遊仙不定家。歸期千歲鶴，行邁五雲車。</p><p>海上春應盡，壺中日未斜。不知相憶處，琪樹幾枝花。</p><p>卷237_93「送陸珽侍御使新羅」錢起</p><p>衣冠周柱史，才學我鄉人。受命辭雲陛，傾城送使臣。</p><p>去程滄海月，歸思上林春。始覺儒風遠，殊方禮樂新。</p><p>卷237_94「重送陸侍御使日本」錢起</p><p>萬里三韓國，行人滿目愁。辭天使星遠，臨水澗霜秋。</p><p>雲佩迎仙島，虹旌過蜃樓。定知懷魏闕，回首海西頭。</p><p>卷237_95「送陸贄擢第還蘇州」錢起</p><p>鄉路歸何早，雲間喜擅名。思親盧橘熟，帶雨客帆輕。</p><p>夜火臨津驛，晨鐘隔浦城。華亭養仙羽，計日再飛鳴。</p><p>卷237_96「送虞說擢第南歸覲省」錢起</p><p>南風起別袂，心到衡湘間。歸客楚山遠，孤舟雲水閒。</p><p>愛君採蓮處，花島連家山。得意且寧省，人生難此還。</p><p>卷237_97「送原公南遊」錢起</p><p>有意兼程去，飄然二翼輕。故鄉多久別，春草不傷情。</p><p>洗缽泉初暖，焚香曉更清。自言難解縛，何日伴師行。</p><p>卷237_98「送萬兵曹赴廣陵」錢起</p><p>秋日思還客，臨流語別離。楚城將坐嘯，郢曲有餘悲。</p><p>山晚桂花老，江寒蘋葉衰。應須楊得意，更誦長卿辭。</p><p>卷237_99「送李判官赴桂州幕」錢起</p><p>欲知儒道貴，縫掖見諸侯。且感千金諾，寧辭萬里遊。</p><p>雁峰侵瘴遠，桂水出雲流。坐惜離居晚，相思綠蕙秋。</p><p>卷237_100「題蘇公林亭」錢起</p><p>平津東閣在，別是竹林期。萬葉秋聲裡，千家落照時。</p><p>門隨深巷靜，窗過遠鍾遲。客位苔生處，依然又賦詩。</p><p>卷237_101「賦得寒雲輕重色，送子恂入京」錢起</p><p>無限寒雲色，蒼茫淺更深。從龍如有瑞，捧日不成陰。</p><p>積翠全低嶺，虛明半出林。帝鄉遙在目，鐵馬又駸駸。</p><p>卷237_102「賦得叢蘭曙後色，送樑侍御入京」錢起</p><p>曙色傳芳意，分明錦繡叢。蘭生霽後日，花發夜來風。</p><p>不向三峰裡，全勝一縣中。遙知大苑內，應待五花驄。</p><p>卷237_103「賦得餘冰（一本題下有送人二字）」錢起</p><p>曉日餘冰上，春池一鏡明。多從履處薄，偏向飲時清。</p><p>比雪光仍在，因風片不成。更隨舟楫去，猶可助堅貞。</p><p>卷237_104「賦得浦口望斜月，送皇甫判官」錢起</p><p>起見西樓月，依依向浦斜。動搖生淺浪，明滅照寒沙。</p><p>水渚猶疑雪，梅林不辨花。送君無可贈，持此代瑤華。</p><p>卷237_105「賦得綿綿思遠道，送岑判官入嶺」錢起</p><p>極目煙霞外，孤舟一使星。興中尋白雪，夢裡過滄溟。</p><p>夜月松江戍，秋風竹塢亭。不知行遠近，芳草日青青。</p><p>卷237_106「江寧春夜裴使君席送蕭員外」錢起</p><p>花院日扶疏，江雲自卷舒。主人熊軾任，歸客雉門車。</p><p>曙月稀星裡，春煙紫禁餘。行看石頭戍，記得是南徐。</p><p>卷237_107「送薛八謫居」錢起</p><p>東水將孤客，南行路幾千。虹翻潮上雨，鳥落瘴中天。</p><p>謫去寧留恨，思歸豈待年。銜杯且一醉，別淚莫潸然。</p><p>卷237_108「送衡陽歸客」錢起</p><p>歸客愛鳴榔，南征憶舊鄉。江山追宋玉，雲雨憶荊王。</p><p>醉裡宜城近，歌中郢路長。憐君從此去，日夕望三湘。</p><p>卷237_109「送員外侍御入朝」錢起</p><p>別思亂無緒，妖氛猶未清。含香五夜客，持賦十年兄。</p><p>霜拂金波樹，星迴玉斗城。自憐江上鶴，垂翅羨飛鳴。</p><p>卷237_110「送李諫議歸荊州」錢起</p><p>歸舟同不繫，纖草剩忘憂。禁掖曾通籍，江城舊列侯。</p><p>暮帆依夏口，春雨夢荊州。何日朝雲陛，隨君拜冕旒。</p><p>卷237_111「送元中丞江淮轉運（一作王維詩）」錢起</p><p>薄稅歸天府，輕徭賴使臣。歡沾賜帛老，恩及卷綃人。</p><p>去問殊官俗，來經幾劫春。東南御亭上，莫問有風塵。</p><p>卷237_112「送唐別駕赴郢州」錢起</p><p>少年從事好，此去別愁輕。滿座詩人興，隨君郢路行。</p><p>蒹葭侵驛樹，雲水抱山城。遙愛下車日，江皋春草生。</p><p>卷237_113「送鄭巨及第後歸覲」錢起</p><p>多才白華子，初擅桂枝名。嘉慶送歸客，新秋帶雨行。</p><p>離人背水去，喜鵲近家迎。別贈難為此，衰年畏後生。</p><p>卷237_114「宿遠上人蘭若」錢起</p><p>香花閉一林，真士此看心。行道白雲近，燃燈翠壁深。</p><p>梵筵清水月，禪坐冷山陰。更說東溪好，明朝乘興尋。</p><p>卷237_115「酬元祕書晚出藍溪見寄」錢起</p><p>野興引才子，獨行幽徑遲。雲留下山處，鳥靜出溪時。</p><p>拙宦不忘隱，歸休常在茲。知音倘相訪，炊黍掃茅茨。</p><p>卷237_116「別張起居（時多故）」錢起</p><p>有別時留恨，銷魂況在今。風濤初振海，鵷鷺各辭林。</p><p>舊國關河絕，新秋草露深。陸機嬰世網，應負故山心。</p><p>卷237_117「郭司徒廳夜宴」錢起</p><p>秋堂復夜闌，舉目盡悲端。霜堞鳥聲苦，更樓月色寒。</p><p>美人深別意，斗酒少留歡。明發將何贈，平生雙玉盤。</p><p>卷237_118「初至京口示諸弟」錢起</p><p>還家百戰後，訪故幾人存。兄弟得相見，榮枯何處論。</p><p>新詩添卷軸，舊業見兒孫。點檢平生事，焉能出蓽門。</p><p>卷237_119「月下洗藥」錢起</p><p>汲井向新月，分流入眾芳。溼花低桂影，翻葉靜泉光。</p><p>露下添餘潤，蜂驚引暗香。寄言養生客，來此共提筐。</p><p>卷237_120「晚春永寧墅小園獨坐，寄上王相公」錢起</p><p>東閣一何靜，鶯聲落日愁。夔龍暫為別，昏旦思兼秋。</p><p>蕙草出籬外，花枝寄竹幽。上方傳雅頌，七夕讓風流。</p><p>卷237_121「歲暇題茅茨」錢起</p><p>谷口逃名客，歸來遂野心。薄田供歲酒，喬木待新禽。</p><p>溪路春雲重，山廚夜火深。桃源應漸好，仙客許相尋。</p><p>卷237_122「九日登玉山」錢起</p><p>霞景青山上，誰知此勝遊。龍沙傳往事，菊酒對今秋。</p><p>步石隨雲起，題詩向水流。忘歸更有處，松下片雲幽。</p><p>卷237_123「宴崔駙馬玉山別業」錢起</p><p>金榜開青瑣，驕奢半隱淪。玉簫惟送酒，羅袖愛留賓。</p><p>竹館煙催暝，梅園雪誤春。滿朝辭賦客，盡是入林人。</p><p>卷237_124「春谷幽居」錢起</p><p>黃鳥鳴園柳，新陽改舊陰。春來此幽興，宛是謝公心。</p><p>掃徑蘭芽出，添池山影深。虛名隨振鷺，安得久棲林。</p><p>卷237_125「賦得池上雙丁香樹」錢起</p><p>得地移根遠，交柯繞指柔。露香濃結桂，池影鬥蟠虯。</p><p>黛葉輕筠綠，金花笑菊秋。何如南海外，雨露隔炎洲。</p><p>卷237_126「題樊川杜相公別業」錢起</p><p>數畝園林好，人知賢相家。結茅書閣儉，帶水槿籬斜。</p><p>古樹生春蘚，新荷卷落花。聖恩加玉鉉，安得臥青霞。</p><p>卷237_127「酬盧十一過宿」錢起</p><p>乞還方未遂，日夕望雲林。況復逢青草，何妨問此心。</p><p>閉門公務散，枉策故情深。遙夜他鄉宿，同君樑甫吟。</p><p>卷237_128「崔十四宅問候」錢起</p><p>曉日早鶯啼，江城旅思迷。微官同寄傲，移疾阻招攜。</p><p>遠水閭閻內，青山雉堞西。王孫莫久臥，春草欲萋萋。</p><p>卷237_129「山路見梅，感而有作」錢起</p><p>莫言山路僻，還被好風催。行客淒涼過，村籬冷落開。</p><p>晚溪寒水照，晴日數蜂來。重憶江南酒，何因把一杯。</p><p>卷237_130「詠門上畫鬆，上元、王、杜三相公（一作崔峒詩）」錢起</p><p>昔聞生澗底，今見起毫端。眾草此時沒，何人知歲寒。</p><p>豈能裨棟宇，且欲出門闌。只在丹青筆，凌雲也不難。</p><p>卷237_131「早發東陽」錢起</p><p>信風催過客，早發梅花橋。數雁起前渚，千艘爭便潮。</p><p>將隨浮雲去，日惜故山遙。惆悵煙波末，佳期在碧霄。</p><p>卷237_132「舟中寄李起居」錢起</p><p>南行風景好，昏旦水皋閒。春色郢中樹，晴霞湖上山。</p><p>去家旅帆遠，回首暮潮還。蕙草知何贈，故人云漢間。</p><p>卷237_133「夜雨寄寇校書」錢起</p><p>秋館煙雨合，重城鐘漏深。佳期阻清夜，孤興發離心。</p><p>燭影出綃幕，蟲聲連素琴。此時蓬閣友，應念昔同衾。</p><p>卷237_134「喜李侍御拜郎官入省」錢起</p><p>粉署花驄入，丹霄紫誥垂。直廬驚漏近，賜被覺霜移。</p><p>漢主前瑤席，穰侯許鳳池。應憐後行雁，空羨上林枝。</p><p>卷237_135「蘇端林亭對酒喜雨」錢起</p><p>小雨飛林頂，浮涼入晚多。能知留客處，偏與好風過。</p><p>濯錦翻紅蕊，跳珠亂碧荷。芳尊深幾許，此興可酣歌。</p><p>卷237_136「見上林春雁翔青雲，寄楊起居、李員外」錢起</p><p>上林春更好，賓雁不知歸。顧影憐青籞，傳聲入紫微。</p><p>夜陪池鷺宿，朝出苑花飛。寧憶寒鄉侶，鸞凰一見稀。</p><p>卷237_137「偶成」錢起</p><p>含毫意不淺，微月上簾櫳。門靜吏人息，心閒囹圄空。</p><p>繁星入疏樹，驚鵲倦秋風。始覺牽卑劇，宵眠亦在公。</p><p>卷237_138「漁潭值雨」錢起</p><p>日入林島異，鶴鳴風草間。孤帆泊枉渚，飛雨來前山。</p><p>客意念留滯，川途忽阻艱。赤亭仍數裡，夜待安流還。</p><p>卷237_139「題蕭丞小池」錢起</p><p>鶯鳴蕙草綠，朝與情人期。林沼忘言處，鴛鴻養翮時。</p><p>春泉滋藥暖，晴日度花遲。此會無辭醉，良辰難再追。</p><div class=pgc-img><img alt="全唐詩 《共計900卷》（237——238卷）(錢起大全1)" onerror=errorimg.call(this); src=https://p9.pstatp.com/large/dfic-imagehandler/1a6a77a2-8307-45d7-ace8-e7e2442a1d64><p class=pgc-img-caption></p></div><h1 class=ql-align-center>卷238錢起</h1><p>卷二百三十八</p><p>卷238_1「送集賢崔八叔承恩括圖書」錢起</p><p>雨露滿儒服，天心知子虛。還勞五經笥，更訪百家書。</p><p>贈別傾文苑，光華比使車。晚雲隨客散，寒樹出關疏。</p><p>相見應朝夕，歸期在玉除。</p><p>卷238_2「送張五員外東歸楚州」錢起</p><p>纓珮不為美，人群寧免辭。杳然黃鵠去，未負白雲期。</p><p>此別清興盡，高秋臨水時。好山枉帆僻，浪跡到家遲。</p><p>他日詔書下，梁鴻安可追。</p><p>卷238_3「閒居寄包何」錢起</p><p>去名即棲遁，何必歸滄浪。種藥幽不淺，杜門喧自忘。</p><p>林眠多曉夢，鴉散驚初陽。片雪幽雲至，迴風鄰果香。</p><p>佳期碧天末，惆悵紫蘭芳。</p><p>卷238_4「津樑寺尋李侍御」錢起</p><p>禪林絕過客，柱史正焚香。馴鴿不猜隼，慈雲能護霜。</p><p>驄聲隔暗竹，吏事散空廊。霄漢期鴛鷺，狐狸避憲章。</p><p>繞階春色至，屈草待君芳。</p><p>卷238_5「山園秋晚寄杜黃裳少府」錢起</p><p>惆悵佳期阻，園林秋景閒。終朝碧雲外，唯見暮禽還。</p><p>泉石思攜手，煙霞不閉關。杖藜仍把菊，對卷也看山。</p><p>望望離心起，非君誰解顏。</p><p>卷238_6「東溪杜野人致酒」錢起</p><p>萬重雲樹下，數畝子平居。野院羅泉石，荊扉背里閭。</p><p>早冬耕鑿暇，弋雁復烹魚。靜掃寒花徑，唯邀傲吏車。</p><p>晚來留客好，小雪下山初。</p><p>卷238_7「憶山中寄舊友」錢起</p><p>數歲白雲裡，與君同采薇。樹深煙不散，溪靜鷺忘飛。</p><p>更憶東巖趣，殘陽破翠微。脫巾花下醉，洗藥月前歸。</p><p>風景今還好，如何與世違。</p><p>卷238_8「東皋早春寄郎四校書」錢起</p><p>祿微賴學稼，歲起歸衡茅。窮達戀明主，耕桑亦近郊。</p><p>夜來霽山雪，陽氣動林梢。蘭蕙暖初吐，春鳩鳴欲巢。</p><p>蓬萊時入夢，知子憶貧交。</p><p>卷238_9「玉山東溪題李叟屋壁」錢起</p><p>霞景已斜照，煙溪方暝投。山家歸路僻，轍跡亂泉流。</p><p>野老采薇暇，蝸廬招客幽。麏麚突荒院，鸕鵲步閒疇。</p><p>偶此愜真性，令人輕宦遊。</p><p>卷238_10「溫泉宮禮見」錢起</p><p>新豐佳氣滿，聖主在溫泉。雲曖龍行處，山明日馭前。</p><p>順風求至道，側席問遺賢。靈雪瑤墀降，晨霞彩仗懸。</p><p>滄溟不讓水，疵賤也朝天。</p><p>卷238_11「遊襄陽泉石晚歸」錢起</p><p>遊目隨山勝，回橈愛浦長。往來幽不淺，昏旦興難忘。</p><p>木末看歸翼，蓮西失夕陽。人聲指閭井，野趣惜林塘。</p><p>稍近垂楊路，菱舟擁岸香。</p><p>卷238_12「夏日陪史郎中宴杜郎中果園」錢起</p><p>何事重逢迎，春醪晚更清。林端花自老，池上月初明。</p><p>路入仙郎次，烏連柱史名。竹陰疏柰院，山翠傍蕪城。</p><p>引滿不辭醉，風來待曙更。</p><p>卷238_13「南溪春耕」錢起</p><p>荷蓑趣南徑，戴勝鳴條枚。溪雨有餘潤，土膏寧厭開。</p><p>溝塍落花盡，耒耜度雲回。誰道耦耕倦，仍兼勝賞催。</p><p>日長農有暇，悔不帶經來。</p><p>卷238_14「省試湘靈鼓瑟」錢起</p><p>善鼓雲和瑟，常聞帝子靈。馮夷空自舞，楚客不堪聽。</p><p>苦調悽金石，清音入杳冥。蒼梧來怨慕，白芷動芳馨。</p><p>流水傳瀟浦，悲風過洞庭。曲終人不見，江上數峰青。</p><p>卷238_15「觀法駕自鳳翔回」錢起</p><p>欃搶一掃滅，閶闔九重開。海晏鯨鯢盡，天旋日月來。</p><p>聖情蘇品物，龍御闢雲雷。曉漏移仙仗，朝陽出帝臺。</p><p>周慚散馬出，禹讓濬川回。欲識封人願，南山舉酒杯。</p><p>卷238_16「題玉山村叟屋壁」錢起</p><p>谷口好泉石，居人能陸沈。牛羊下山小，煙火隔雲深。</p><p>一徑入溪色，數家連竹陰。藏虹辭晚雨，驚隼落殘禽。</p><p>涉趣皆流目，將歸羨在林。卻思黃綬事，辜負紫芝心。</p><p>卷238_17「縣中池竹言懷」錢起</p><p>官小志已足，時清免負薪。卑棲且得地，榮耀不關身。</p><p>自愛賞心處，叢篁流水濱。荷香度高枕，山色滿南鄰。</p><p>道在即為樂，機忘寧厭貧。卻愁丹鳳詔，來訪漆園人。</p><p>卷238_18「山園棲隱」錢起</p><p>守靜信推分，灌園樂在茲。且忘堯舜力，寧顧尚書期。</p><p>晚景採蘭暇，空林散帙時。卷荷藏露滴，黃口觸蟲絲。</p><p>三徑與囂遠，一瓢常自怡。情人半雲外，風月詎相思。</p><p>卷238_19「送王諫議任東都居守」錢起</p><p>車徒鳳掖東，去去洛陽宮。暫以青蒲隔，還看紫禁同。</p><p>經過乘雨露，瀟灑出鴛鴻。官署名臺下，雲山舊苑中。</p><p>暮天雙闕靜，秋月九重空。且喜成周地，詩人播國風。</p><p>卷238_20「送鄭書記」錢起</p><p>決勝無遺策，辭天便請纓。出身唯殉死，報國且能兵。</p><p>受命麒麟殿，參謀驃騎營。短簫催別酒，斜日駐前旌。</p><p>義勇千夫敵，風沙萬里行。幾年丹闕下，侯印錫書生。</p><p>卷238_21「送族侄赴任（一作之郡）」錢起</p><p>林下不成興，仲容微祿牽。客程千里遠，別念一帆懸。</p><p>欲嘆卑棲去，其如勝趣偏。雲山深郡郭，花木淨潮田。</p><p>坐嘯帷應下，離居月復圓。此時知小阮，相憶綠尊前。</p><p>卷238_22「長安落第作」錢起</p><p>始願今如此，前途復若何。無媒獻詞賦，生事日蹉跎。</p><p>不遇張華識，空悲甯戚歌。故山歸夢遠，新歲客愁多。</p><p>刷羽思喬木，登龍恨失波。散才非世用，回首謝雲蘿。</p><p>卷238_23「酬長孫繹藍溪寄杏」錢起</p><p>愛君藍水上，種杏近成田。拂徑清陰合，臨流彩實懸。</p><p>清香和宿雨，佳色出晴煙。懿此傾筐贈，想知懷橘年。</p><p>芳馨來滿袖，瓊玖願酬篇。把玩情何極，雲林若眼前。</p><p>卷238_24「藥堂秋暮」錢起</p><p>隱來未得道，歲去愧雲鬆。茅屋空山暮，荷衣白露濃。</p><p>唯憐石苔色，不染世人蹤。潭靜宜孤鶴，山深絕遠鍾。</p><p>有時丹灶上，數點彩霞重。勉事壺公術，仙期待赤龍。</p><p>卷238_25「哭常徵君」錢起</p><p>萬化一朝盡，窮泉悲此君。如何丹灶術，能誤紫芝焚。</p><p>不遂蒼生望，空留封禪文。遠年隨逝水，真氣盡浮雲。</p><p>山閉龍蛇蟄，林寒麋鹿群。傷心載酒地，仙菊為誰薰。</p><p>卷238_26「送鮑中丞赴太原軍營」錢起</p><p>年壯才仍美，時來道易行。寵兼三獨任，威肅貳師營。</p><p>將略過南仲，天心寄北京。雲旂臨塞色，龍笛出關聲。</p><p>漢月隨霜去，邊塵計日清。漸知王事好，文武用書生。</p><p>卷238_27「奉送劉相公江淮催轉運」錢起</p><p>國用資戎事，臣勞為主憂。將徵任土貢，更發濟川舟。</p><p>擁傳星還去，過池鳳不留。唯高飲水節，稍淺別家愁。</p><p>落葉淮邊雨，孤山海上秋。遙知謝公興，微月上江樓。</p><p>卷238_28「送李秀才落第遊荊楚」錢起</p><p>翠羽雖成夢，遷鶯尚後群。名逃郤詵策，興發謝玄文。</p><p>昏旦扁舟去，江山幾路分。上潮吞海日，歸雁出湖雲。</p><p>詩思應須苦，猿聲莫厭聞。離居見新月，那得不思君。</p><p>卷238_29「奉陪郭常侍宴滻川山池」錢起</p><p>掖垣攜愛客，勝地賞年光。向竹過賓館，尋山到妓堂。</p><p>歌聲掩金谷，舞態出平陽。地滿簪裾影，花添蘭麝香。</p><p>鶯啼春未老，酒冷日猶長。安石風流事，須歸問省郎。</p><p>卷238_30「寇中送張司馬歸洛」錢起</p><p>戎狄寇週日，衣冠適洛年。客亭新驛騎，歸路舊人煙。</p><p>吾道將東矣，秋風更颯然。雲愁百戰地，樹隔兩鄉天。</p><p>旅思蓬飄陌，驚魂雁怯弦。今朝一尊酒，莫惜醉離筵。</p><p>卷238_31「奉和宣城張太守南亭秋夕懷友」錢起</p><p>池館蟪蛄聲，梧桐秋露晴。月臨朱戟靜，河近畫樓明。</p><p>卷幔浮涼入，聞鍾永夜清。片雲懸曙鬥，數雁過秋城。</p><p>羽扇揚風暇，瑤琴悵別情。江山飛麗藻，謝脁讓前名。</p><p>卷238_32「過山人所居因寄諸遺補」錢起</p><p>空谷春雲滿，愚公晦跡深。一隨玄豹隱，幾換綠蘿陰。</p><p>絕徑人稀到，芳蓀我獨尋。廚煙住峭壁，酒氣出重林。</p><p>蝴蝶晴還舞，黃鸝晚暫吟。所思青瑣客，瑤草寄幽心。</p><p>卷238_33「過鳴皋隱者」錢起</p><p>磻石老紅鮮，徵君臥幾年。飛泉出林下，一徑過崖巔。</p><p>雞犬逐人靜，雲霞宜地偏。終朝數峰勝，不遠一壺前。</p><p>仲月霽春雨，香風生藥田。丹溪不可別，瓊草色芊芊。</p><p>卷238_34「送楊濉竟橐骨�</p><p>悔作掃門事，還吟招隱詩。今年芳草色，不失故山期。</p><p>遙想白雲裡，采苓春日遲。溪花藏石徑，巖翠帶茅茨。</p><p>九轉莫飛去，三回良在茲。還嗤茂陵客，貧病老明時。</p><p>卷238_35「酬劉起居臥病見寄」錢起</p><p>承顏看彩服，不覺別丹墀。味道能忘病，過庭更學詩。</p><p>繚垣多畫戟，遠岫入書帷。竹靜攜琴處，林香讓果時。</p><p>聲同叨眷早，交澹在年衰。更枉兼金贈，難為繼組詞。</p><p>卷238_36「陪南省諸公宴殿中李監宅」錢起</p><p>將門高勝霍，相子寵過韋。宦貴攀龍後，心傾待士時。</p><p>壺觴開雅宴，鴛鷺眷相隨。舞退燕姬曲，歌徵謝脁詩。</p><p>晚鐘過竹靜，醉客出花遲。莫惜留餘興，良辰不可追。</p><p>卷238_37「山齋讀書寄時校書杜叟」錢起</p><p>日愛蘅茅下，閒觀山海圖。幽人自守樸，窮谷也名愚。</p><p>倒嶺和溪雨，新泉到戶樞。叢闌齊稚子，蟠木老潛夫。</p><p>憶戴差過剡，遊仙慣入壺。濠梁時一訪，莊叟亦吾徒。</p><p>卷238_38「晚歸藍田舊居」錢起</p><p>雲卷東皋下，歸來省故蹊。泉移憐石在，林長覺原低。</p><p>舊裡情難盡，前山賞未迷。引藤看古木，嘗酒咒春雞。</p><p>興與時髦背，年將野老齊。才微甘引退，應得遂霞棲。</p><p>卷238_39「寄袁州李嘉祐員外」錢起</p><p>誰謂江山阻，心親夢想偏。容輝常在目，離別任經年。</p><p>郡國通流水，雲霞共遠天。行春鶯幾囀，遲客月頻圓。</p><p>雁有歸鄉羽，人無訪戴船。願徵黃霸入，相見玉階前。</p><p>卷238_40「禁闈玩雪寄薛左丞」錢起</p><p>玄雲低禁苑，飛雪滿神州。虛白生臺榭，寒光入冕旒。</p><p>粉凝宮壁靜，乳結洞門幽。細繞回風轉，輕隨落羽浮。</p><p>怒濤堆砌石，新月孕簾鉤。為報詩人道，豐年頌聖猷。</p><p>卷238_41「春暮過石龜谷題溫處士林園（一作送溫逸人）」錢起</p><p>隱几無名老，何年此陸沈。丘園自得性，婚嫁不嬰心。</p><p>歲計因山薄，霞棲在谷深。設罝連草色，晒藥背鬆陰。</p><p>觸興雲生岫，隨耕鳥下林。支頤笑來客，頭上有朝簪。</p><p>卷238_42「宿畢侍御宅」錢起</p><p>交情頻更好，子有古人風。晤語清霜裡，平生苦節同。</p><p>心惟二仲合，室乃一瓢空。落葉寄秋菊，愁雲低夜鴻。</p><p>薄寒燈影外，殘漏雨聲中。明發南昌去，回看御史驄。</p><p>卷238_43「中書遇雨」錢起</p><p>濟旱惟宸慮，為霖即上臺。雲銜七曜起，雨拂九門來。</p><p>綸閣飛絲度，龍渠激霤回。色翻池上藻，香裛鼎前杯。</p><p>湘燕皆舒翼，沙鱗豈曝腮。尺波應萬假，虞海載沿洄。</p><p>卷238_44「適楚次徐城」錢起</p><p>去家隨旅雁，幾日到南荊。行邁改鄉邑，苦辛淹晦明。</p><p>畏途在淫雨，未暮息趨程。窮木對秋館，寒鴉愁古城。</p><p>迷津坐為客，對酒默含情。感激念知己，匣中孤劍鳴。</p><p>卷238_45「經李蒙潁陽舊居」錢起</p><p>同心而早世，天道亦何論。獨有山陽宅，平生永不諼。</p><p>青溪引白鳥，流涕吊芳蓀。蔓草入空室，叢篁深毀垣。</p><p>舊遊還在眼，神理更忘言。唯見東山月，人亡不去門。</p><p>卷238_46「贈漢陽隱者」錢起</p><p>當年不出世，知子餐霞人。樂道復安土，遺榮長隱身。</p><p>衡茅古林曲，粳稻清江濱。桂棹為漁暇，荷衣御暑新。</p><p>款顏行在役，幽興惜今晨。分首天涯去，再來芳杜春。</p><p>卷238_47「巨魚縱大壑」錢起</p><p>巨魚縱大壑，遂性似乘時。奮躍風生鬣，騰凌浪鼓鰭。</p><p>龍攄回地軸，鯤化想天池。方快吞舟意，尤殊在藻嬉。</p><p>傾危嗟幕燕，隱晦誚泥龜。喻士逢明主，才猷得所施。</p><p>卷238_48「送李九歸河北」錢起</p><p>文武資人望，謀猷簡聖情。南州初臥鼓，東土復維城。</p><p>寄重分符去，威仍出閫行。鬥牛移八座，日月送雙旌。</p><p>別戀瞻天起，仁風應物生。佇聞收組練，鏘玉會承明。</p><p>卷238_49「送丁著作佐臺郡」錢起</p><p>多年金馬客，名遂動歸輪。佐郡紫書下，過門朱綬新。</p><p>揚舲望海嶽，入境背風塵。水驛偏乘月，梅園別受春。</p><p>帶經臨府吏，鱠鯉待鄉人。始見美高士，逍遙在搢紳。</p><p>卷238_50「送王使君赴太原行營」錢起</p><p>太白明無象，皇威未戢戈。諸侯持節鉞，千里控山河。</p><p>漢驛雙旌度，胡沙七騎過。驚蓬連雁起，牧馬入雲多。</p><p>不賣盧龍塞，能消瀚海波。須傳出師頌，莫奏式微歌。</p><p>卷238_51「送王使君移鎮淮南」錢起</p><p>共許徐方牧，能臨河內人。郡移棠轉茂，車至鹿還馴。</p><p>吏事嘉師旅，鴛行惜搢紳。別心傾祖席，愁望盡徵輪。</p><p>紫誥徵黃晚，蒼生借寇頻。願言青瑣拜，早及上林春。</p><p>卷238_52「李四勸為尉氏尉，李七勉為開封尉（惟伯與仲有令譽）」錢起</p><p>美政惟兄弟，時人數俊賢。皇枝雙玉樹，吏道二梅仙。</p><p>自理堯唐俗，唯將禮讓傳。採蘭花萼聚，就日雁行聯。</p><p>黃綬俄三載，青雲未九遷。廟堂為宰制，幾日試龍泉。</p><p>卷238_53「春夜宴任六昆季宅」錢起</p><p>際晚綠煙起，入門芳樹深。不才叨下客，喜宴齒諸簪。</p><p>夜月仍攜妓，清風更在林。彩毫揮露色，銀燭動花陰。</p><p>自接通家好，應知待士心。向隅逢故識，茲夕願披襟。</p><p>卷238_54「閒居酬張起居見贈」錢起</p><p>在林非避世，守拙自離群。弱羽謝風水，窮愁依典墳。</p><p>良知不遐棄，新詠獨相聞。能使幽興苦，坐忘清景曛。</p><p>前山帶喬木，暮鳥聯歸雲。向夕野人思，難忘騎省文。</p><p>卷238_55「奉和王相公秋日戲贈元校書」錢起</p><p>才妙心仍遠，名疏跡可追。清秋聞禮暇，新雨到山時。</p><p>勝事唯愁盡，幽尋不厭遲。弄雲憐鶴去，隔水許僧期。</p><p>賢相敦高躅，雕龍憶所思。芙蓉洗清露，願比謝公詩。</p><p>卷238_56「過楊駙馬亭子」錢起</p><p>衣冠在漢庭，臺榭接天成。綵鳳翻簫曲，祥鱣入館名。</p><p>歌鐘芳月曙，林嶂碧雲生。亂水歸潭淨，高花映竹明。</p><p>退朝追宴樂，開閣醉簪纓。長袖留嘉客，棲烏下禁城。</p><p>卷238_57「山下別杜少府」錢起</p><p>把手意難盡，前山日漸低。情人那忍別，宿鳥尚同棲。</p><p>寸晷戀言笑，佳期欲阻暌。離雲愁出岫，去水咽分溪。</p><p>莊叟幾虛說，楊朱空自迷。傷心獨歸路，秋草更萋萋。</p><p>卷238_58「晚出青門望終南別業」錢起</p><p>能清謝脁思，暫下承明廬。遠山新水下，寒皋微雨餘。</p><p>更憐歸鳥去，宛到臥龍居。笑指叢林上，閒雲自卷舒。</p><p>寧心鳴鳳日，卻意釣璜初。處貴有餘興，伊周位不如。</p><p>卷238_59「送嚴士良侍奉詹事南遊」錢起</p><p>疏傅獨知止，曾參善愛親。江山侍行邁，長幼出囂塵。</p><p>握手想千古，此心能幾人。風光滿長陌，草色傍徵輪。</p><p>日夕望荊楚，鶯鳴芳杜新。漁煙月下淺，花嶼水中春。</p><p>點翰遙相憶，含情向白蘋.</p><p>卷238_60「題祕書王迪城北池亭」錢起</p><p>子喬來魏闕，明主賜衣簪。從宦辭人事，同塵即道心。</p><p>還追大隱跡，寄此鳳城陰。昨夜新煙雨，池臺清且深。</p><p>伏泉通粉壁，迸筍出花林。晚沐常多暇，春醪時獨斟。</p><p>西南漢宮月，復對綠窗琴。</p><p>卷238_61「過王舍人宅」錢起</p><p>入門花柳暗，知是近臣居。大隱心何遠，高風物自疏。</p><p>翛然靜者事，宛得上皇餘。雞犬偷仙藥，兒童授道書。</p><p>清吟送客後，微月上城初。彩筆有新詠，文星垂太虛。</p><p>承恩金殿宿，應薦馬相如。</p><p>卷238_62「過瑞龍觀道士」錢起</p><p>不知誰氏子，煉魄家洞天。鶴待成丹日，人尋種杏田。</p><p>靈山含道氣，物性皆自然。白鹿顧瑞草，驪龍蟠玉泉。</p><p>得茲象外趣，便割區中緣。石竇採雲母，霞堂陪列仙。</p><p>主人善止客，柯爛忘歸年。</p><p>卷238_63「送沈仲」錢起</p><p>天樸非外假，至人常晏如。心期邈霄漢，詞律響瓊琚。</p><p>舉酒常嘆息，無人達子虛。夜光失隋掌，驥騄伏鹽車。</p><p>考室晉山下，歸田秦歲初。寒雲隨路合，落照下城餘。</p><p>千里還同術，無勞怨索居。</p><p>卷238_64「和韋侍御寓直對雨」錢起</p><p>名貴四科首，班宜二妙齊。如何厭白簡，未得步金閨。</p><p>寓直晦秋雨，吟餘聞遠雞。漏聲過旦冷，雲色向窗低。</p><p>誰謂霄漢近，翻嗟心事暌。蘭滋人未握，霜曉鶚還棲。</p><p>佇見田郎字，親勞御筆題。</p><p>卷238_65「奉和聖制登朝元閣」錢起</p><p>六合紆玄覽，重軒啟上清。石林飛棟出，霞頂泰階平。</p><p>拂曙鑾輿上，晞陽瑞雪晴。翠微回日馭，丹巘駐天行。</p><p>御氣升銀漢，垂衣俯錦城。山通玉苑迥，河抱紫關明。</p><p>感物乾文動，凝神道化成。周王陟喬嶽，列闢讓英聲。</p><p>卷238_66「奉和杜相公移長興宅，奉呈元相公」錢起</p><p>守貴常思儉，平津此意深。能卑丞相宅，何謝故人心。</p><p>種蕙初抽帶，移篁不改陰。院梅朝助鼎，池鳳夕歸林。</p><p>覺路經中得，滄洲夢裡尋。道高仍濟代，恩重豈投簪。</p><p>報國誰知己，推賢共作霖。興來文雅振，清韻擲雙金。</p><p>卷238_67「送任先生任唐山丞」錢起</p><p>再命果良願，幾年勤說詩。上公頻握髮，才子共垂帷。</p><p>琢玉成良器，出門偏愴離。腰章佐墨綬，耀錦到茅茨。</p><p>樹老見家日，潮平歸縣時。衣催蓮女織，頌聽海人詞。</p><p>鴻鵠志應在，荃蘭香未衰。金門定迴音，雲路有佳期。</p><p>卷238_68「送外甥懷素上人歸鄉侍奉」錢起</p><p>釋子吾家寶，神清慧有餘。能翻梵王字，妙盡伯英書。</p><p>遠鶴無前侶，孤雲寄太虛。狂來輕世界，醉裡得真如。</p><p>飛錫離鄉久，寧親喜臘初。故池殘雪滿，寒柳霽煙疏。</p><p>壽酒還嘗藥，晨餐不薦魚。遙知禪誦外，健筆賦閒居。</p><p>卷238_69「送張中丞赴桂州」錢起</p><p>出守求人瘼，推賢動聖情。紫臺初下詔，皁蓋始專城。</p><p>寵借飛霜簡，威加卻月營。雲衢降五馬，林木引雙旌。</p><p>夙仰敦詩禮，嘗聞偃甲兵。戍樓雲外靜，訟閣竹間清。</p><p>化佇還珠美，心將片玉貞。寇恂朝望重，計日謁承明。</p><p>卷238_70「送王相公赴范陽」錢起</p><p>翊聖銜恩重，頻年按節行。安危皆報國，文武不緣名。</p><p>受脤仍調鼎，為霖更洗兵。幕開丞相閣，旗總貳師營。</p><p>料敵知無戰，安邊示有徵。代雲橫馬首，燕雁拂笳聲。</p><p>去鎮關河靜，歸看日月明。欲知瞻戀切，遲暮一書生。</p><p>卷238_71「送蔣尚書居守東都」錢起</p><p>鳳輦幸秦久，周人徯帝情。若非君敏德，誰鎮洛陽城。</p><p>前席命才彥，舉朝推令名。綸言動北斗，職事守東京。</p><p>鄭履下天去，蘧輪滿路聲。出關秋樹直，對闕遠山明。</p><p>肅肅保釐處，水流宮苑清。長安日西笑，朝夕袞衣迎。</p><p>卷238_72「送李兵曹赴河中」錢起</p><p>能荷鐘鼎業，不矜紈綺榮。侯門三事後，儒服一書生。</p><p>昔志學文史，立身為士英。驪珠難隱耀，皋鶴會長鳴。</p><p>休命且隨牒，候時常振纓。寒蟬思關柳，匹馬向蒲城。</p><p>秋日黯將暮，黃河如欲清。黎人思坐嘯，知子樹佳聲。</p><p>卷238_73「罷官後酬元校書見贈」錢起</p><p>心期悵已阻，交道復何如。自我辭丹闕，惟君到故廬。</p><p>忘機貧負米，憶戴出無車。憐犬吠初服，家人愁斗儲。</p><p>秋堂入閒夜，雲月思離居。窮巷聞砧冷，荒枝應鵲疏。</p><p>宦名隨落葉，生事感枯魚。臨水仍揮手，知音未棄餘。</p><p>卷238_74「同鄔戴關中旅寓」錢起</p><p>文士皆求遇，今人誰至公。靈臺一寄宿，楊柳再春風。</p><p>更惜忘形友，頻年失志同。羽毛齊燕雀，心事阻鴛鴻。</p><p>留滯慚歸養，飛鳴恨觸籠。橘懷鄉夢裡，書去客愁中。</p><p>殘雪迷歸雁，韶光棄斷蓬。吞悲問唐舉，何路出屯蒙。</p><p>卷238_75「新豐主人」錢起</p><p>明代少知己，夜光頻暗投。迍邅終薄命，動息盡窮愁。</p><p>自欲歸飛鷁，當為不繫舟。雙垂素絲淚，幾弊皁貂裘。</p><p>暮鳥棲幽樹，孤雲出舊丘。蛩悲衣褐夕，雨暗轉蓬秋。</p><p>客裡馮諼劍，歌中甯戚牛。主人能縱酒，一醉且忘憂。</p><p>卷238_76「夕遊覆釜山道士觀因登玄元廟」錢起</p><p>冥搜過物表，洞府次溪傍。已入瀛洲遠，誰言仙路長。</p><p>孤煙出深竹，道侶正焚香。鳴磬愛山靜，步虛宜夜涼。</p><p>仍同象帝廟，更上紫霞岡。霽月懸琪樹，明星映碧堂。</p><p>傾思丹灶術，願採玉芝芳。儻把浮丘袂，乘雲別舊鄉。</p><p>卷238_77「陪郭常侍令公東亭宴集」錢起</p><p>盛業山河列，重名劍履榮。珥貂為相子，開閣引時英。</p><p>美景池臺色，佳期宴賞情。詞人載筆至，仙妓出花迎。</p><p>暗竹朱輪轉，回塘玉佩鳴。舞衫招戲蝶，歌扇隔啼鶯。</p><p>飲德心皆醉，披雲興轉清。不愁歡樂盡，積慶在和羹。</p><p>卷238_78「太子李舍人城東別業與二三文友逃暑」錢起</p><p>下馬失炎暑，重門深綠篁。宮臣禮嘉客，林表開蘭堂。</p><p>茲夕興難盡，澄罍照墨場。鮮風吹印綬，密坐皆馨香。</p><p>美景惜文會，清吟遲羽觴。東林晚來好，目極趣何長。</p><p>鳥道掛疏雨，人家殘夕陽。城隅擁歸騎，留醉戀瓊芳。</p><p>卷238_79「柏崖老人號無名先生男削髮女黃冠自以雲泉獨樂命予賦詩」錢起</p><p>古也憂婚嫁，君能樂性腸。長男棲月宇，少女炫霓裳。</p><p>問爾餐霞處，春山芝桂旁。鶴前飛九轉，壺裡駐三光。</p><p>與我開龍嶠，披雲靜藥堂。胡麻兼藻綠，石髓隔花香。</p><p>帝力言何有，椿年喜漸長。窅然高象外，寧不傲羲皇。</p><p>卷238_80「贈李十六」錢起</p><p>半面喜投分，數年欽盛名。常思夢顏色，誰憶訪柴荊。</p><p>忽聽款扉響，欣然倒屣迎。蓬蒿駐騶馭，雞犬傍簪纓。</p><p>酌水即嘉宴，新知甚故情。僕伕視日色，棲鳥催車聲。</p><p>自爾宴言後，至今門館清。何當更乘興，林下已苔生。</p><p>卷238_81「裴僕射東亭」錢起</p><p>鳳扆任匡濟，云溪難退還。致君超列闢，得道在榮班。</p><p>朱戟繚垣下，高齋芳樹間。隔花開遠水，廢卷愛晴山。</p><p>晚沐值清興，知音同解顏。藉蘭開賜酒，留客下重關。</p><p>仙犬逐人靜，朝車映竹閒。則知真隱逸，未必謝區寰。</p><p>軒後三朝顧，赤松何足攀。</p><p>卷238_82「中書王舍人輞川舊居」錢起</p><p>幾年家絕壑，滿徑種芳蘭。帶石買鬆貴，通溪漲水寬。</p><p>誦經連谷響，吹律減雲寒。誰謂桃源裡，天書問考槃。</p><p>一從解蕙帶，三入偶蟬冠。今夕復何夕，歸休尋舊歡。</p><p>片雲隔蒼翠，春雨半林湍。藤長穿鬆蓋，花繁壓藥欄。</p><p>景深青眼下，興絕彩毫端。笑向同來客，登龍此地難。</p><p>卷238_83「送襄陽盧判官奏開河事」錢起</p><p>千里趨魏闕，一言簡聖聰。河流引關外，國用贍秦中。</p><p>有詔許其策，隨山興此功。連雲積石阻，計日安波通。</p><p>飛棹轉年穀，利人勝歲豐。言歸漢陽路，拜手蓬萊宮。</p><p>紫殿賜衣出，青門酣酌同。晚陽過微雨，秋水見新鴻。</p><p>坐惜去車遠，愁看離館空。因思郢川守，南楚滿清風。</p><p>卷238_84「奉送戶部李郎中充晉國副節度出塞」錢起</p><p>德佐調梅用，忠輸擊虜年。子房推廟略，漢主託兵權。</p><p>受命榮中禁，分麾鎮左賢。風生黑山道，星下紫微天。</p><p>始願文經國，俄看武定邊。鬼方堯日遠，幕府代雲連。</p><p>汗馬將行矣，盧龍已肅然。關防驅使節，花月眷離筵。</p><p>自忝知音遇，而今感義偏。淚聞橫吹落，心逐去旌懸。</p><p>帝念夔能政，時須說濟川。勞還應即爾，朝暮玉墀前。</p><p>卷238_85「奉和中書常舍人晚秋集賢院即事寄徐薛二侍御」錢起</p><p>文星垂太虛，辭伯綜群書。彩筆下鴛掖，褒衣來石渠。</p><p>典墳探奧旨，造化睹權輿。述聖魯宣父，通經漢仲舒。</p><p>窗明宜縹帶，地肅近丹除。清晝刪詩暇，高秋作賦初。</p><p>露盤侵漢聳，宮柳度鴉疏。靜對連雲閣，晴聞過闕車。</p><p>舊僚雲出矣，晚歲復何如。海嶠瞻歸路，江城夢直廬。</p><p>含毫思兩鳳，望遠寄雙魚。定笑巴歌拙，還參麗曲餘。</p><p>卷238_86「和範郎中宿直中書，曉玩清池，贈南省同僚兩垣遺補」錢起</p><p>青瑣留才子，春池靜禁林。自矜仙島勝，宛在掖垣深。</p><p>引派彤庭裡，含虛玉砌陰。漲來知聖澤，清處見天心。</p><p>蘭氣飄紅岸，文星動碧潯。鳳棲長近日，虯臥欲為霖。</p><p>席寵雖高位，流謙乃素襟。焚香春漏盡，假寐曉鶯吟。</p><p>丹地宜清泚，朝陽復照臨。司言兼逸趣，鼓興接知音。</p><p>六義驚摛藻，三臺響擲金。為憐風水外，落羽此漂沉。</p><div class=pgc-img><img alt="全唐詩 《共計900卷》（237——238卷）(錢起大全1)" onerror=errorimg.call(this); src=https://p1.pstatp.com/large/dfic-imagehandler/808d3547-098f-40d7-a3e6-68b9558d2035><p class=pgc-img-caption></p></div></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/cba7f9dd.html alt="全唐詩 （共計900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../tw/%E9%81%8A%E6%88%B2/cba7f9dd.html title="全唐詩 （共計900卷）（1——4卷）">全唐詩 （共計900卷）（1——4卷）</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/19c92b6.html alt="全唐詩 《共計900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../tw/%E9%81%8A%E6%88%B2/19c92b6.html title="全唐詩 《共計900卷》（87——91卷）">全唐詩 《共計900卷》（87——91卷）</a></li><hr><li><a href=../../tw/%E9%81%8A%E6%88%B2/e8a7f22.html alt="全唐詩 《共計900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../tw/%E9%81%8A%E6%88%B2/e8a7f22.html title="全唐詩 《共計900卷》（294——298卷）">全唐詩 《共計900卷》（294——298卷）</a></li><hr><li><a href=../../tw/%E9%81%8A%E6%88%B2/c7c2f74.html alt="全唐詩 《共計900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../tw/%E9%81%8A%E6%88%B2/c7c2f74.html title="全唐詩 《共計900卷》（202——206卷）">全唐詩 《共計900卷》（202——206卷）</a></li><hr><li><a href=../../tw/%E9%81%8A%E6%88%B2/aacd33c.html alt="全唐詩 《共計900卷》（139——143卷）  王昌齡大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../tw/%E9%81%8A%E6%88%B2/aacd33c.html title="全唐詩 《共計900卷》（139——143卷）  王昌齡大全">全唐詩 《共計900卷》（139——143卷） 王昌齡大全</a></li><hr><li><a href=../../tw/%E9%81%8A%E6%88%B2/3f9e967.html alt="全唐詩 《共計900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../tw/%E9%81%8A%E6%88%B2/3f9e967.html title="全唐詩 《共計900卷》（26——27卷）">全唐詩 《共計900卷》（26——27卷）</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>