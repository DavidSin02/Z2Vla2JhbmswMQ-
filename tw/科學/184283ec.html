<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>常山江宋詩之河：常山宋詩集錦之三 | 极客快訊</title><meta property="og:title" content="常山江宋詩之河：常山宋詩集錦之三 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/RKfTsmPFo496X"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/184283ec.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/184283ec.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/184283ec.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/184283ec.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/184283ec.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/184283ec.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/184283ec.html><link rel=canonical href=https://geekbank.cf/tw/%e7%a7%91%e5%ad%b8/184283ec.html><meta property="article:published_time" content="2020-11-14T20:58:00+08:00"><meta property="article:modified_time" content="2020-11-14T20:58:00+08:00"><meta name=Keywords content><meta name=description content="常山江宋詩之河：常山宋詩集錦之三"><meta name=author content="极客快訊"><meta property="og:url" content="/tw/%E7%A7%91%E5%AD%B8/184283ec.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>常山江宋詩之河：常山宋詩集錦之三</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>柚都石城小磨坊，精雕細琢好文章！</p><p>關注柚石坊，回味老時光！</p><p>注：圍繞打造常山江“宋詩之河”文化品牌要求，現整理推送常山宋詩內容，以供各位文友、詩友和書友分享。因個人時間能力有限，其中字詞可能有誤，敬請批評指正，懇請提供線索，不勝感謝。</p><p>本期作者：范成大 項安世 朱熹 袁採 樓鑰 辛棄疾 袁說友 徐以道 許及之 曾豐 趙蕃 陳亮 趙師俠 敖陶孫 韓淲 陳文蔚 蘇泂 王一非 陳宓 趙汝鐩 洪諮夔 魏了翁 鄭會 吳昌裔 岳珂 趙孟櫰 華嶽 趙希逢 白玉蟾 蕭澥 方回 俞德鄰 周密 劉辰翁 徐瑞 葛紹體 趙必 徐苕郎 王瓊奴</p><img alt=常山江宋詩之河：常山宋詩集錦之三 onerror=errorimg.call(this); src=https://p3.pstatp.com/large/pgc-image/RKfTsmPFo496X><p>常山江夕照 汪曉峰</p><p>范成大（1126—1193）：字至能、幼元，號石湖居士，江蘇蘇州人，南宋四大家之一，著有《石湖集》《攬轡錄》等。</p><p>玉山道中</p><p>常山多清溪，玉山富喬木。</p><p>行色鬱蒼然，頗亦慰愁目。</p><p>梅花隔籬見，瓏璁照茅屋。</p><p>晚來風颳地，想見飄香玉。</p><p>項安世，（1129—1208）：字平父、平甫，號平庵，浙江麗水人，著有《周易玩辭》《項氏家說》《平庵悔稿》。</p><p>常山縣</p><p>常山縣東足可惜，山光半紫溪全碧。</p><p>柳嶼陰中軋軋車，桑疇徑裡青青麥。</p><p>溪流終日伴人行，隔岸青山喚得應。</p><p>石季倫家新步障，李將軍畫小園屏。</p><p>多情小艇招賢渡，載我溪南看山去。</p><p>黃昏我宿溪自行，只有青山伴人住。</p><p>朱熹（1130—1200）：字元晦，又字仲晦，號晦庵，晚稱晦翁，世稱朱文公。祖籍江西省婺源，南宋理學家、詩人，著有《四書章句集註》等。</p><p>熹次延之年兄韻敬題紹德庵真如軒寫呈伯時季路二兄</p><p>先生可是愛吾廬，來往鄰庵幾閏餘。</p><p>柏下竟開千歲室，竹間猶插萬籤書。</p><p>悲涼共識臨風處，遊戲誰知落筆初。</p><p>寄語山靈勤守護，莫將題柱比相如。</p><p>按：紹德庵，在常山縣球川，為汪應辰為母守孝之廬。</p><p>伏讀尤美軒詩卷謹賦一篇寄呈伯時季路二兄</p><p>我聞洞巖幽，結友事臨眺。</p><p>浮言妨勝踐，悵望空永嘯。</p><p>歸來眩奇語，更欲窮䆗窱。</p><p>卻尋兩翁意，宴坐得觀照。</p><p>鳴泉俯淙琤，穹石仰蒼峭。</p><p>共與前創古，三嘆遺墨妙。</p><p>神遊恍不隔，仁宅忻有要。</p><p>回首鹿門期，寒雲生遠嶠。</p><p>按：汪季路，為汪應辰次子，官到南宋吏部尚書。</p><p>挽汪端明三首</p><p>其一</p><p>聖王興炎運，明公起妙年。</p><p>材推漢庭右，學自北方傳。</p><p>出入丹心壯，安危素髮鮮。</p><p>空餘題劍在，光燭舊林泉。</p><p>其二</p><p>曠宇元無際，孤標自不群。</p><p>物情良有寄，讒口詎堪聞。</p><p>未許時明政，猶堪史闕文。</p><p>衣冠忽長夜，餘子謾紛紛。</p><p>其三</p><p>先友當年盛，斯文元祐徒。</p><p>艱虞共流落，存沒半嗚呼。</p><p>顧我真無賴，逢公幸不孤。</p><p>只今還一慟，即此是窮塗。</p><p>按：汪端明，即汪應辰，其為端明殿學士。</p><p>袁採（？—1195）：字君載，常山人，南宋官員，著有《袁氏世範》。</p><p>縣廳書事</p><p>庭下幽花照眼醒，綠陰成幄晚風清。</p><p>何時拋擲銅章去，小艇煙波弄月明。</p><p>按：清錫榮同治萍鄉縣誌卷六</p><p>樓鑰（1137—1213）：字大防，又字啟伯，號攻媿主人，南宋大臣、文學家，浙江鄞縣人，著有《攻媿集》《北行日錄》。</p><p>寄題汪端明墳庵真如軒</p><p>其一</p><p>山藏佳處竹藏廬，見說離家百里餘。</p><p>已矣空求真學士，傷哉閒殺老尚書。</p><p>後生自恨登門晚，壯歲寧忘跪履初。</p><p>悵望九京那可作，此心徒切慕相如。</p><p>其二</p><p>萬個篔簹一草廬，傷心埋璧十年餘。</p><p>革聲誰聽尚書履，金榜空懸少保書。</p><p>無復遺音追正始，尚傳新作過黃初。</p><p>真成一代風流盡，歡息浮生信六如。</p><p>按：汪端明，即汪應辰，其為端明殿學士，真如軒在常山縣球川。</p><p>題汪季路侍郎所藏吳道子天龍八部</p><p>妙絕天龍八部圖，細看真不失錙銖。</p><p>聲名自足高千古，題品尤難遇二蘇。</p><p>旌旆冕旒猶可想，鬼神人物亦何殊。</p><p>君看坐位蘭亭草，費盡工夫學得無。</p><p>按：汪季路，為汪應辰次子，官到南宋吏部尚書。</p><p>題汪季路太傅所藏龍眠陽關圖二首</p><p>其一</p><p>離觴別淚為君傾，行李匆匆欲問程。</p><p>不用陽關尋舊曲，圖中端有斷腸聲。</p><p>其二</p><p>畫出陽關古別離，蕭疏柳質不勝悲。</p><p>行人顧嘆離人泣，柳下漁翁總不知。</p><p>題汪季路尚書所藏米元暉蔣山出雲</p><p>龍盤往昔名鐘山，雲起從龍意自閒。</p><p>膚寸須臾成戴帽，坐看膏雨滿人間。</p><p>題汪季路尚書所藏米元暉湖山瑞雪圖</p><p>筆力誰能似虎兒，思陵親為御珍題。</p><p>小臣不識湖山好，但欲扁舟泛剡溪。</p><p>跋汪季路所藏脩禊序</p><p>永和歲癸丑，群賢會蘭亭。</p><p>流觴各賦詩，風流見丹青。</p><p>右軍草禊序，文采粲日星。</p><p>選文乃見遺，至今恨昭明。</p><p>字畫最能意，自言勝平生。</p><p>七傳到永師，襲藏過金籯。</p><p>辯才尤祕重，名已徹天庭。</p><p>屢詔不肯獻，託言墮戎兵。</p><p>妙選蕭御史，微服山陰行。</p><p>譎詭殆萬狀，徑取歸神京。</p><p>辯才恍如失，何異敕六丁。</p><p>文皇好已甚，丁寧殉昭陵。</p><p>當時馮趙輩，臨寫賜公卿。</p><p>惟此定武本，謂出歐率更。</p><p>採擇獨稱善，遂以鐫瑤瓊。</p><p>流傳迨五季，皆在御寢扃。</p><p>耶律殘石晉，睥睨不知名。</p><p>意必希世寶，氈裹載輜軿。</p><p>帝既北去，棄與朽壤並。</p><p>久乃遇知者，龕置太守廳。</p><p>或雲政宣閒，此石歸紹彭。</p><p>又言入內府，宣取恐違程。</p><p>焚膏繼短晷，拓本手不停。</p><p>疊紙至三四，肥瘠遂異形。</p><p>南渡愈難見，得者輒相矜。</p><p>我見十數本，對之心欲酲。</p><p>汪侯端明子，嗜古自弱齡。</p><p>錦囊荷傾倒，快睹喜失聲。</p><p>帶流及右天，往往字不成。</p><p>而此獨全好，護持如有靈。</p><p>尤王號博雅，異論誰與評。</p><p>硬黃極摹寫，唐人苦無稱。</p><p>贗本滿東南，瑣瑣不足呈。</p><p>猶有婺與撫，珷玞近璜珩。</p><p>右軍再三作，已覺不稱情。</p><p>心慕且手追，安能效筆精。</p><p>響拓固近似，形似神不清。</p><p>不如參其意，到手隨縱橫。</p><p>況我筆素拙，何由望群英。</p><p>近亦得舊物，庶幾窺典刑。</p><p>此本更高勝，著語安敢輕。</p><p>孤風邈難繼，悵望冥鴻徵。</p><p>題汪季路家藏吳綵鸞唐韻後</p><p>舊說仙人吳綵鸞，日書切韻歸毫端。</p><p>不應神速有如此，令人至今疑稗官。</p><p>相傳此事三百載，誰知真跡儼然在。</p><p>筆精墨妙信入神，間以朱丹倍晶彩。</p><p>法言初為此韻時，剩裒文字覺後知。</p><p>寧知遂經謫仙手，諱字曾闕民與基。</p><p>經生矻矻盡精力，摩以歲月或可得。</p><p>動翰如飛猶恐遲，一日一揮出心畫。</p><p>神仙之說雲渺茫，仙凡配耦尤荒唐。</p><p>蕭史弄玉乘鳳去，藍田空說容裴航。</p><p>文簫之遇真是否，豈比虛名傳不朽。</p><p>五篇歷歷為全書，始信傳聞是真有。</p><p>當時所直才五緡，於今千金價未均。</p><p>十年蓋有數百本，未知幾本傳今人。</p><p>惜哉字畫太纖細，後日傳之知幾歲。</p><p>祇今已有字不全，欲鐫翠珉固非易。</p><p>我踰七十方見之，暫借一觀聊自怡。</p><p>平生願見心便足，何必更謀身後為。</p><p>辛棄疾（1140－1207）：原字坦夫，後改字幼安，號稼軒，山東歷城人，南宋豪放派詞人，著有《稼軒長短句》。</p><p>浣溪沙·常山道中即事</p><p>北隴田高踏水頻，西溪禾早已嘗新。隔牆沽酒煮纖鱗。</p><p>忽有微涼何處雨，更無留影霎時雲。賣瓜人過竹邊村。</p><p>定風波·用藥名招婺源馬荀仲遊雨巖，馬善醫</p><p>山路風來草木香，雨餘涼意到胡床，泉石膏肓吾已甚，多病，堤防風月費篇章。 孤負尋常山簡醉，獨自，故應知子草玄忙。湖海早知身汗漫，誰伴，只甘松竹共淒涼。</p><p>袁說友（1140—1204）：字起巖，號東塘居士，福建建甌人，僑居湖州，南宋官員，著有《東塘集》。</p><p>題汪伯時家藏顏魯公書裴將軍帖</p><p>詩成小見英雄手，筆落能令風雨驚。</p><p>萬古言言有餘烈，從今詞翰豈虛名。</p><p>按：汪伯時，為汪應辰長子。</p><p>徐似道：生卒不詳，字淵子，號竹隱，浙江溫嶺人，宋乾道二年（1166）進士，著有《竹隱集》《檢驗屍格》等。</p><p>白龍洞</p><p>靈仙窟宅不多見，車馬往來成再遊。</p><p>後洞白雲前洞出，上池紅葉下池流。</p><p>水光照眼明金鯽，石發藏春護玉虯。</p><p>邂逅尚青遊子眼，棲遲應白老僧頭。</p><p>按：白龍洞在常山縣城西門。</p><p>許及之（？—1209）：字深甫，浙江永嘉人，南宋官員，著有《涉齋集》。</p><p>過常山村店中見菊</p><p>黃菊娟娟媚晚秋，等閒野店亦藏幽。</p><p>國香何恨成淪落，秋月春風不解愁。</p><p>曾豐（1142—1224）：字幼度，號樽齋，江西樂安人，南宋知名文學家、詩人，著有《樂督集》。</p><p>常山道中</p><p>閩廣江湖人造朝，水行陸出路迢迢。</p><p>誰知鷗鷺為高尚，我與江山是久要。</p><p>多詐青雲猶見誘，少恩白髮不相饒。</p><p>往哉粗辦老焉計，三徑一丘歸自聊。</p><p>趙蕃（1143—1229）：字昌父，號章泉，鄭州人，南宋詩人，著有《乾道稿》《淳熙稿》。</p><p>八月二十四日同審知登塔山用審知前載九日留題之韻作二首時彥博歸及常山二首</p><p>其一</p><p>郊原莽莽吹黃埃，餘暑已去若復來。</p><p>昨宵一雨為蘇洗，曉興坐覺飛崔嵬。</p><p>平生詩盟有徐孺，筆力可挽狂瀾回。</p><p>要明兩眼費雙腳，作計似我何疏哉。</p><p>茲遊只欠王子在，見說歸書一紙開。</p><p>追隨正復聽君樂，流浪如我空增哀。</p><p>吾邦此山頗高絕，泛菊況堪臨季月。</p><p>要當相與一杯酒，只恐因之又成別。</p><p>.其二</p><p>出門生憎觸風埃，故邀幽人山中來。</p><p>小休危亭帶曲折，未盡高塔當崔嵬。</p><p>目營所到豈有極，腳力尚壯不擬回。</p><p>舊遊久闊空信耳，高處一上何佳哉。</p><p>是山百年定誰主，一丘新壤手所開。</p><p>淵明自祭豈非達，杜牧作志夫何哀。</p><p>如君風流固曠絕，與我論交忘歲月。</p><p>異時訪我入此山，扣牛共唱生生別。</p><p>按：塔山，又名武當別峰，在常山縣城。</p><p>常山道中二首</p><p>其一</p><p>桃李成陰麥有花，筍輿咿啞我還家。</p><p>謬薛莫望臨邛令，雨後東陵宜種瓜。</p><p>其二</p><p>煙雨濛濛雞犬聲，道長人寂掩柴荊。</p><p>漫山桃李渾無數，歸近何妨細作程。</p><p>常山道中二首</p><p>其一</p><p>發軔茅簷雨，營炊野店煙。</p><p>春晴不難解，客恨自多牽。</p><p>其二</p><p>麥浪搖成湧，梅飛去若仙。</p><p>畫中端有句，詩裡亦安禪。</p><p>常山道中二首</p><p>其一</p><p>晨徵陰霧合，晚泊霽光新。</p><p>聞鼓初非社，逢耕政及春。</p><p>其二</p><p>嗟餘寄徑客，羨爾受廛人。</p><p>有債成詩瘦，無錢罷飲醇。</p><p>題白龍洞三首</p><p>注：洞在常山負郭，有俞叔夜留題</p><p>其一</p><p>循除初虢虢，出谷重潺潺。</p><p>驟或鳴琴瑟，幽疑雜佩環。</p><p>茶經不載陸，瓢飲合居顏。</p><p>借問龍君事，異辭紛莫刪。</p><p>其二</p><p>瘦竹依奇石，流清照古梅。</p><p>那知道傍舍，遽絕眼中埃。</p><p>肯憚巾衝雨，深防屐破苔。</p><p>病來無腳力，一為上崔嵬。</p><p>其三</p><p>俞君昔行倦，曾此見留題。</p><p>丘壑胸中具，煙雲筆下躋。</p><p>如聞在幹越，複道走江西。</p><p>使我登臨處，依依獨杖藜。</p><p>題白龍洞</p><p>流水疏梅我有詩，偶來重見雪離披。</p><p>五年不蹋常山路，咫尺寧乖一赴期。</p><p>注：丁酉首春過此，嘗有句，辛丑歲除前三日再來。</p><p>次韻斯遠投宿招賢道店對竹再用前韻見懷二首</p><p>興懷王子猷，匪但一朝夕。</p><p>看君愛主意，與渠蓋連璧。</p><p>詩成辱持贈，絕勝梧桐滴。</p><p>我句本非儔，分光藉鄰壁。</p><p>君行日未昏，意適先投宿。</p><p>世有疾走人，奔波寧自足。</p><p>遙知琢詩際，聲韻驚鄰曲。</p><p>寄謝主人翁，取將宜刻竹。</p><p>注：來詩述店旁大竹可愛。</p><p>玉山久旱七月一日雨作望者雲從常山來時趙吏二首</p><p>其一</p><p>一雨胡為限古城，定應留逐使君行。</p><p>前驅尚遠毋庸遽，已見蕭蕭破久晴。</p><p>其二</p><p>父老爭迎舊使君，使君何以為吾民。</p><p>要須一舉為霖手，快瀉天瓢洗旱塵。</p><p>與李衢州嶧四首（其二）</p><p>跨驢衝晚背常山，急雨飛來瞬息間。</p><p>問訊元從禹跡洞，我家雖近卻愁慳。</p><p>十五夜玩月有懷</p><p>四海中秋月，三衢上水船。</p><p>棲遲猶故我，飄泊記今年。</p><p>烏有空成句，無何不具錢。</p><p>還家知不遠，飛去苦無緣。</p><p>陳亮（1143—1194）：原名汝能，字同甫，號龍川，浙江永康人，南宋思想家、文學家，著有《龍川文集》《龍川詞》。</p><p>七娘子· 三衢道中作</p><p>風流家世傳張緒。似靈和新種垂縷。綺席摛詞，銀臺奏賦。</p><p>當年夢繞蓬山路。</p><p>賣花聲斷藍橋暮。記吟鞭醉帽曾經處。蜀郡歸來，荊州老去。</p><p>心情零亂隨風絮。</p><p>趙師俠：生卒不詳，一名師使，字介之，號坦庵，太祖子燕王趙德昭七世孫，江西新干人，淳熙二年（1175）進士，著有《坦庵詞》。</p><p>謁金門·常山道中</p><p>風策策。山迥暮煙橫白。淅瀝穿林翻敗葉。羈懷愁倦客。 問宿荒村山驛。誰識離情脈脈。雁足無晝孤夜色。音塵千里隔。</p><p>霜天曉角·三衢道中</p><p>雨餘風勁。霧重千山暝。茅舍寒林相映。分明是、畫圖景。去程何日定。天遠長安近。喚起新愁無盡。全沒個、故園信。</p><p>敖陶孫（1154—1227）：字器之，號臞翁，一號臞庵，福建福清東塘人，南宋著名學者、詩人兼詩論家，著有《臞翁詩集》。</p><p>壽通守趙寺丞</p><p>忠簡公騎箕尾星，千古萬古明天庭。</p><p>在天高廟足歡喜，敕使孫枝扶炳靈。</p><p>輟身仙班寄閒逸，閶闔正繞煙花出。</p><p>朝元冠劍妥未動，一笑明朝作人日。</p><p>漢家最重水衡丞，廩餼錢多上所能。</p><p>掌藏頒用渠式法，置之忽分淮股肱。</p><p>春風作意回焦土，黃池崎險爾如許。</p><p>區區鼠輩何足磔，此心本應僧伽祖。</p><p>甘泉酒作真珠紅，和氣已墮胡床中。</p><p>奮髯抵掌直細事，參佐同此祥衝融。</p><p>大江洸洸去無極，江南老人候舟色。</p><p>諸公歸補父兄處，二十五城那得直。</p><p>海門短簿初來時，青衫恰輟惟煙姿。</p><p>興來得句自推激，為公壓倒崧高詩。</p><p>按：忠簡為趙鼎諡號。</p><p>韓淲（1159—1224）字仲止、子仲，號澗泉，韓元吉之子，原籍開封，南渡後隸籍江西上饒，南宋詩人，著有《澗泉集》。</p><p>過常山魏寺丞</p><p>瀟灑薰風佚老堂，溪山圍繞水雲鄉。</p><p>高懷不與凡情雜，勝槩全無時世忙。</p><p>須信貞元朝士在，應憐元祐故家荒。</p><p>餘生來往奉談麈，商略吟邊飲最長。</p><p>按：魏寺丞，即魏矼。</p><p>邵司法索詩</p><p>榜巷曰陋巷，作齋為茅齋。</p><p>何愧安樂窩，其志安在哉。</p><p>有子醉六經，有眼照九垓。</p><p>應羨常山水，長從城下來。</p><p>陳文蔚：生卒不詳，字才卿，江西上饒人，1198年館於朱熹家，課其諸孫，著有《克齋集》。</p><p>常山道中</p><p>路勢弓腰轉，湖光鑑面開。</p><p>稻田春事給，村碓晚舂催。</p><p>問宿尚十里，與誰同一杯。</p><p>自憐今白首，頻作望鄉回。</p><p>蘇泂：生卒不詳，1200年前後在世，字召叟，浙江紹興人，著有《泠然齋集》。</p><p>送三兄出宰常山</p><p>官次淹時久，才華應世須。</p><p>及瓜逢六月，行李過三衢。</p><p>迓吏江邊少，齎裝驛外都。</p><p>潮經漁浦夜，檣泊富陽晡。</p><p>柳障飛雲合，花溪落照孤。</p><p>別情初島漵，行色半菰蒲。</p><p>後日思家否，兼旬到縣無。</p><p>衙新誇彩棟，俗厚省鳴枹。</p><p>陸走通閩蜀，川浮赴越吳。</p><p>往來紛雁鶩，富貴幾金珠。</p><p>故老知名父，諸公拜畫圖。</p><p>琴聲追舊宓，謠詠溢今蘇。</p><p>馴聽桑間雉，歡瞻屋上烏。</p><p>源流從孔氏，操履是顏徒。</p><p>卓魯方如許，龔黃盍念夫。</p><p>吾儕甘齟齬，仕路不崎嶇。</p><p>霜葉看青綬，秋蓬類白鬚。</p><p>但令民若子，何恤吏如奴。</p><p>宰相曾傳業，郎官此問途。</p><p>入朝端繼軌，負郭款營租。</p><p>女大宜招婿，兒單切教渠。</p><p>箕裘綿代遠，門戶更誰扶。</p><p>乃伯偏憐我，尊兄況友于。</p><p>中年嗟契闊，少小事差殊。</p><p>木拱人難作，庭懷鯉共趨。</p><p>鵬程方袞袞，愚意獨區區。</p><p>日者門關隔，茲行郡國迂。</p><p>吟風誰屬和，飲月欠相呼。</p><p>一室甘岑寂，回舟思鬱紆。</p><p>儻歸存懶拙，應與釣耕俱。</p><p>寄常山晉叟兄</p><p>行人有公論，知縣得奇才。祖世今衰矣，吾兄亦壯哉。</p><p>可能千里到，不破一朝來。</p><p>當日王猷興，真成訪戴回。</p><p>舊歲</p><p>舊歲無多日，三衢有幾程。</p><p>雪簷疏滴滴，泉溜響泠泠。</p><p>奔走經年債，襟懷一味清。</p><p>紀行吟放穩，歸泳遣兒聽。</p><p>王一非：生卒不詳，字從是，王介後裔，常山東案人，南宋慶元五年（1199年）進士，累官徽猷閣大學士，諡號文正。</p><p>無題</p><p>翠屏四列擁高峰，遠與回雁體勢通。</p><p>致爾興雲民物泰，鍾靈毓秀化工隆。</p><p>陳宓（1171—1226）：字師復，江蘇興化人，南宋詩人，著有《論語注義問答》等。</p><p>近三衢阻雨二首</p><p>其一</p><p>行李初逢雨，朝來猶望晴。</p><p>沾濡端及月，慣習自忘情。</p><p>密靄村村暝，流泉處處明。</p><p>更餘三百里，江滿看舟行。</p><p>其二</p><p>亭午還同曉，餘春祇見寒。</p><p>不因陰雨窘，那識道途難。</p><p>夾路峰巒隱，高田水潦漫。</p><p>憑誰掃浮翳，杲杲出雲端。</p><p>趙汝鐩（1172-1246）：字明翁，號野谷，江西宜春人，宋太宗八世孫，著有《野谷詩稿》。</p><p>常山道中</p><p>寒謝春才展，匆匆二月中。</p><p>算來晴幾日，多是雨兼風。</p><p>菸草迷村碧，山桃夾竹紅。</p><p>浮名能役我，策馬幾回東。</p><p>招賢渡溪閣晚望</p><p>溪流清到底，十頃浸秋光。</p><p>煙重光加色，風狂雁失行。</p><p>塵埃雙老鬢，天地幾斜陽。</p><p>何處一聲笛，徵人暗斷腸。</p><p>洪諮夔 (1176—1236)，字舜俞，號平齋，浙江杭州於潛人，南宋詩人，著有《春秋說》《西漢詔令攬鈔》。</p><p>趙忠簡孫璧見過有詩用韻</p><p>薄命窘震凌，餘生颯糞朽。</p><p>閒閒飽款竹，寂寂老鍛柳。</p><p>溪空漁爭隈，野熟飲被肘。</p><p>有鄰晨致薤，無客夜剪韭。</p><p>忽來闖戶屨，自拿問字酒。</p><p>初見子眉睫，徐語應心口。</p><p>顧予果誰與，恐子不我友。</p><p>維昔燕夾攻，坐使汴失守。</p><p>應奉固亂階，新法實禍首。</p><p>療危非庸醫，救敗須國手。</p><p>豐魏兩翁奪，關洛孤憤久。</p><p>人謀密相濟，天意斷非偶。</p><p>攻守豈必同，勝負亦常有。</p><p>誰推奸人出，竟墮黠虜誘。</p><p>包將復仇戈，付與掃悉帚。</p><p>風雲激矢脫，日月峻輪走。</p><p>殘羶汙北雪，遺憾掛南鬥。</p><p>功名本同舟，學術乃各牖。</p><p>一時策得失，千古史妍醜。</p><p>忠簡社稷臣，尚起九京否。</p><p>按：忠簡為趙鼎諡號。</p><p>魏了翁（1178－1237）：字華父，號鶴山，四川蒲江人，南宋著名理學家，任同籤書樞密院事，著有《鶴山全集》。</p><p>題三衢於杓艮室</p><p>後前止字誤箋題，只認連山終物時。</p><p>雨霽雲收青不改，悠然依舊看朝隮。</p><p>鄭會：生卒不詳，字文謙，一字有極，號亦山，江西貴溪人，寧宗嘉定四年（1212）進士，著有《亦山集》。</p><p>題邸間壁</p><p>酴麋香夢怯春寒，翠掩重門燕子閒。</p><p>敲斷玉釵紅燭冷，計程應說到常山。</p><p>吳昌裔（1183—1240）：字季永，號青蓮山人，四川中江人，南宋官員。</p><p>九吟詩之九鎖</p><p>上界神仙住九華，故留靈鎖護煙霞。</p><p>雲根欲斷溪回處，流出常山幾片花。</p><p>岳珂（1183—1243）：字肅之，號亦齋，晚號倦翁，權戶部尚書，河南湯陰人，寓居浙江嘉興，岳飛之孫，著有《籲天辯誣》。</p><p>趙忠簡送春詩帖贊</p><p>陶陶孟春，草木莽只。</p><p>白日昭昭，照下次土只。</p><p>瘴煙浩淫，雜海霧只。</p><p>憔悴行吟，閴島嶼只。</p><p>公乎歸徠，無{繆去糹加糹}此詩句只。</p><p>黎母之居，家炎陬只。</p><p>崒嵂盤鬱，蔽雲浮只。</p><p>蝮虺鰅鱅，蜒僻幽只。</p><p>人跡闃絕，魑魅仇只。</p><p>公乎歸徠，空山不可以久遊只。</p><p>鳴鳶跕跕，墮池溟只。</p><p>蛟蜃噀雨，晝冥冥只。</p><p>折肱見沫，瞻鬥星只。</p><p>夕照黃濁，波濤腥只。</p><p>公乎歸徠，落景不可以久停只。</p><p>茅葦叢薄，桃李囚只。</p><p>韶容駘蕩，異中州只。</p><p>陽龢弗舒，金石流只。</p><p>短狐祕蜮，起蟄壞只。</p><p>公乎歸徠，春不可留只。</p><p>卉服椎髻，駢蜓艕只。</p><p>咿嗄啁哳，言莫諒只。</p><p>烹蛇茹蠱，食且恙只。</p><p>眇其愁予，雖迥曠只。</p><p>公乎歸徠，歡不可並只。</p><p>毒洳下溼，既沮疫只。</p><p>煩蒸焚惔，交戰迫只。</p><p>中鬱鬲痞，悼{僚去亻加忄}慓只。</p><p>層冰肅霜，接朝夕只。</p><p>公乎歸徠，寒兮無與乎體力只。</p><p>長鯨層浪，隔帝家只。</p><p>鳥春蠱秋，送年華只。</p><p>星河八月，記流槎只。</p><p>杳杳萬里，誰還沙只。</p><p>公乎歸徠，衰兮不關乎齒牙只。</p><p>公乎歸徠，秦川之衍夷，公所生只。</p><p>解樑風鹹，收萃營只。</p><p>土厚水深，{衍去氵加幹}易平只。</p><p>洪河大川，坎不盈只。</p><p>居之而安，樂不可名只。</p><p>公乎歸徠，洛水之繁庶，公所寓只。</p><p>龍門伊闕，風氣聚只。</p><p>葩奇俗淳，康汰阜只。</p><p>圖淵書囿，今古慕只。</p><p>資之而深，適不可喻只。</p><p>公乎歸徠，無嘆乎江上只。</p><p>紫盍黃旗，天所王只。</p><p>浮埃蔽蒙，騁遠望只。</p><p>聖主如天，既殛放只。</p><p>聊以永懷，無沮喪只。</p><p>公乎歸徠，無悼乎天邊只。</p><p>資善大議，同諸賢只。</p><p>復讎正義，維萬年只。</p><p>質乎人心，靡或偏只。</p><p>守此正中，無遷延只。</p><p>噫{左口右獻}詩乎，公以為我心只。</p><p>彼蒼者天，杳難諶只。</p><p>吁嗟時乎，天以畀我公只。</p><p>彼亡者秦，曷克終只。</p><p>樂只韶只，舜之昭只。</p><p>無議其將，聖維堯只。</p><p>讒慝煽凶，同盛朝只。</p><p>公乎歸徠，尚予家之招只。</p><p>按：忠簡為趙鼎諡號。</p><p>範元長觀梅詩帖贊</p><p>範本蜀望，世仍忠嘉。</p><p>南渡而來，人門莫加。</p><p>帝諮典型，詔起幽遐。</p><p>翊媺銅龍，執經金華。</p><p>筆取端重，而兼奇葩。</p><p>儒先所推，奚待詡誇。</p><p>有偉豐公，如璧不瑕。</p><p>卷懷樞庭，寓賞梅花。</p><p>公從北方，共之天涯。</p><p>均德比誼，而兼葭莩。</p><p>寒谷將春，輕陰不遮。</p><p>潔欄斯從，寄驛匪賒。</p><p>倡汝和予，屏淫斥哇。</p><p>託彼陰晴，以寫正邪。</p><p>愛君之心，對越靡差。</p><p>一瞬百年，遺墨驚鴉。</p><p>臭兮同蘭，好兮投瓜。</p><p>二公其仙，星箕漢槎。</p><p>如此帖者，可復得耶。</p><p>清並玉雪，秀同綺霞。</p><p>按：範元長，即為範沖。</p><p>魏邦達聖訓帖贊</p><p>意有不可，束帶之立弗與也。</p><p>事所當盡，杭葦之急弗僱也。</p><p>詩不云乎，駪駪征夫，</p><p>每懷靡及。覽此遺墨，</p><p>斯足以觀君子之於役，而考古義於原顯矣。</p><p>再拜什襲，噫吾何執。</p><p>按：魏邦達，即魏矼。</p><p>趙孟櫰：生卒不詳，景定三年壬戌（1262年）方山京榜進士，宋王朝宗室，南宋時遷居常山，曾任德清主簿。</p><p>聞喜宴罷歸第</p><p>少年獻納擢賢科，聞喜筵開仙樂和。</p><p>正好看花聘龍馬，元衢回首夕陽多。</p><p>華嶽，生卒年不詳，字子西，安徽貴池人，南宋詩人，後遷居常山輝埠才裡，著有《翠微北征錄》。</p><p>三衢道中</p><p>西風吹夢落青帘，濁酒三盃路二千。</p><p>別岸舟行秋色裡，故人家在夕陽邊。</p><p>囊中有藥難醫國，竿上無鉤可釣賢。</p><p>見說近來書籍貴，監取唐漢莫論錢。</p><p>趙希逢，生卒年不詳，一作希蓬，宋宗室，太祖四子秦王德芳八世孫，與華嶽詩詞酬唱往來，著有《華趙二先生南征錄》。</p><p>和三衢道中</p><p>飄飄興動酒家簾，身世都拚醉大千。</p><p>愁逐夢魂回夜半，思隨詩句到天邊。</p><p>再興炎祚諸公力，一線桐江萬古賢。</p><p>何日洗心來伴此，不須別辦買山錢。</p><p>白玉蟾（1194—？）：本名葛長庚，字白叟，號海蟾，又號海瓊子，福建閩清人，南宋金丹派南宗創派人，著有《海瓊集》《道德寶章》。</p><p>三衢舟次二首</p><p>其一</p><p>柿葉翻黃楓葉紅，一江漲起蘆花風。</p><p>水清石露沙痕瘦，日落雨來雲意濃。</p><p>詩思動搖帆影裡，夢魂搖兀櫓聲中。</p><p>黃昏有底愁如織，南外寄書去無鴻。</p><p>其二</p><p>困獸猶強劍未紅，少年羞見白蘋風。</p><p>心寒赤縣神州遠，興入胡庭沙漠濃。</p><p>誰謂阿蒙猶洛下，未應老亮更隆中。</p><p>年來弓矢渾無用，只好江頭射暮鴻。</p><p>常山道中</p><p>既雨山色晴轉佳，望洋雪色脂麻花。</p><p>白雲無邊鳥聲暮，目斷遠水明殘霞。</p><p>流螢飛出衰草叢，宿鵲走上枯鬆丫。</p><p>行人路上暗回首，月下獨對溪頭沙。</p><p>招賢道士</p><p>解鞍默默對斜暉，無限詩懷在翠微。</p><p>一句秋鴻來入耳，兩行客淚下沾衣。</p><p>王樅：生卒不詳，宋代詩人，王渙之長子。</p><p>冬日同白玉蟾聯句</p><p>鑿冰添硯水，燃幹發梅花。踏破霜苔逕，燒紅雪樹槎。</p><p>閉門風愈怒，送客日將斜。寒甚酒無力，閒多道有芽。</p><p>楮衾眠不暖，葦壁破難遮。他日瑤臺上，流傳仙子家。</p><p>冬日同王茂翁聯句二首</p><p>風箭射壁縫，寒稜入被單。幽棲悄無夢，神思靜常安。</p><p>紙帳懸冰簾，霜華結玉盤。窗外竹敲竹，壇前旛動旛。</p><p>青燈寒燄短，紅炭冷灰殘。暗香何處梅，徹夜相檀欒。</p><p>雪窗聯句</p><p>霜風寒襲人，梅香清透骨。莫色冥九峰，月華澹雙闕。</p><p>青猿嘯蒼虯，紅螢粘綠髮。滕六慾飛花，巽二急催雪。</p><p>爐烹獸炭紅，簾捲鴛羅纈。更燒古龍涎，滿斟清鳳血。</p><p>堆盤老榛慄，託契舊瓜葛。笑揮白玉麈，共說丹砂訣。</p><p>飄飄志欲仙，酣酣耳正熱。松鶴警清露，煙麋臥蒼樾。</p><p>一雁過天外，孤鵲繞木末。隱約銀漢星，微芒翠杉月。</p><p>燭花凍不淚，火柿撥欲滅。回首顧壁影，開懷吐談屑。</p><p>結習三生路，慷慨萬人傑。聚散如浮萍，死生猶幻沫。</p><p>萬事一置之，四皓不渠劣。夜深屍泣鬼，歲晚霜摩鶻。</p><p>泉涸水涯涘，雲渺天空闊。餓鼠齧枯藤，凍蠅棲瑣闥。</p><p>觴詠興未闌，烘堂各粲發。</p><p>蕭澥：生卒不詳，字汎之，自號金精山民，江西寧都，南宋理宗紹定中，隱居金精山，著有《竹外蛩吟稿》。</p><p>常山舟中</p><p>兩岸人家峙兩樓，中間一水過行舟。</p><p>倚篷碎擘桃花片，亂擲江心試急流。</p><p>方回（1227～1305）：字萬里，安徽歙縣人，宋末元初詩人、詩論家，著有《桐江詩集》</p><p>寄題呂常山平章錦繡香中</p><p>修善過如修亭館，種德高於種花木。</p><p>四時芳菲人不知，蜂猶有鼻蝶有目。</p><p>公心一寸春萬字，好事如麻不計斛。</p><p>將相富貴世不少，鐘鳴夜行鼎折足。</p><p>我公之遊追張良，我公子隱勝梅福。</p><p>猶憶妙年伐鬼國，二師擊宛騎斬鬱。</p><p>獨樂先生五畝園，大庇寒士萬間屋。</p><p>圖形已上功臣閣，投老未數王官谷。</p><p>千葩萬卉春晝長，范蠡西施著膏沐。</p><p>錦天繡地香中醉，漢相政窘千金牘。</p><p>一品閒身釋袞衣，萬古芳名垂汗竹。</p><p>紅霞蒸處幾東風，會見瑤池三度熟。</p><p>俞德鄰（1232—1293）：字宗大，自號太玉山人，浙江永嘉人，宋亡不仕，著有《佩韋齋文集》《佩韋齋輯聞》。</p><p>常山道中</p><p>縣古浮樑外，沙平草樹秋。</p><p>遠山明去鷺，驟雨咽鳴鳩。</p><p>岸狹水痕漲，雲歸暝色愁。</p><p>誰憐蘇季子，塵土涴貂裘。</p><p>周密（1232-1298）：字公謹，號草窗，南宋詞人、文學家，祖籍濟南，遷居浙江湖州，著有《草窗舊事》《萍洲漁笛譜》。</p><p>三衢道中</p><p>舊遊重過處，倒指七年間。</p><p>水後人家少，時荒客路艱。</p><p>雨聲愁夜店，雲影佔春山。</p><p>景物關心事，無成愧往還。</p><p>劉辰翁（1233—1297）：字會孟，別號須溪，江西吉安人，南宋愛國詞人，著有《須溪先生全集》。</p><p>八聲甘州·和蕭汝道感秋</p><p>但秋風、年又一年深，不禁長年悲。自景陽鍾斷，館娃宮閉，冷落心知。</p><p>千樹西湖楊柳，更管別人離。看取茂陵客，一去無歸。</p><p>都是舊時行樂，漫煙銷日出，水繞山圍。看人情荏苒，不似鷓鴣飛。</p><p>聽砧聲、遙連塞外，問三衢、道上去人稀。銷凝久，殘陽短笛，似我歔欷。</p><p>徐瑞（1255—1325）：字山玉，號鬆巢，江西鄱陽人，著有《鬆巢漫稿》。</p><p>宿常山</p><p>其一</p><p>小樓臨水際，一塔出林端。</p><p>為報山僧喜，無勞問數灘。</p><p>注：有僧同舟，每舟上一灘，必計之。自桐江至常山，歷灘百餘。</p><p>其二</p><p>燈影照白髮，清酤浣旅顏。</p><p>半生堪一笑，四度宿常山。</p><p>葛紹體：生卒不詳，字元承，福建建甌人，僑居浙江黃岩，著有《東山詩文選》。</p><p>寄三衢趙希遠</p><p>同是他鄉客，分攜二月初。</p><p>如何近流火，曾不寄來書。</p><p>夜雨青燈暗，晨風黃卷舒。</p><p>相思五字句，惠好莫相疎。</p><p>趙必：生卒不詳，籍貫不詳，宋代詞人。</p><p>和黃秋三衢舟中韻</p><p>壯志曾期捋虎鬚，中年跛鱉困泥途。</p><p>糟富貴幾場醉，盧雉功名一擲呼。</p><p>世事看來真塞馬，吾才祇可比黔驢。</p><p>客遊倦矣休歸去，三徑可鬆園可蔬。</p><p>徐苕郎：生卒不詳，常山人。</p><p>惜花春起早</p><p>胭脂曉破湘桃萼，露重荼蘼香雪落。</p><p>媚紫濃遮刺繡窗，嬌紅斜映鞦韆索。</p><p>轆轤驚夢起身來，梳雲未暇臨妝臺。</p><p>笑呼侍女秉明燭，先照海棠開未開。</p><p>愛月夜眠遲</p><p>香肩半軃金釵卸，寂寂重門鎖深夜。</p><p>素魄初離碧海壖，清光已透珠簾罅。</p><p>徘徊不語倚闌干，參橫鬥落風露寒。</p><p>小娃低語喚歸寢，猶過薔薇架後看。</p><p>掬水月在手</p><p>銀塘水滿蟾光吐，嫦蛾夜入馮夷府。</p><p>盪漾明月若可捫，分明兔穎如堪數。</p><p>美人自挹濯春蔥，忽訝冰輪在掌中。</p><p>女伴臨流笑相語，指尖擎出廣寒宮。</p><p>弄花香滿衣</p><p>鈴聲響處東風急，紅紫叢邊久凝立。</p><p>素手攀條恐刺傷，金蓮怯步嫌苔溼。</p><p>幽芳擷罷掩蘭堂，馥郁馨香滿繡房。</p><p>蜂蝶紛紛入窗戶，飛來飛去繞羅裳。</p><p>王瓊奴：生卒不詳，常山人，徐苕郎之妻。</p><p>答苕郎</p><p>茜色霞箋照面赬，玉郎何事太多情。</p><p>風流不是無佳句，兩字相思寫不成。</p><p>滿庭芳</p><p>綵鳳分群，文鴛失侶，紅雲路隔天台。舊時院落，畫棟積塵埃。謾有玉京離燕，向東風，似訴悲哀。 主人去，捲簾恩重，空屋亦飛來。涇陽憔悴女，不逢柳毅，書信難裁。嘆金釵脫股，寶鏡離臺。萬里遼陽郎去也，甚日重回？丁香樹，含花到處，肯傍別人開？</p></div><div class="post-meta meta-tags"><ul class=clearfix><li><a>常山</a></li><li><a>江宋</a></li><li><a>詩之河</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/7a99f18.html alt=常山江宋詩之河：常山宋詩集錦之二 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/RKb4OOO33D4ZT6 style=border-radius:25px></a>
<a href=../../tw/%E9%81%8A%E6%88%B2/7a99f18.html title=常山江宋詩之河：常山宋詩集錦之二>常山江宋詩之河：常山宋詩集錦之二</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>