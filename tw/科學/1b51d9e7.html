<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之東漢二、顯宗孝明帝（公元61-65年） | 极客快訊</title><meta property="og:title" content="中國歷史記年體之東漢二、顯宗孝明帝（公元61-65年） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/1b51d9e7.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/1b51d9e7.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/1b51d9e7.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/1b51d9e7.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/1b51d9e7.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/1b51d9e7.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/1b51d9e7.html><link rel=canonical href=https://geekbank.cf/tw/%e7%a7%91%e5%ad%b8/1b51d9e7.html><meta property="article:published_time" content="2020-11-14T20:57:51+08:00"><meta property="article:modified_time" content="2020-11-14T20:57:51+08:00"><meta name=Keywords content><meta name=description content="中國歷史記年體之東漢二、顯宗孝明帝（公元61-65年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/1b51d9e7.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之東漢二、顯宗孝明帝（公元61-65年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h2 class=pgc-h-arrow-right><strong>顯宗孝明帝紀元（公元58年－75年）</strong></h2><h3 class=pgc-h-arrow-right><strong>（公元61年）永平四年</strong></h3><p>春，車駕近出，觀覽城第，尋聞當遂校獵河內，東平王蒼即上書諫曰：“臣聞時令，盛春農事，不聚眾興功。傳曰：‘田獵不宿，食飲不享，出入不節，則木不曲直。’此失春令者也。臣知車駕今出，事從約省，所過吏人諷誦《甘棠》之德。雖然，動不以禮，非所以示四方也。惟陛下因行田野，循視稼穡，消搖仿佯，弭節而旋。至秋冬，乃振威靈，整法駕，備周衛，設羽旄。《詩》雲：‘抑抑威儀，惟德之隅。’臣不勝憤懣，伏自手書，乞詣行在所，極陳至誠。”帝覽奏，即還宮。</p><p>二月辛亥，詔曰：“朕親耕藉田，以祈農事。京師冬無宿雪，春不燠沐，煩勞群司，積精禱求。而比再得時雨，宿麥潤澤。其賜公卿半奏。有司勉遵時政，務平刑罰。”</p><p>八月辛酉，客星出梗河西北，指貫索，七十日去。</p><p>秋九月戊寅，皇子千乘王建薨。年少無子，國除。</p><p>冬十月乙卯，司徒郭丹坐考隴西太守鄧融事無所據，策免。</p><p>司空馮魴坐考隴西太守鄧融，聽任奸吏，策免，削爵士。</p><p>丙辰，河南尹範遷有清行，徵為司徒。遷沛國人，初為漁陽太守，以智略安邊，匈奴不敢入界。及在公輔，有宅數畝，田不過一頃，復推與兄子。其妻嘗謂曰：“君有四子而無立錐之地，可餘奉祿，以為後世業。”遷曰：“吾備位大臣而蓄財求利，何以示後世！”</p><p>帝臨辟雍，於行禮中拜太僕伏恭為司空。</p><p>樂浪講邯人王景，父樂浪郡三老王閎。少學《易》，遂廣窺眾書，又好天文術數之事，沈深多伎藝。闢司空伏恭府。時有薦景能理水者，帝詔與將作謁者王吳共修作浚儀渠。吳用景墕流法，水乃不復為害。</p><p>則鄉侯侯昱兼太僕。昱卒，子建嗣。建卒，子昌嗣。</p><p>十二月，陵鄉侯樑鬆以免官怨望，縣飛書誹謗朝廷，下獄死，國除，妻子家屬徙九真。</p><p>鬆弟竦、恭俱徙九真。既徂南土，歷江、湖，濟沅、湘，感悼子胥、屈原以非辜沉身，乃作《悼騷賦》，系玄石而沉之。顯宗後詔聽還本郡。竦閉門自養，以經籍為娛，著書數篇，名曰《七序》。班固見而稱曰：“孔子著《春秋》而亂臣賊子懼，樑竦作《七序》而竊位素餐者慚。”姓好施，不事產業。長嫂舞陰長公主贍給諸樑，親疏有序，特重敬竦，雖衣食器物，必有加異。竦悉分與親族，自無所服。竦生長京師，不樂本土，身負其才，鬱郁不得意。嘗登高遠望，嘆息言曰：“大丈夫居世，生當封侯，死當廟食。如其不然，閒居可以養志，《詩》、《書》足以自娛，州郡之職，徒勞人耳。”后辟命交至，並無所就。</p><p>初建武中，帝為皇太子，與山陽王荊以故太中大夫鄭興子鄭眾學明曆法，兼通易、詩，知名於世，因虎賁中郎將樑鬆以縑帛聘請，欲為通義，引籍出入殿中。眾謂鬆曰：“太子儲君，無外交之義，漢有舊防，蕃王不宜私通賓客。”遂辭不受。鬆復風眾以“長者意，不可逆”。眾曰：“犯禁觸罪，不如守正而死。”太子及荊聞而奇之，亦不強也。及梁氏事敗，賓客多坐之，惟眾不染於辭。</p><p>徵荊州刺史郭賀拜河南尹，以清靜稱。</p><p>捕虜將軍楊虛侯馬武卒。子檀嗣。</p><h3 class=pgc-h-arrow-right><strong>（公元62年）永平五年</strong></h3><p>東平王蒼在朝數載，多所隆益，而自以至親輔政，聲望日重，意不自安，上疏歸職曰：</p><p>臣蒼疲駑，特為陛下慈恩覆護，在家備教導之仁，升朝蒙爵命之首，制書褒美，班之四海，舉負薪之才，升君子之器。凡匹夫一介，尚不忘簞食之惠，況臣居宰相之位，同氣之親哉！宜當暴骸膏野，為百僚先，而愚頑之質，加以固病，誠羞負乘，辱汙輔將之位，將被詩人“三百赤紱”之刺。今方域晏然，要荒無儆，將遵上德無為之時也，文官猶可並省，武職尤不宜建。昔象封有鼻，不任以政，誠由愛深，不忍揚其過惡。前事之不忘，來事之師也。自漢興以來，宗室子弟無得在公卿位者。惟陛下審覽虞帝優養母弟，遵承舊典，終卒厚恩。乞上驃騎將軍印綬，退就蕃國，願蒙哀憐。帝優詔不聽。其後數陳乞，辭甚懇切。</p><p>春二月庚戌，乃許與琅邪王京各還國，而不聽上將軍印綬，歸籓。以驃騎長史為東平太傅，掾為中大夫，令史為王家郎。加賜錢五千萬，布十萬匹。</p><p>冬十月，行幸鄴。與趙王栩會鄴。常山三老言於帝曰：“上生於元氏，願蒙優復。”詔曰：“豐、沛、濟陽，受命所由，加恩報德，適其宜也。今永平之政，百姓怨結，而吏人求復，令人愧笑。重逆此縣之拳拳，其復元氏縣田租更賦六歲，勞賜縣掾史，及門闌走卒。”至自鄴。</p><p>十一月，北匈奴六七千騎寇五原；十二月；寇雲中，至原陽。南單于擊卻之，西河長史馬襄赴救，北匈奴乃引去。</p><p>是歲，發遣邊人在內郡者，賜裝錢人二萬。</p><p>蔡陽侯劉平前坐與諸王交通，國除；永平五年，帝更封平為竟陵侯。平卒，子真嗣。真卒，子禹嗣。禹卒，子嘉嗣。</p><p>竇融長子竇穆以封在安豐，欲令姻戚悉據故六安國，遂矯稱陰太后詔，令六安侯劉盱去婦，因以女妻之。盱婦家上書言狀，帝大怒，乃盡免穆等官，諸竇為郎吏者皆將家屬歸故郡，獨留融京師。穆等西至函谷關，有詔悉復追還。會融卒，時年七十八，諡曰戴侯，賻送甚厚。帝以穆不能修尚，而擁富資，居大第，常令謁者一人監護其家。</p><p>中郎將竇固坐從兄竇穆有罪，廢於家。時天下乂安，帝欲遵武帝故事，擊匈奴，通西域，以固明習邊事。</p><p>司隸校尉鮑昱坐救火遲，免。後拜汝南太守。郡多陂池，歲歲決壞，年費常三千餘萬。昱乃上作方樑石洫，水常饒足，溉田倍多，人以殷富。</p><p>司徒範遷薦豐令牟融忠正公方，經行純備，宜在本朝，並上其理狀。以融為司隸校尉，多所舉正，百僚敬憚之。</p><p>故司徒郭丹卒於家，時年八十七。后帝因朝會問群臣：“郭丹家今何如？”宗正劉匡對曰：“昔孫叔敖相楚，馬不秣粟，妻不衣帛，子孫竟蒙寢丘之封。丹出典州郡，入為三公，而家無遺產，子孫困匱。”帝乃下南陽訪求其嗣。長子宇，官至常山太守。少子濟，趙相。</p><p>會稽太守第五倫坐法徵，老小攀車叩馬，啼呼相隨，日裁行數裡，不得前，倫乃偽止亭舍，陰乘船去。眾知，復追之。及詣廷尉，吏民上書守闕者千餘人。是時，帝方案樑鬆事，亦多為鬆訟者。帝患之，詔公車諸為梁氏及會稽太守上書者勿復受。會帝幸廷尉錄囚徒，得免歸田裡。身自耕種，不交通人物。數歲，拜為宕渠令，顯拔鄉佐玄賀。賀後為九江、沛二郡守，以清潔稱，所在化行，終於大司農。</p><p>宕渠令第五倫在職四年，遷蜀郡太守。蜀地肥饒，人吏富實，掾史家資多至千萬，皆鮮車怒馬，以財貨自達。倫悉簡其豐贍者遣還之，更選孤貧志行之人以處曹任，於是爭賕抑絕，文職修理。所舉吏多至九卿、二千石，時以為知人。</p><p>尹敏後三遷長陵令。時詔書捕男子周慮。慮素有名稱，而善於敏，敏坐系免官。及出，嘆曰：“喑聾之徒，真世之有道者也。何謂察察而遇斯患乎？”</p><p>既而有人上書顯宗，告班固私改作國史者，有詔下郡，收固系京兆獄，盡取其家書。先是扶風人蘇朗偽言圖讖事，下獄死。固弟超恐固為郡所核考，不能自明，乃馳詣闕上書，得召見，具言固所著述意，而郡亦上其書。帝甚奇之，召詣校書部，除蘭臺令史，與前睢陽令陳宗、長陵令尹敏、司隸從事孟異共成《世祖本紀》。遷為郎，曲校祕書。固又撰功臣、平林、新市、公孫述事，作列傳、載記二十八篇，奏之。帝乃復使終成前所著書。固以為漢紹堯運，以建帝業，至於六世，史臣乃追述功德，私作本紀，編於百王之末，廁於秦、項之列，太初以後，闕而不錄，故探撰前記，綴集所聞，以為《漢書》。起元高祖，終於孝平王莽之誅，十有二世，二百三十年，綜其行事，傍貫《五經》，上下洽通，為《春秋》考紀、表、志、傳凡百篇。固自永平中始受詔，潛精積思二十餘年，至建初中乃成。當世甚重其書，學者莫不諷誦焉。</p><p>班固自為郎後，遂見親近。時京師修起宮室，浚繕城隍，而關中耆老猶望朝廷西顧。班固感前世相如、壽王、樂方之徒，造構文辭，終以諷勸，乃上《兩都賦》，盛稱洛邑制度之美，以折西賓淫侈之論。</p><p>故徐令班彪之少子班超，為人有大志，不修細節。然內孝謹，居家常執勤苦，不恥勞辱。有口辯，而涉獵書傳。永平五年，兄班固被召詣校書郎，超與母隨至洛陽。家貧，常為官傭書以供養。久勞苦，嘗輟業投筆嘆曰：“大丈夫無它志略，猶當效傅介子、張騫立功異域，以取封侯，安能久事筆研間乎？”左右皆笑之。超曰：“小子安知壯士志哉！”其後行詣相者，曰：“祭酒，布衣諸生耳，而當封侯萬里之外。”超問其狀。相者指曰：“生燕頷虎頸，飛而食肉，此萬里侯相也。”久之，顯宗問固：“卿弟安在？”固對：“為官寫書，受直以養老母。”帝乃除超為蘭臺令史。後坐事免官。</p><p>右中郎將包鹹遷大鴻臚。每進見，錫以几杖，入屏不趨，贊事不名。經傳有疑，輒遣小黃門就舍即問。帝以鹹有師傅恩，而素清苦，常特賞賜珍玩束帛，奉祿增於諸卿，鹹皆散與諸生之貧者。鹹會稽曲阿人，少為諸生，受業長安，師事博士右師細君，習《魯詩》、《論語》。王莽末，去歸鄉里，於東海界為赤眉賊所得，遂見拘執。十餘日，鹹晨夜誦經自若，賊異而遣之。因住東海，立精舍講授。光武即位，乃歸鄉里。太守黃讜署戶曹史，欲召鹹入授其子。鹹曰：“禮有來學，而無往教。”讜遂遣子師之。舉孝廉，除郎中。建武中，入授皇太子《論語》，又為其章句。拜諫議大夫、侍中、右中郎將。</p><p>黽池令周澤遷右中郎將。</p><p>東海相宋均在郡五年，坐法免官，客授潁川。而東海吏民思均恩化，為之作歌，詣闕乞還者數千人。</p><h3 class=pgc-h-arrow-right><strong>（公元63年）永平六年</strong></h3><p>春正月，沛王輔、楚王英、東平王蒼、淮陽王延、琅邪王京、東海王政、趙王栩、北海王興、齊王石來朝。</p><p>二月，王洛山出寶鼎，廬江太守獻之。</p><p>夏四月甲子，詔曰：“昔禹收九牧之金，鑄鼎以象物，使人知神奸，不逢惡氣。遭德則興，遷於商、周；周德既衰，鼎乃淪亡。祥瑞之降，以應有德。方今政化多僻，何以致茲？《易》曰鼎象三公，豈公卿奉職得其理邪？太常其以礿祭之日，陳鼎於廟，以備器用。賜三公帛五十匹，九卿、二千石半之。先帝詔書，禁人上事言聖，而間者章奏頗多浮詞，自今若有過稱虛譽，尚書皆宜抑而不省，示不為諂子蚩也。”</p><p>冬十月，帝行幸魯，復以故司空馮魴行衛尉事。祠東海恭王陵；會沛王輔、楚王英、濟南王康、東平王蒼、淮陽王延、琅邪王京、東海王政。</p><p>十二月，還，幸陽城，遣使者祠中嶽。壬午，車駕還宮。東平王蒼、琅邪王京從駕來朝皇太后。</p><p>扶風平陵人韋彪好學洽聞，雅稱儒宗。建武末，舉孝廉，除郎中，以病免，復歸教授。安貧樂道，恬於進趣，三輔諸儒莫不慕仰之。帝聞彪名，永平六年，召拜謁者，賜以車馬衣服，三遷魏郡太守。肅宗即位，以病免。徵為左中郎將、長樂衛尉，數陳政術，每歸寬厚。比上疏乞骸骨，拜為奉車都尉，秩中二千石，賞賜恩寵，俟於親戚。</p><p>河南尹郭賀在官三年卒，詔書慜惜，賜車一乘，錢四十萬。</p><p>南匈奴醯僮屍逐侯鞮單于適立四年薨，單于莫子蘇立，是為丘除車林鞮單于。數月復薨，單于適之弟長立，是為胡邪屍逐侯鞮單于。</p><h3 class=pgc-h-arrow-right><strong>（公元64年）永平七年</strong></h3><p>春正月戊子，流星大如杯，從織女西行，光照地。</p><p>癸卯，皇太后陰氏崩，在位二十四年，年六十。</p><p>帝悉以太后遺金寶財物賜琅邪王京。京都莒，好修宮室，窮極伎巧，殿館壁帶皆飾以金銀。數上詩賦頌德，帝嘉美，下之史官。京國中有城陽景王祠，吏人奉祠。神數下言宮中多不便利，京上書願徙宮開陽，以華、蓋、南武陽、厚丘、贛榆五縣易東海之開陽、臨沂，肅宗許之。</p><p>二月庚申，合葬光烈皇后於原陵。</p><p>皇太后既葬，東平王蒼歸國，特賜宮人奴婢五百人，布二十五萬匹，及珍寶服御器物。</p><p>帝器重北海王興，每有異政，輒乘驛問焉。秋八月戊辰，北海靖王興立三十九年薨，子睦嗣。</p><p>北海王睦少好學，博通書傳，光武愛之，數被廷納。顯宗之在東宮，尤見幸待，入侍諷誦，出則執轡。中興初，禁網尚闊，而睦性謙恭好士，千里交結，自名儒宿德，莫不造門，由是聲價益廣。永平中，法憲頗峻，睦乃謝絕賓客，放心音樂。然性好讀書，常為愛玩。歲終，遣中大夫奉璧朝賀，召而謂之曰：“朝廷設廷問寡人，大夫將何辭以對？”使者曰：“大王忠孝慈仁，敬賢樂士。臣雖螻蟻，敢不以實？”睦曰：“籲，子危我哉！此乃孤幼時進趣之行也。大夫其對以孤襲爵以來，志意衰惰，聲色是娛，犬馬是好。”使者受命而行。其能屈申若此。</p><p>以馮魴代陰嵩為執金吾。</p><p>帝以故東海相宋均能，徵拜尚書令。每有駁議，多合上旨。均嘗刪剪疑事，帝以為有奸，大怒，收郎縛格之。諸尚書惶恐，皆叩頭謝罪。均顧厲色曰：“蓋忠臣執義，無有二心。若畏威失正，均雖死，不易志。”小黃門在傍，入具以聞。帝善其不撓，即令貰郎，遷均司隸校尉。數月，出為河內太守，政化大行。</p><p>均嘗寢病，百姓耆老為禱請，旦夕問起居，其為民愛若此。以疾上書乞免，詔除子條為太子舍人。均自扶輿詣闕謝恩，帝使中黃門慰問，因留養疾。司徒缺，帝以均才任宰相，召入視其疾，令兩騶扶之。均拜謝曰：“天罰有罪，所苦浸篤，不復奉望帷幄！”因流涕而辭。帝甚傷之，召條扶侍均出，賜錢三十萬。</p><p>均性寬和，不喜文法，常以為吏能弘厚，雖貪汙放縱，猶無所害；至於苛察之人，身或廉法，而巧黠刻削，毒加百姓，災害流亡所由而作。及在尚書，恆欲叩頭爭之，以時方嚴切，故遂不敢陳。帝后聞其言而追悲之。</p><p>謁者奏竇穆父子自失勢，數出怨望語，帝令將家屬歸本郡，唯穆子勳以沘陽主婿留京師。穆坐賂遺小吏，郡捕系，與子竇宣俱死平陵獄，竇勳亦死洛陽獄。久之，詔還融夫人與小孫一人居洛陽家舍。</p><p>時北匈奴猶盛，數寇邊，朝廷以為憂。會北單于欲合市，遣使求和親。</p><h3 class=pgc-h-arrow-right><strong>（公元65年）永平八年</strong></h3><p>春正月己卯，司徒範遷在位四年薨，家無擔石焉。</p><p>三月辛卯，太尉虞延為司徒，衛尉趙熹行太尉事。</p><p>趙熹居府如真。後遭母憂，上疏乞身行喪禮，帝不許，遣使者為釋服，賞賜恩寵甚渥。熹內典宿衛，外幹宰職，正身立朝，未嘗懈惰。</p><p>時，北單于遣使貢獻，求欲和親，詔問群僚。議者或以為：“匈奴變詐之國，無內向之心，徒以畏漢威靈，逼憚南虜，故希望報命，以安其離叛。今若遣使，恐失南虜親附之歡，而成北狄猜詐之計，不可。”固議曰：</p><p>竊自惟思，漢興已來，曠世歷年，兵纏夷狄，尤事匈奴。綏御之方，其塗不一，或修文以和之，或用武以徵之，或卑下以就之，或臣服而致之。雖屈申無常，所因時異，然未有拒絕棄放，不與交接者也。故自建武之世，復修舊典，數出重使，前後相繼，至於其末，始乃暫絕。永平八年，複議通之。而廷爭連日，異同紛回，多執其難，少言其易。先帝聖德遠覽，瞻前顧後，遂復出使，事同前世。以此而推，未有一世闕而不修者也。今烏桓就闕，稽首譯官，康居、月氏，自遠而至，匈奴離析，名王來降，三方歸服，不以兵威，此誠國家通於神明自然之徵也。臣愚以為宜依故事，復遺使者，上可繼五鳳、甘露致遠人之會，下不失建武、永平羈縻之義。虜使再來，然後一往，既明中國主在忠信，且知聖朝禮義有常，豈可逆詐示猜，孤其善意乎？絕之未知其利，通之不聞其害。設後北虜稍強，能為風塵，方復求為交通，將何所及？不若因今施惠，為策近長。</p><p>帝冀其交通，不復為寇，乃許之。遣越騎司馬鄭眾持節北使北匈奴報命，而南部須卜骨都侯等知漢與北部交使，懷嫌怨欲畔，密因北使，令遣兵迎之。</p><p>鄭眾出塞，疑有異，伺候果得須卜使人，乃上言宜更置大將，以防二虜交通。帝追思故大司農耿國言，由是始置度遼營，以中郎將吳棠行度遼將軍事，副校尉來苗、左校尉閻章、右校尉張國將黎陽虎牙營士，屯五原曼柏。又遣騎都尉秦彭將兵屯美稷。</p><p>鄭眾至北庭，虜欲令拜，眾不為屈。單于大怒，圍守閉之，不與水火，欲脅服眾。眾拔刀自誓，單于恐而止，乃更發使隨眾還京師。朝議復欲遣使報之，眾上疏諫曰：“臣伏聞北單于所以要致漢使者，欲以離南單于之眾，堅三十六國之心也。又當揚漢和親，誇示鄰敵，令西域欲歸化者侷促狐疑，懷土之人絕望中國耳。漢使既到，便偃蹇自信。若復遣之，虜必自謂得謀，其群臣駁議者不敢復言。如是，南庭動搖，烏桓有離心矣。南單于久居漢地，具知形勢，萬分離析，旋為邊害。今幸有度遼之眾揚威北垂，雖勿報答，不敢為患。”帝不從，復遣眾。眾因上言：“臣前奉使不為匈奴拜，單于恚恨，故遣兵圍臣。今復銜命，必見陵折。臣誠不忍持大漢節對氈裘獨拜。如令匈奴遂能服臣，將有損大漢之強。”帝不聽，眾不得已，既行，在路連上書固爭之。詔切責眾，追還系廷尉，會赦歸家。</p><p>六月壬午，長星出柳、張三十七度，犯軒轅，刺天船，陵太微，氣至上階，凡見五十六日去。柳，周地。</p><p>秋，郡國十四雨水，傷稼。</p><p>北匈奴遣二千騎候望朔方，作馬革船，欲度迎南部畔者，以漢有度遼營守備，乃引去。</p><p>漢武帝時，西域內屬，有三十六國。漢為置使者、校尉領護之。宣帝改曰都護。元帝又置戊己二校尉，屯田於車師前王庭。哀、平間，自相分割，為五十五國。王莽篡位，貶易侯王，由是西域怨叛，與中國遂絕，並復役屬匈奴。匈奴斂稅重刻，諸國不堪命，建武中，皆遣使求內屬，願請都護。光武以天下初定，未遑外事，竟不許之。會匈奴衰弱，莎車王賢誅滅諸國。賢死之後，遂更相攻伐。小宛、精絕、戎廬、且末為鄯善所並。渠勒、皮山為于闐所統，悉有其地。鬱立、單桓、孤胡、烏貪訾離為車師所滅。後其國並復立。永平中，北虜乃脅諸國共寇河西郡縣，焚燒城邑，殺略甚眾，河西城門晝閉，帝患之。</p><p>冬十月，北宮德陽殿成。百官大會，帝思鍾離意言，謂公卿曰：“鍾離尚書若在，此殿不立。”</p><p>丙子，臨辟雍，養三老、五更。禮畢，詔三公募郡國中都官死罪繫囚，減罪一等，勿笞，詣度遼將軍營，屯朔方、五原之邊縣；妻子自隨，便佔著邊縣；父母同產欲相代者，恣聽之。其大逆無道殊死者，一切募下蠶室。亡命者令贖罪各有差。凡徙者，賜弓弩衣糧。</p><p>楚王英少時好遊俠，交通賓客，晚節更喜黃老，學為浮屠齋戒祭祀。八年，詔令天下死罪入縑贖。英遣郎中令奉黃縑白紈三十匹詣國相曰：“託在蕃輔，過惡累積，歡喜大恩，奉送縑帛，以贖愆罪。”國相以聞，詔報曰：“楚王誦黃老之微言，尚浮屠之仁祠，潔齋三月，與神為誓，何嫌何疑，當有悔吝？其還贖，以助伊蒲塞桑門之盛饌。”因以班示諸國中傅。</p><p>天竺國，一名身毒，在月氏之東南數千裡。俗與月氏同，而卑溼暑熱。其國臨大水。乘象而戰。其人弱於月氏，修浮圖道，不殺伐，遂以成俗。從月氏、高附國以西，南至西海，東至磐起國，皆身毒之地。身毒有別城數百，城置長。別國數十，國置王。雖各小異，而俱以身毒為名，其時皆屬月氏。月氏殺其王而置將，令統其人。土出象、犀、玳瑁、金、銀、銅、鐵、鉛、錫，西與大秦通，有大秦珍物。又有細布、好毾㲪、諸香、石蜜、胡椒、姜、黑鹽。</p><p>帝夢見金人，長大，頂有光明，以問群臣。或曰：“西方有神，名曰佛，其形長丈六尺而黃金色。”帝於是遣使天竺，問佛道法，遂於中國圖畫形象焉。楚王英始信其術，中國因此頗有奉其道者。後桓帝好神，數祀浮圖、老子，百姓稍有奉者，後遂轉盛。</p><p>壬寅晦，日有食之，既，在鬥十一度。詔曰：“朕以無德，奉承大業，而下貽人怨，上動三光。日食之變，其災尤大，《春秋》圖讖所為至譴。永思厥咎，在予一人。群司勉修職事，極言無諱。”於是在位者皆上封事，各言得失。帝覽章，深自引咎，乃以所上班示百官。詔曰：“群僚所言，皆朕之過。人冤不能理，吏黠不能禁；而輕用人力，繕修宮宇，出入無節，喜怒過差。昔應門失守，《關睢》刺世；飛蓬隨風，微子所嘆。永覽前戒，竦然兢懼。徒恐薄德，久而致怠耳。”</p><p>大鴻臚包鹹病篤、帝親輦駕臨視，鹹年七十二，卒於官。子福，拜郎中，亦以《論語》入授孝和帝。</p><p>以司隸校尉牟融代包鹹為大鴻臚。</p><p>東離國，居沙奇城，在天竺東南三千餘里，大國也。其土氣、物類與天竺同。列城數十，皆稱王。大月氏伐之，遂臣服焉。男女皆長八尺，而怯弱。乘象、駱駝，往來鄰國。有寇，乘象以戰。</p><p>慄戈國，屬康居。出名馬、牛、羊、蒲萄眾果，其土水美，故蒲萄酒特有名焉。</p><p>嚴國，在奄蔡北，屬康居，出鼠皮以輸之。</p><p>奄蔡國，改名阿蘭聊國，居地城，屬康居。土氣溫和，多楨鬆、白草。民俗衣服與康居同。</p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>