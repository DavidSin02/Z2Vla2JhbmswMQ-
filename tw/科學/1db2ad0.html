<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>柳暗花明又一村，陸游古詩詞43首，有需要請收藏！ | 极客快訊</title><meta property="og:title" content="柳暗花明又一村，陸游古詩詞43首，有需要請收藏！ - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/152284536496826572d006a"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/1db2ad0.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/1db2ad0.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/1db2ad0.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/1db2ad0.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/1db2ad0.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/1db2ad0.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/1db2ad0.html><link rel=canonical href=https://geekbank.cf/tw/%e7%a7%91%e5%ad%b8/1db2ad0.html><meta property="article:published_time" content="2020-10-29T20:57:40+08:00"><meta property="article:modified_time" content="2020-10-29T20:57:40+08:00"><meta name=Keywords content><meta name=description content="柳暗花明又一村，陸游古詩詞43首，有需要請收藏！"><meta name=author content="极客快訊"><meta property="og:url" content="/tw/%E7%A7%91%E5%AD%B8/1db2ad0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>柳暗花明又一村，陸游古詩詞43首，有需要請收藏！</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>【點擊右上角“關注”，學習更多古詩知識】<br></p><p>1～關山月</p><p>宋·陸游</p><p>和戎詔下十五年，將軍不戰空臨邊。</p><p>朱門沉沉按歌舞，廄馬肥死弓斷絃。</p><p>戍樓刁斗催落月，三十從軍今白髮。</p><p>笛裡誰知壯士心，沙頭空照徵人骨。</p><p>中原干戈古亦聞，豈有逆胡傳子孫！</p><p>遺民忍死望恢復，幾處今宵垂淚痕。</p><p>2～書憤五首·其一</p><p>宋·陸游</p><p>早歲那知世事艱，中原北望氣如山。</p><p>樓船夜雪瓜洲渡，鐵馬秋風大散關。</p><p>塞上長城空自許，鏡中衰鬢已先斑。</p><p>出師一表真名世，千載誰堪伯仲間。</p><p>3～遊山西村</p><p>宋·陸游</p><p>莫笑農家臘酒渾，豐年留客足雞豚。</p><p>山重水複疑無路，柳暗花明又一村。</p><p>簫鼓追隨春社近，衣冠簡樸古風存。</p><p>從今若許閒乘月，拄杖無時夜叩門。</p><p>4～臨安春雨初霽</p><p>宋·陸游</p><p>世味年來薄似紗，誰令騎馬客京華。</p><p>小樓一夜聽春雨，深巷明朝賣杏花。</p><p>矮紙斜行閒作草，晴窗細乳戲分茶。</p><p>素衣莫起風塵嘆，猶及清明可到家。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p3.pstatp.com/large/pgc-image/152284536496826572d006a></p><p>5～沈園二首</p><p>宋·陸游</p><p>其一</p><p>城上斜陽畫角哀，沈園非復舊池臺。</p><p>傷心橋下春波綠，曾是驚鴻照影來。</p><p>6～其二</p><p>夢斷香消四十年，沈園柳老不吹綿。 此身行作稽山土，猶吊遺蹤一泫然。</p><p>7～長歌行</p><p>宋 · 陸游</p><p>人生不作安期生，醉入東海騎長鯨；</p><p>猶當出作李西平，手梟逆賊清舊京。</p><p>金印煌煌未入手，白髮種種來無情。</p><p>成都古寺臥秋晚，落日偏傍僧窗明。</p><p>豈其馬上破賊手，哦詩長作寒螿鳴？</p><p>興來買盡市橋酒，大車磊落堆長瓶。</p><p>哀絲豪竹助劇飲，如鉅野受黃河傾。</p><p>平時一滴不入口，意氣頓使千人驚。</p><p>國讎未報壯士老，匣中寶劍夜有聲。</p><p>何當凱還宴將士，三更雪壓飛狐城。</p><p>8～訴衷情. 當年萬里覓封侯</p><p>宋·陸游</p><p>當年萬里覓封侯，匹馬戍梁州。關河夢斷何處？塵暗舊貂裘。</p><p>胡未滅，鬢先秋，淚空流。此生誰料，心在天山，身老滄洲。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p9.pstatp.com/large/pgc-image/152284540459567a8f6c5f6></p><p>9～卜算子· 詠梅</p><p>宋·陸游</p><p>驛外斷橋邊，寂寞開無主。已是黃昏獨自愁，更著風和雨。</p><p>無意苦爭春，一任群芳妒。零落成泥碾作塵，只有香如故。</p><p>10～釵頭鳳 ·紅酥手</p><p>宋·陸游</p><p>紅酥手，黃縢酒，滿城春色宮牆柳。東風惡，歡情薄。一懷愁緒，幾年離索。錯、錯、錯。</p><p>春如舊，人空瘦，淚痕紅浥鮫綃透。桃花落，閒池閣。山盟雖在，錦書難託。莫、莫、莫！</p><p>11～十一月四日風雨大作</p><p>宋·陸游</p><p>僵臥孤村不自哀，尚思為國戍輪臺。</p><p>夜闌臥聽風吹雨，鐵馬冰河入夢來。</p><p>12～冬夜讀書示子聿</p><p>宋·陸游</p><p>古人學問無遺力，少壯工夫老始成。</p><p>紙上得來終覺淺，絕知此事要躬行。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p1.pstatp.com/large/pgc-image/152284543823606a1b40089></p><p>13～枕上作</p><p>宋 · 陸游</p><p>一室幽幽夢不成，高城傳漏過三更。</p><p>孤燈無焰穴鼠出，枯葉有聲鄰犬行。</p><p>壯日自期如孟博，殘年但欲慕初平。</p><p>不然短楫棄家去，萬頃松江看月明。</p><p>14～梅花絕句二首</p><p>宋 · 陸游</p><p>其一</p><p>聞道梅花坼曉風，雪堆遍滿四山中。</p><p>何方可化身千億，一樹梅花一放翁。</p><p>15～其二</p><p>幽谷那堪更北枝，年年自分著花遲。</p><p>高標逸韻君知否？正是層冰積雪時。</p><p>16～金錯刀行</p><p>宋 · 陸游</p><p>黃金錯刀白玉裝，夜穿窗扉出光芒。</p><p>丈夫五十功未立，提刀獨立顧八荒。</p><p>京華結交盡奇士，意氣相期共生死。</p><p>千年史冊恥無名，一片丹心報天子。</p><p>爾來從軍天漢濱，南山曉雪玉嶙峋。</p><p>嗚呼！楚雖三戶能亡秦，豈有堂堂中國空無人！</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p1.pstatp.com/large/pgc-image/1522845467647c4a86a00aa></p><p>17～秋夜將曉出籬門迎涼有感二首·其二</p><p>宋 · 陸游</p><p>三萬裡河東入海，五千仞嶽上摩天。</p><p>遺民淚盡胡塵裡，南望王師又一年。</p><p>18～初夏絕句</p><p>宋 · 陸游</p><p>紛紛紅紫已成塵，布穀聲中夏令新。</p><p>夾路桑麻行不盡，始知身是太平人。</p><p>19～除夜雪</p><p>宋 · 陸游</p><p>北風吹雪四更初，嘉瑞天教及歲除。</p><p>半盞屠蘇猶未舉，燈前小草寫桃符。</p><p>20～病起書懷</p><p>宋 · 陸游</p><p>病骨支離紗帽寬，孤臣萬里客江干。</p><p>位卑未敢忘憂國，事定猶須待闔棺。</p><p>天地神靈扶廟社，京華父老望和鑾。</p><p>出師一表通今古，夜半挑燈更細看。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p1.pstatp.com/large/pgc-image/1522845515470185965718c></p><p>21～自嘲</p><p>宋 · 陸游</p><p>少讀詩書陋漢唐，莫年身世寄農桑。</p><p>騎驢兩腳欲到地，愛酒一樽常在旁。</p><p>老去形容雖變改，醉來意氣尚軒昂。</p><p>太行王屋何由動，堪笑愚公不自量。</p><p>22～劍門道中遇微雨</p><p>宋 · 陸游</p><p>衣上征塵雜酒痕，遠遊無處不消魂。</p><p>此身合是詩人未？細雨騎驢入劍門。</p><p>23～幽居初夏</p><p>宋 · 陸游</p><p>湖山勝處放翁家，槐柳陰中野徑斜。</p><p>水滿有時觀下鷺，草深無處不鳴蛙。</p><p>籜龍已過頭番筍，木筆猶開第一花。</p><p>嘆息老來交舊盡，睡來誰共午甌茶。</p><p>24～讀書</p><p>宋 · 陸游</p><p>歸志寧無五畝園，讀書本意在元元。</p><p>燈前目力雖非昔，猶課蠅頭二萬言。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p3.pstatp.com/large/pgc-image/15228455513363c670c2fdb></p><p>25～謝池春·壯歲從戎</p><p>宋 · 陸游</p><p>壯歲從戎，曾是氣吞殘虜。陣雲高、狼烽夜舉。朱顏青鬢，擁雕戈西戍。笑儒冠、自來多誤。</p><p>功名夢斷，卻泛扁舟吳楚。漫悲歌、傷懷弔古。煙波無際，望秦關何處。嘆流年、又成虛度。</p><p>26～小艇</p><p>宋 · 陸游</p><p>放翁小艇輕如葉，只載蓑衣不載家。</p><p>清曉長歌何處去，武陵溪上看桃花。</p><p>27～秋思</p><p>宋 · 陸游</p><p>利慾驅人萬火牛，江湖浪跡一沙鷗。</p><p>日長似歲閒方覺，事大如山醉亦休。</p><p>衣杵相望深巷月，井桐搖落故園秋。</p><p>欲舒老眼無高處，安得元龍百尺樓。</p><p>28～揮手</p><p>宋 · 陸游</p><p>揮手群玉府，說駕石帆山。</p><p>偶與片雲出，卻隨孤鶴還。</p><p>松風暮蕭瑟，石溜夜淙潺。</p><p>阿敏讀書處，更添茆一間。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p1.pstatp.com/large/pgc-image/15228456001834d089be74c></p><p>29～村居書喜</p><p>宋 · 陸游</p><p>紅橋梅市曉山橫，白塔樊江春水生。</p><p>花氣襲人知驟暖，鵲聲穿樹喜新晴。</p><p>坊場酒賤貧猶醉，原野泥深老亦耕。</p><p>最喜先期官賦足，經年無吏叩柴荊。</p><p>30～柳橋晚眺</p><p>宋 · 陸游</p><p>小浦聞魚躍，橫林待鶴歸。</p><p>閒雲不成雨，故傍碧山飛。</p><p>31～莫笑</p><p>宋 · 陸游</p><p>莫笑窮閻叟，人生亦已稀。</p><p>眾中容後死，險處得先歸。</p><p>初服還韋布，晨飧美蕨薇。</p><p>床頭周易在，拾此復疇依？</p><p>32～春遊</p><p>宋 · 陸游</p><p>沈家園裡花如錦，半是當年識放翁。</p><p>也信美人終作土，不堪幽夢太匆匆。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p9.pstatp.com/large/pgc-image/15228456415817a87118eae></p><p>33～大風雨中作</p><p>宋 · 陸游</p><p>風如拔山怒，雨如決河傾。</p><p>屋漏不可支，窗戶俱有聲。</p><p>烏鳶墮地死，雞犬噤不鳴。</p><p>老病無避處，起坐徒嘆驚。</p><p>三年稼如雲，一旦敗垂成。</p><p>夫豈或使之，憂乃及躬耕。</p><p>鄰曲無人色，婦子淚縱橫。</p><p>且抽架上書，洪範推五行。</p><p>34～秋夜紀懷</p><p>宋 · 陸游</p><p>北斗垂莽蒼，明河浮太清。</p><p>風林一葉下，露草百蟲鳴。</p><p>病入新涼減，詩從半睡成。</p><p>還思散關路，炬火驛前迎。</p><p>35～醉中感懷</p><p>宋 · 陸游</p><p>早歲君王記姓名，只今憔悴客邊城。</p><p>青衫猶是鵷行舊，白髮新從劍外生。</p><p>古戍旌旗秋慘淡，高城刁斗夜分明。</p><p>壯心未許全消盡，醉聽檀槽出塞聲。</p><p>36～夏日六言</p><p>宋 · 陸游</p><p>溪漲清風拂面，月落繁星滿天。</p><p>數只船橫浦口，一聲笛起山前。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p1.pstatp.com/large/pgc-image/1522845680274edc789bda2></p><p>37～若耶溪上</p><p>宋 · 陸游</p><p>九月霜風吹客衣，溪頭紅葉傍人飛。</p><p>村場酒薄何妨醉，菰正堪烹蟹正肥。</p><p>38～十二月八日步至西村</p><p>宋 · 陸游</p><p>臘月風和意已春，時因散策過吾鄰。</p><p>草煙漠漠柴門裡，牛跡重重野水濱。</p><p>多病所須唯藥物，差科未動是閒人。</p><p>今朝佛粥更相饋，反覺江村節物新。</p><p>39～浣溪沙·和無咎韻</p><p>宋 · 陸游</p><p>漫向寒爐醉玉瓶，喚君同賞小窗明。夕陽吹角最關情。</p><p>忙日苦多閒日少，新愁常續舊愁生。客中無伴怕君行。</p><p>40～春晴泛舟</p><p>宋 · 陸游</p><p>兒童莫笑是陳人，湖海春回發興新。</p><p>雷動風行驚蟄戶，天開地闢轉鴻鈞。</p><p>鱗鱗江色漲石黛，嫋嫋柳絲搖麴塵。</p><p>欲上蘭亭卻回棹，笑談終覺愧清真。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p1.pstatp.com/large/pgc-image/1522845728389453d7e8fa2></p><p>41～晚春感事</p><p>宋 · 陸游</p><p>少年騎馬入咸陽，鶻似身輕蝶似狂。</p><p>蹴鞠場邊萬人看，鞦韆旗下一春忙。</p><p>風光流轉渾如昨，志氣低摧只自傷。</p><p>日永東齋淡無事，閉門掃地獨焚香。</p><p>42～訪隱者不遇</p><p>宋 · 陸游</p><p>秋高山色青如染，寒雨霏微時數點。</p><p>蘭亭在眼久不到，每對湖山輒懷歉。</p><p>雅聞其下有隱士，漠漠孤煙起鬆崦。</p><p>獨攜拄杖行造之，枳籬數曲柴門掩。</p><p>笛聲尚斤人已遯，日啜薄糜終不貶。</p><p>何如小住共一尊，山藜野芋分猿嗛。</p><p>43～示兒</p><p>宋 · 陸游</p><p>死去元知萬事空，但悲不見九州同。</p><p>王師北定中原日，家祭無忘告乃翁。</p><p><img alt=柳暗花明又一村，陸遊古詩詞43首，有需要請收藏！ onerror=errorimg.call(this); src=https://p3.pstatp.com/large/pgc-image/15228457835091219dfc9da></p><p>陸游（1125年—1210年），字務觀，號放翁，漢族，越州山陰（今紹興）人，南宋文學家、史學家、愛國詩人。嘉定二年（1210年）與世長辭，留絕筆《示兒》。</p><p>陸游一生筆耕不輟，詩詞文俱有很高成就，其詩語言平易曉暢、章法整飭謹嚴，兼具李白的雄奇奔放與杜甫的沉鬱悲涼，尤以飽含愛國熱情對後世影響深遠。陸游亦有史才，他的《南唐書》，“簡核有法”，史評色彩鮮明，具有很高的史料價值。</p><p>圖片來源網絡，版權歸原作者</p><p>【點擊右上角“關注”，學習更多古詩知識】</p></div></div><div class="post-meta meta-tags"><ul class=clearfix><li><a>陸游古</a></li><li><a>詩詞</a></li><li><a>43</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/7dd0c18e.html alt=鋼結構計算速度慢？43個鋼結構輔助計算軟件，一鍵自動出結果 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/45a44f358d154bd081d5f9c1aa56ec82 style=border-radius:25px></a>
<a href=../../tw/%E7%A7%91%E6%8A%80/7dd0c18e.html title=鋼結構計算速度慢？43個鋼結構輔助計算軟件，一鍵自動出結果>鋼結構計算速度慢？43個鋼結構輔助計算軟件，一鍵自動出結果</a></li><hr><li><a href=../../tw/%E7%A7%91%E6%8A%80/0bf40629.html alt=古典詩詞如何在整體結構上做出安排 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/313bb0aaab5a4043ae5e1a155400af63 style=border-radius:25px></a>
<a href=../../tw/%E7%A7%91%E6%8A%80/0bf40629.html title=古典詩詞如何在整體結構上做出安排>古典詩詞如何在整體結構上做出安排</a></li><hr><li><a href=../../tw/%E7%A7%91%E6%8A%80/da556221.html alt=詩詞中的雨，每一滴都滴落在心間 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b97bea792b824cbfad1933c26c25070d style=border-radius:25px></a>
<a href=../../tw/%E7%A7%91%E6%8A%80/da556221.html title=詩詞中的雨，每一滴都滴落在心間>詩詞中的雨，每一滴都滴落在心間</a></li><hr><li><a href=../../tw/%E7%A7%91%E6%8A%80/959c027a.html alt=「詩詞鑑賞」蟬始鳴，半夏生，十三首夏至詩詞，為你帶去絲絲涼意 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/79b2659f348a4678a22492362c7eebca style=border-radius:25px></a>
<a href=../../tw/%E7%A7%91%E6%8A%80/959c027a.html title=「詩詞鑑賞」蟬始鳴，半夏生，十三首夏至詩詞，為你帶去絲絲涼意>「詩詞鑑賞」蟬始鳴，半夏生，十三首夏至詩詞，為你帶去絲絲涼意</a></li><hr><li><a href=../../tw/%E7%A7%91%E6%8A%80/2d76c1a3.html alt=液壓控制元件的原理的作用，43頁內容介紹3中常見液壓控制元件 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/803f657b0a374696ae50101bbe42113c style=border-radius:25px></a>
<a href=../../tw/%E7%A7%91%E6%8A%80/2d76c1a3.html title=液壓控制元件的原理的作用，43頁內容介紹3中常見液壓控制元件>液壓控制元件的原理的作用，43頁內容介紹3中常見液壓控制元件</a></li><hr><li><a href=../../tw/%E7%A7%91%E6%8A%80/a2c8dd5b.html alt=淺顯易懂，讀1遍就明白——簡析詩詞中的“交錯”，值得一看。 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c88b0b21f2704c01a9245d149a4017b2 style=border-radius:25px></a>
<a href=../../tw/%E7%A7%91%E6%8A%80/a2c8dd5b.html title=淺顯易懂，讀1遍就明白——簡析詩詞中的“交錯”，值得一看。>淺顯易懂，讀1遍就明白——簡析詩詞中的“交錯”，值得一看。</a></li><hr><li><a href=../../tw/%E7%A7%91%E6%8A%80/4c96ba74.html alt="《西江月》詩詞精選450篇大全集 世事一場大夢，人生幾度秋涼" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/dd20be6dc223438fa99533b2d9485163 style=border-radius:25px></a>
<a href=../../tw/%E7%A7%91%E6%8A%80/4c96ba74.html title="《西江月》詩詞精選450篇大全集 世事一場大夢，人生幾度秋涼">《西江月》詩詞精選450篇大全集 世事一場大夢，人生幾度秋涼</a></li><hr><li><a href=../../tw/%E7%A7%91%E6%8A%80/718a0f2d.html alt=【秦都雅韻】蓬蒿人六月份詩詞曲習作欣賞 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/386a0177c98a4f00805dc887d44b15d1 style=border-radius:25px></a>
<a href=../../tw/%E7%A7%91%E6%8A%80/718a0f2d.html title=【秦都雅韻】蓬蒿人六月份詩詞曲習作欣賞>【秦都雅韻】蓬蒿人六月份詩詞曲習作欣賞</a></li><hr><li><a href=../../tw/%E7%A7%91%E6%8A%80/49103382.html alt="劉標詩詞專輯 || 省詩協個人專輯（7）期" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a5c0fd958aea489ab6fb75cbe69f3a32 style=border-radius:25px></a>
<a href=../../tw/%E7%A7%91%E6%8A%80/49103382.html title="劉標詩詞專輯 || 省詩協個人專輯（7）期">劉標詩詞專輯 || 省詩協個人專輯（7）期</a></li><hr><li><a href=../../tw/%E7%A7%91%E6%8A%80/8a8785c6.html alt=春節詩詞大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/6172000435c6554a1c1a style=border-radius:25px></a>
<a href=../../tw/%E7%A7%91%E6%8A%80/8a8785c6.html title=春節詩詞大全>春節詩詞大全</a></li><hr><li><a href=../../tw/%E7%A7%91%E6%8A%80/e93e19b8.html alt=二十年遊歷分享之43：歐洲27：薩爾茨堡5國王湖4紅頂教堂、方尖碑 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/234fbff9ba6044c4a20a2fb4a418e3fa style=border-radius:25px></a>
<a href=../../tw/%E7%A7%91%E6%8A%80/e93e19b8.html title=二十年遊歷分享之43：歐洲27：薩爾茨堡5國王湖4紅頂教堂、方尖碑>二十年遊歷分享之43：歐洲27：薩爾茨堡5國王湖4紅頂教堂、方尖碑</a></li><hr><li><a href=../../tw/%E7%A7%91%E6%8A%80/e33f2919.html alt=機械製圖基礎知識43條問答 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/e33f2919.html title=機械製圖基礎知識43條問答>機械製圖基礎知識43條問答</a></li><hr><li><a href=../../tw/%E7%A7%91%E6%8A%80/01e10f4a.html alt=148句詩詞的註釋（3） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/14abcb0a-d72d-4364-a459-804fb0161fc2 style=border-radius:25px></a>
<a href=../../tw/%E7%A7%91%E6%8A%80/01e10f4a.html title=148句詩詞的註釋（3）>148句詩詞的註釋（3）</a></li><hr><li><a href=../../tw/%E7%A7%91%E6%8A%80/355a39e2.html alt=43個帶三點水的女孩名字推薦，讓你的寶寶溫柔如水 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/75f2231baa224102b7332be9622cdfe6 style=border-radius:25px></a>
<a href=../../tw/%E7%A7%91%E6%8A%80/355a39e2.html title=43個帶三點水的女孩名字推薦，讓你的寶寶溫柔如水>43個帶三點水的女孩名字推薦，讓你的寶寶溫柔如水</a></li><hr><li><a href=../../tw/%E7%A7%91%E6%8A%80/409405b2.html alt="詩詞說｜在當下社會語境中，如何把握詩詞'通俗化'的度？" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a686c7e62fd490d963564bd0b6d79ba style=border-radius:25px></a>
<a href=../../tw/%E7%A7%91%E6%8A%80/409405b2.html title="詩詞說｜在當下社會語境中，如何把握詩詞'通俗化'的度？">詩詞說｜在當下社會語境中，如何把握詩詞'通俗化'的度？</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>