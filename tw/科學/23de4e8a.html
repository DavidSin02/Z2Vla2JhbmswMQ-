<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>脈症不合，舌脈不合，怎樣取捨，須細細斟酌 | 极客快訊</title><meta property="og:title" content="脈症不合，舌脈不合，怎樣取捨，須細細斟酌 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/23de4e8a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/23de4e8a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/23de4e8a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/23de4e8a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/23de4e8a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/23de4e8a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/23de4e8a.html><link rel=canonical href=https://geekbank.cf/tw/%e7%a7%91%e5%ad%b8/23de4e8a.html><meta property="article:published_time" content="2020-11-14T20:57:14+08:00"><meta property="article:modified_time" content="2020-11-14T20:57:14+08:00"><meta name=Keywords content><meta name=description content="脈症不合，舌脈不合，怎樣取捨，須細細斟酌"><meta name=author content="极客快訊"><meta property="og:url" content="/tw/%E7%A7%91%E5%AD%B8/23de4e8a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>脈症不合，舌脈不合，怎樣取捨，須細細斟酌</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>脈色參合</h1><p style=text-align:start>帝曰∶有故病，五臟發動，因傷脈色，各何以知其久暴至之病乎？岐伯曰∶徵其脈小，色不奪者，新病也；徵其脈不奪，其色奪者，此久病也；徵其脈與五色俱奪者，此久病也；徵其脈與五色俱不奪者，新病也。</p><p style=text-align:start>○能合脈色，可以萬全。（《素問》）</p><p style=text-align:start>色青者其脈弦，赤者其脈鉤，黃者其脈代，白者其脈毛，黑者其脈石。見其色而不得其脈，反得相勝之脈，則死矣；得其相生之脈，則病已矣。（《靈樞》）</p><h1 class=pgc-h-arrow-right>脈證合與不合</h1><p style=text-align:start>形盛脈細，少氣不足以息者危；形瘦脈大，胸中多氣者死。形氣相得者生，參伍不調者病。</p><p style=text-align:start>○脈從陰陽病易已，脈逆陰陽病難已。</p><p style=text-align:start>○病熱脈靜，洩而脈大，脫血而脈實，病在中脈實堅，病在外脈不實堅者，皆難治。（《素問》）</p><p style=text-align:start>何謂證與脈合，與脈不合？有外感之證脈，有內傷之證脈。外感者，蒸蒸發熱，其脈必洪大浮數，是證與脈合也；如發熱而脈不洪大浮數，是證與脈不合也。傳曰∶陽證得陰脈者死，然不可便斷為死，此或者火遏也，或胃陰不能充拓也，或腎水不能化其營血也。火遏者，逍遙散加生地、薄荷以發之，或加丹、梔屈曲下行以通之；胃陰不能充拓者，左歸飲去茯苓加歸、芍合生脈以滋之；腎水不能化其營血者，六味、左歸以補之。如內傷而外不發熱，其脈當靜，而反浮躁洪大而數，是證與脈不合也。傳曰∶陰證得陽脈者生，然亦不可便許為生，此或者陰亡也，或陽明有食與火也，或腎虛不能納氣也，或過服烏、附，而下焦津液枯竭也。又有一種，重按有力，從肌肉滲開，脈與肌肉無界限，此近於浮洪豁大，總是陰亡之象也。如陰亡，分先後天以救其陰。（《己任編》）</p><p style=text-align:start>凡治病有舍證從脈者，有舍脈從證者。蓋證有真假，脈亦有真假。如外雖煩熱，而脈見微弱者，必火虛也；腹雖脹滿，而脈見微弱者，必胃虛也。虛火虛脹，其堪攻乎？此宜從脈之虛，不從證之實也。有本無煩熱，而脈見洪數者，非火邪也；本無脹滯，而脈見弦強者，非內實也。無熱無脹，其堪瀉乎？此宜從證之虛，不從脈之實也。大凡脈證不合者中必有奸，必先察其虛，以求根本，庶乎無誤。（《景嶽全書》）</p><p style=text-align:start>脈證相合者易知，相左者難知。脈明然後辨證，證真然後施藥。要在虛心細察，不可執己見，而以藥嘗試也。（《瘟疫暑熱全書》）</p><h1 class=pgc-h-arrow-right>脈有可憑不可憑</h1><p style=text-align:start>生死於人大矣，而能於兩手方寸之地，微末之動，即能決其生死，何其近於誣也。然古人往往百不失一者，何哉？其要則以胃氣為本。《靈樞》雲∶谷入於胃，乃傳之肺，五臟六腑皆以受氣。寸口屬肺，為百脈之所會，故其來也，有生氣以行乎其間，融和調暢，得中土之精英，此為有胃氣，得者生，失者死，此其大較也。其次。</p><p style=text-align:start>則推天運之順逆∶人與天氣相應，如春屬木，脈宜弦；夏屬火，脈宜洪之類。反是則與天氣不應。又其次，則審髒氣之生克∶如脾病畏弦，本克土也；肺病畏洪，火克金也。反是則與髒氣無害。又其次，則辨病脈之從違，病之與脈，各有宜與不宜∶如脫血之後，脈宜靜細，而反洪大，則氣亦外脫矣；寒熱之證，脈宜洪數而反細弱，則真元將陷矣。至於真髒之脈，乃因胃氣已絕，不營五臟，所以何髒有病，則何髒之脈獨見。凡此皆經書言之詳盡，學人苟潛心玩索，洞然易曉，此其可決者也。至雲診脈即可以知何病，又云人之死生，無不先知，則又非也。蓋脈之變遷無定，或有卒中之邪，未即通於經絡，而脈一時未變者；或病輕而不能見於脈者，或有沉痼之疾，久而與氣血相併，一時難辨其輕重者；或有病之傳變無常，不可執一時之脈，而定其是非者。況病之名有萬，而脈之象不過數十種，何能診脈而即知其何病？此皆推測偶中，以欺人也。若夫真髒之脈，有臨死而終不見者，則何以決之？是必以望聞問三者合而參之，亦可不失矣。故以脈為可憑，而亦有時不足憑，以脈為不可憑，而又鑿鑿乎可憑。總在醫者熟通經學，深思自得，則無所不驗矣。若世俗無稽之說，皆不足信也。（徐靈胎）</p><h1 class=pgc-h-arrow-right>諸脈條辨</h1><p style=text-align:start>浮脈，只輕手便得，非必中、沉俱無。若崔氏雲∶有表無裡，有上無下。則脫然無根，混於散脈矣，非浮脈之真面目也。</p><p style=text-align:start>○洪脈只是根腳闊大，卻非堅硬。若大而堅硬，則為實脈，而非洪脈矣。《經》曰∶大則病進。</p><p style=text-align:start>謂其氣方張也。又曰∶形瘦脈大多氣者死。謂形與脈不合也。</p><p style=text-align:start>○虛之異於散者；虛脈按之雖軟，猶可見也，散脈按之絕無，不可見也。虛之異於芤者∶虛則愈按而愈軟，芤則重按而仍見也。</p><p style=text-align:start>○散有二義∶一自有漸無之象，一散亂不整之象。比如楊花散漫，或至數不齊，或多寡不一，為危殆之候。若心脈浮大而散，肺脈短澀而散，皆平脈也。軟散則病脈矣，腎脈軟散，腎敗之徵；脾脈代散，土絕之候。若二脈交見，尤為必死之符。</p><p style=text-align:start>○營行脈中，脈以血為形。芤脈中空，脫血之象也。偽《訣》雲∶寸芤積血在胸中，關裡逢芤腸胃癰。是以芤為蓄血積聚之實脈，非失血虛家之空脈矣。且雲兩頭有，以頭字換《脈經》之邊字，便相去千里矣。</p></div><div class="post-meta meta-tags"><ul class=clearfix><li><a>不合</a></li><li><a>脈症</a></li><li><a>舌脈</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/dead5c16.html alt=國醫大師談“脈症不符”的取捨，值得收藏。 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/43f239eda65049d99cb6275bf441558d style=border-radius:25px></a>
<a href=../../tw/%E7%A7%91%E5%AD%B8/dead5c16.html title=國醫大師談“脈症不符”的取捨，值得收藏。>國醫大師談“脈症不符”的取捨，值得收藏。</a></li><hr><li><a href=../../tw/%E7%A7%91%E6%8A%80/24da6dd.html alt=如果不合適，千萬別將就 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/66119363-7fba-43c7-bafa-46a6ddc62ca0 style=border-radius:25px></a>
<a href=../../tw/%E7%A7%91%E6%8A%80/24da6dd.html title=如果不合適，千萬別將就>如果不合適，千萬別將就</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>