<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>傷寒論最全宜忌基本條文，值得收藏！ | 极客快訊</title><meta property="og:title" content="傷寒論最全宜忌基本條文，值得收藏！ - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/97eb123225f848baac71276647abebe9"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/2585079c.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/2585079c.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/2585079c.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/2585079c.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/2585079c.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/2585079c.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/2585079c.html><link rel=canonical href=https://geekbank.cf/tw/%e7%a7%91%e5%ad%b8/2585079c.html><meta property="article:published_time" content="2020-11-14T20:57:01+08:00"><meta property="article:modified_time" content="2020-11-14T20:57:01+08:00"><meta name=Keywords content><meta name=description content="傷寒論最全宜忌基本條文，值得收藏！"><meta name=author content="极客快訊"><meta property="og:url" content="/tw/%E7%A7%91%E5%AD%B8/2585079c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>傷寒論最全宜忌基本條文，值得收藏！</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>傷寒，有熱，少腹滿，應小便不利，今反利者，為有血也，當下之，可不餘藥，宜抵當丸。</p><p><br></p><p>抵當丸方水蛭二十個(熬) 虻蟲二十個(去翅足、熬)桃仁二十五個(去皮尖)大黃三兩(酒洗)</p><p><br></p><p>傷寒六七日，結胸熱實，脈沉緊而實，心下痛，按之石鞕者，大陷胸湯主之</p><p><br></p><p>大陷胸湯方大黃六兩 芒硝一升 甘遂一錢匙</p><p><br></p><p>傷寒十餘日，熱結在裡，復往來寒熱者，與大柴胡湯。</p><p><br></p><p>傷寒，無大熱，口燥渴，心煩，背微惡寒者，白虎加人蔘湯主之</p><p><br></p><p>傷寒，胸中有熱，胃中有邪氣，腹中痛，欲嘔者，黃連湯主之。</p><p><br></p><p>黃連湯方 黃連三兩 甘草三兩(炙) 乾薑三兩 桂枝三兩</p><p><br></p><p>人蔘二兩 半夏半升(洗) 大棗十二枚(劈)</p><p><br></p><p>傷寒六七日，目中不了了，睛不和，無表裡證，大便難，身微熱者，此為實也，急下之，宜大承氣湯</p><p><br></p><div class=pgc-img><img alt=傷寒論最全宜忌基本條文，值得收藏！ onerror=errorimg.call(this); src=https://p3.pstatp.com/large/pgc-image/97eb123225f848baac71276647abebe9><p class=pgc-img-caption></p></div><p><br></p><p>傷寒七八日，身黃如橘子色，小便不利，腹微滿者，茵陳蒿湯主之。</p><p><br></p><p>茵陳蒿湯方 茵陳蒿六兩 梔子十四枚(劈) 大黃二兩(去皮)</p><p><br></p><p>傷寒，身黃、發熱者，梔子柏皮湯主之。 梔子柏皮湯方 梔子十五個(劈)甘草一兩(炙) 黃柏二兩</p><p><br></p><p>傷寒，脈滑而厥者，裡有熱也，白虎湯主之。</p><p><br></p><p>傷寒解後，虛羸少氣，氣逆欲吐者，竹葉石膏湯主之。</p><p><br></p><h2 class=pgc-h-arrow-right>1忌發汗第一</h2><p><br></p><p>少陰病，脈細沉數，病在裡，忌發其汗。</p><p><br></p><p>脈浮而緊，法當身體疼痛，當以汗解，假令尺中脈遲者，忌發其汗，何以知然，此為榮氣不足，血氣微少故也。</p><p><br></p><p>少陰病，脈微忌發其汗，無陽故也。</p><p><br></p><p>咽中閉塞忌發其汗，發其汗，即吐血，氣微絕逆冷。</p><p><br></p><p>厥忌發其汗，發其汗即聲亂，咽嘶，舌萎。</p><p><br></p><p>太陽病，發熱惡寒，寒多熱少脈微弱，則無陽也，忌復發其汗。</p><p><br></p><p>咽喉乾燥者忌發其汗。</p><p><br></p><p>亡血家忌攻其表，汗出則寒慄而振。</p><p><br></p><p>衄家忌攻其表，汗出必額上促急。</p><p><br></p><p>汗家重發其汗，必恍惚心亂，小便已陰疼。</p><p><br></p><p>淋家忌發其汗，發其汗必便血。</p><p><br></p><p>瘡家雖身疼痛，忌攻其表，汗出則痓。</p><p><br></p><p>冬時忌發其汗，發其汗必吐利，口中爛生瘡，咳而小便利，若失小便，忌攻其表，汗則厥逆冷。</p><p><br></p><p>太陽病，發其汗，因致痓。</p><p><br></p><h2 class=pgc-h-arrow-right>2<strong>宜發汗第二</strong></h2><p><br></p><p>大法，春夏宜發汗。</p><p><br></p><p>凡發汗，欲令手足皆周，縶縶一時間益佳，不欲流離，若病不解，當重發汗，汗多則亡陽，陽虛不得重發汗也。</p><p><br></p><p>凡服湯藥發汗，中病便止，不必盡劑也。</p><p><br></p><p>凡雲宜發汗，而無湯者，丸散亦可用，然不如湯藥也。</p><p><br></p><p>凡脈浮者病在外，宜發其汗。</p><p><br></p><p>太陽病，脈浮而數者宜發其汗。</p><p><br></p><p>陽明病，脈浮虛者宜發其汗。</p><p><br></p><div class=pgc-img><img alt=傷寒論最全宜忌基本條文，值得收藏！ onerror=errorimg.call(this); src=https://p3.pstatp.com/large/pgc-image/29bb050e39d2493a80617e941e88bd86><p class=pgc-img-caption></p></div><p><br></p><p>陽明病，其脈遲汗出多而微惡寒者，表為未解，宜發其汗。</p><p><br></p><p>太陰病，脈浮宜發其汗。</p><p><br></p><p>太陽中風，陽浮而陰濡弱，浮者熱自發，濡弱者，汗自出，澀澀惡寒，浙浙惡風，翕翕發熱，鼻鳴乾嘔，桂枝湯主之。</p><p><br></p><p>太陽，頭痛發熱，身體疼腰痛、骨節疼痛，惡風無汗而喘，麻黃湯主之。</p><p><br></p><p>太陽中風，脈浮緊，發熱惡寒，身體疼痛，不汗出而煩躁，大青龍湯主之。</p><p><br></p><p>少陰病，得之二三日，麻黃附子甘草湯微發汗。.</p><p><br></p><h2 class=pgc-h-arrow-right>3<strong>忌吐第三</strong></h2><p><br></p><p>太陽病，惡寒而發熱，今自汗出，反不惡寒而發熱，關上脈細而數，此吐之過也。</p><p><br></p><p>少陰病，其人飲食入則吐，心中溫溫欲吐復不能吐，始得之，手足寒，脈弦遲，若膈上有寒飲，乾嘔，忌吐，當溫之。</p><p><br></p><p>諸四逆病厥，忌吐，虛家亦然。</p><p><br></p><h2 class=pgc-h-arrow-right>4<strong>宜吐第四</strong></h2><p><br></p><p>大法，春宜吐。</p><p><br></p><p>凡服吐湯，中病便止，不必盡劑也。</p><p><br></p><p>病如桂枝證，其頭項不強痛，寸口脈浮，胸中痞堅，上撞咽喉不得息，此為有寒，宜吐之。</p><p><br></p><p>病胸上諸實，胸中鬱郁而痛，不能食，欲使人按之，而反有涎唾，下利日十餘行，其脈反遲，寸口微滑，此宜吐之，利即止。</p><p><br></p><p>少陰病，其人飲食入則吐，心中溫溫欲吐，復不能吐，宜吐之。</p><p><br></p><p>病者手足逆冷，脈乍緊，邪結在胸中，心下滿而煩，飢不能食，病在胸中，宜吐之。</p><p><br></p><p>宿食在上管，宜吐之。</p><p><br></p><h2 class=pgc-h-arrow-right>5<strong>忌下第五</strong></h2><p><br></p><p>咽中閉塞，忌下，下之則上輕下重，水漿不下，諸外實忌下，下之皆發微熱，亡脈則厥。</p><p><br></p><p>諸虛忌下，下之則渴，引水易愈，惡水者劇。</p><p><br></p><p>脈數者忌下，下之必煩，利不止。</p><p><br></p><p>尺中弱澀者，復忌下。</p><p><br></p><p>脈浮大，醫反下之，此為大逆。</p><p><br></p><p>太陽證不罷忌下，下之為逆。</p><p><br></p><p>結胸證其脈浮大忌下，下之即死。</p><p><br></p><div class=pgc-img><img alt=傷寒論最全宜忌基本條文，值得收藏！ onerror=errorimg.call(this); src=https://p3.pstatp.com/large/pgc-image/f03153e7bbf04c49aa5e1a55d9ec1732><p class=pgc-img-caption></p></div><p><br></p><p>太陽與陽明合病，喘而胸滿者忌下。</p><p><br></p><p>太陽與少陽合病，心下痞堅，頸項強而眩忌下。</p><p><br></p><p>凡四逆病厥者忌下，虛家亦然。</p><p><br></p><p>病欲吐者忌下。</p><p><br></p><p>病有外證未解，忌下，下之為逆。</p><p><br></p><p>少陰病，食入即吐，心中溫溫欲吐復不能吐，始得之，手足寒，脈弦遲，此胸中實，忌下。</p><p>傷寒五六日，不結胸腹濡脈虛復厥者，忌下，下之亡血則死。</p><p><br></p><h2 class=pgc-h-arrow-right>6<strong>宜下第六</strong></h2><p><br></p><p>大法，秋宜下。</p><p><br></p><p>凡宜下以湯，勝丸散。</p><p><br></p><p>凡服湯下，中病則止，不必盡齊服。</p><p><br></p><p>陽明病，發熱汗多者，急下之。</p><p><br></p><p>少陰病，得之二三日，口燥咽乾者，急下之。</p><p><br></p><p>少陰病，五六日，腹滿不大便者，急下之。</p><p><br></p><p>少陰病，下利清水色青者，心下必痛，口乾者，宜下之。</p><p><br></p><p>下利，三部脈皆浮，按其心下堅者，宜下之。</p><p><br></p><p>下利，脈遲而滑者，實也，利未欲止，宜下之。</p><p><br></p><p>陽明與少陽合病，利而脈不負者為順，脈數而滑者有宿食，宜下之。</p><p><br></p><p>問曰：人病有宿食，何以別之?答日：寸口脈浮大，按之反澀，尺中亦微而澀，故知有宿食，宜下之。</p><p><br></p><p>下利，不欲食者，有宿食，宜下之。</p><p><br></p><p>下利差，至其時復發，此為病不盡，宜復下之。</p><p><br></p><p>凡病腹中滿痛者為寒，宜下之。</p><p><br></p><p>腹滿不減，減不足言，宜下之。</p><p><br></p><p>傷寒，六七日，目中不了了，睛不和，無表裡證，大便難，微熱者，此為實，急下之。</p><p><br></p><p>脈雙弦而遲，心下堅，脈大而緊者，陽中有陰，宜下之。</p><p><br></p><p>病者無表裡證，發熱七八日，雖脈浮數，宜下之。</p><p><br></p><p>傷寒有熱，而少腹滿，應小便不利，今反利此為血，宜下之。</p><p><br></p><p>病者煩熱，汗出即解，復如瘧，日脯所發者屬陽明，脈實者當下之。</p><p><br></p><h2 class=pgc-h-arrow-right>7<strong>宜溫第七</strong></h2><p><br></p><p>大法，冬宜服溫熱藥。</p><p><br></p><p>師曰：病發熱頭痛，脈反沉，若不差，身體更疼痛，當救其裡，宜溫藥四逆湯。</p><p><br></p><p>下利，腹脹滿身體疼痛，先溫其裡，宜四逆湯。下利脈遲緊，為痛未欲止，宜溫之。</p><p><br></p><p>下利，脈浮大者，此為虛，以強下之故也，宜溫之，與水必噦。</p><p><br></p><p>少陰病，下利脈微嘔者，宜溫之。</p><p><br></p><p>自利不渴者屬太陰，其藏有寒故也，宜溫之。</p><p><br></p><p>少陰病，其人飲食入則吐，心中溫溫欲吐復不能吐，始得之，手足寒，脈弦遲，若膈上有寒飲、乾嘔宜溫之。</p><p><br></p><p>少陰病脈沉者，宜急溫之。</p><p><br></p><p>下利慾食者，宜就溫之。</p><p><br></p><h2 class=pgc-h-arrow-right>8<strong>忌火第八</strong></h2><p><br></p><p>傷寒，加火針必驚。</p><p><br></p><p>傷寒，脈浮，而醫以火迫劫之，亡陽必驚狂，臥起不安。</p><p><br></p><p>傷寒，其脈不弦緊而弱，弱者必渴，被火必譫語。</p><p><br></p><p>太陽病，以火薰之不得汗，其人必躁，到經不解，必清血。</p><p><br></p><div class=pgc-img><img alt=傷寒論最全宜忌基本條文，值得收藏！ onerror=errorimg.call(this); src=https://p1.pstatp.com/large/pgc-image/fb61d56438694761b46b07ca2d9ada35><p class=pgc-img-caption></p></div><p><br></p><p>陽明病，被火額上微汗出，而小便不利，必發黃。</p><p><br></p><p>少陰病，咳而下利，譫語，是為被火氣劫故也，小便必難，為強責少陰汗也。</p><p><br></p><h2 class=pgc-h-arrow-right>9<strong>宜火第九</strong></h2><p><br></p><p>凡下利，穀道中痛，宜灸枳實，若熬鹽等熨之。</p><p><br></p><h2 class=pgc-h-arrow-right>10<strong>忌灸第十</strong></h2><p><br></p><p>微數之脈，慎不可灸，因火為邪則為煩逆。</p><p><br></p><p>脈浮，當以汗解，而反灸之，邪無從去，因火而盛，病從腰以下，必重而痺，此為火逆。</p><p><br></p><p>脈浮，熱甚而反灸之，此為實，實以虛治，因火而動，咽燥必唾血。</p><p><br></p><h2 class=pgc-h-arrow-right>11<strong>宜灸第十一</strong></h2><p><br></p><p>少陰病，一二日，口中和，其背惡寒，宜灸之。</p><p><br></p><p>少陰病，吐利，手足逆而脈不足，灸其少陰七壯。</p><p><br></p><p>少陰病，下利脈微澀者即嘔，汗者必數更衣，反少者，宜溫其上，灸之。(一雲灸厥陰伍拾壯)</p><p><br></p><p>下利手足厥無脈，灸之主厥，厥陰是也，灸不溫，反微喘者死。</p><p><br></p><p>傷寒，六七日，其脈微，手足厥煩躁，灸其厥陰，厥不還者死。</p><p><br></p><p>脈促，手足厥者宜灸之。</p><p><br></p><h2 class=pgc-h-arrow-right>12<strong>忌刺第十二</strong></h2><p><br></p><p>大怒無刺、新內無刺、大勞無刺、大醉無刺、大飽無刺、大渴無刺、</p><p><br></p><p>大驚無刺、無刺熇熇之熱，無刺淥淥之汗，無刺渾渾之脈，無刺病與脈相逆者。</p><p><br></p><p>上工刺未生，其次刺其衰，工逆此者，是謂伐形。</p><p><br></p><h2 class=pgc-h-arrow-right>13<strong>宜刺第十三</strong></h2><p><br></p><p>太陽病，頭痛至七日自當愈，其經竟故也，若欲作再經者，宜刺足陽明，使經不傳則愈。</p><p><br></p><p>太陽病，初服桂枝湯而反煩不解，宜先刺風池風府，乃卻與桂枝湯則愈。</p><p><br></p><p>傷寒，腹滿而譫語，寸口脈浮而緊者，此為肝脈脾，名曰縱，宜刺期門。</p><p><br></p><p>傷寒發熱，澀澀惡寒，其人大渴，欲飲酢漿者，其腹必滿而自汗出，小便利其病欲解，此為肝乘肺，名曰橫，宜刺期門。</p><p><br></p><div class=pgc-img><img alt=傷寒論最全宜忌基本條文，值得收藏！ onerror=errorimg.call(this); src=https://p1.pstatp.com/large/pgc-image/46aee8427daf4bac9987a45753f41aba><p class=pgc-img-caption></p></div><p><br></p><p>陽明病，下血而譫語，此為熱入血室，但頭汗出者刺期門，隨其實而寫之。</p><p><br></p><p>太陽與少陽合病，心下痞堅，頸項強而眩，宜刺大椎、肺俞、肝俞，勿下之。</p><p><br></p><p>婦人傷寒，懷身，腹滿不得小便，加從腰以下重，如有水氣狀，懷身七月，太陰當養不養，此心氣實，宜刺，寫勞宮及關元，小便利則愈。</p><p><br></p><p>傷寒喉痺，刺手少陰穴，在腕當小指後動脈是也，針入叄分補之。</p><p><br></p><p>少陰病，下利便膿血者宜刺。</p><p><br></p><h2 class=pgc-h-arrow-right>14<strong>忌水第十四</strong></h2><p><br></p><p>發汗後，飲水多者必喘，以水灌之亦喘。</p><p><br></p><p>下利其脈浮大，此為虛，以強下之故也，設脈浮革，因爾腸鳴，當溫之，與水必噦。</p><p><br></p><p>太陽病，小便利者為水多，心下必悸。</p><p><br></p><h2 class=pgc-h-arrow-right>15<strong>宜水第十五</strong></h2><p><br></p><p>太陽病，發汗後，若大汗出，胃中幹，燥煩不得眠，其人慾飲水，當稍飲之，令胃氣和則愈。</p><p><br></p><p>厥陰，渴欲飲水，與水飲之即愈。</p><p><br></p><p>嘔而吐膈上者，必思煮餅，急思水者，與五苓散飲之，水亦得也。</p><p><br></p></div><div class="post-meta meta-tags"><ul class=clearfix><li><a>傷寒論</a></li><li><a>宜忌</a></li><li><a>條文</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/b07425a2.html alt=《傷寒論》條文398條，想了解中醫，就應該進來看看 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/a2dd7b49-8252-464b-b8c8-894cef0e41b7 style=border-radius:25px></a>
<a href=../../tw/%E7%A7%91%E5%AD%B8/b07425a2.html title=《傷寒論》條文398條，想了解中醫，就應該進來看看>《傷寒論》條文398條，想了解中醫，就應該進來看看</a></li><hr><li><a href=../../tw/%E7%A7%91%E5%AD%B8/de531efc.html alt=傷寒論398條文背誦精華版上篇（值得收藏） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/de531efc.html title=傷寒論398條文背誦精華版上篇（值得收藏）>傷寒論398條文背誦精華版上篇（值得收藏）</a></li><hr><li><a href=../../tw/%E7%A7%91%E5%AD%B8/24b8cc2b.html alt=《傷寒論》背誦條文（網絡版），建議年輕人收藏以備複習使用 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/24b8cc2b.html title=《傷寒論》背誦條文（網絡版），建議年輕人收藏以備複習使用>《傷寒論》背誦條文（網絡版），建議年輕人收藏以備複習使用</a></li><hr><li><a href=../../tw/%E7%A7%91%E5%AD%B8/8e5abe04.html alt=傷寒論398條文背誦精華版下篇（值得收藏） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/28596e273f7645a0909981d617234485 style=border-radius:25px></a>
<a href=../../tw/%E7%A7%91%E5%AD%B8/8e5abe04.html title=傷寒論398條文背誦精華版下篇（值得收藏）>傷寒論398條文背誦精華版下篇（值得收藏）</a></li><hr><li><a href=../../tw/%E7%A7%91%E5%AD%B8/55519956.html alt=傷寒論必背條文 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/55519956.html title=傷寒論必背條文>傷寒論必背條文</a></li><hr><li><a href=../../tw/%E7%A7%91%E6%8A%80/a7537c44.html alt=浮脈決斷用桂枝《傷寒論》45淺釋 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/6d26b4665e7c494eac1bb0a0e011113a style=border-radius:25px></a>
<a href=../../tw/%E7%A7%91%E6%8A%80/a7537c44.html title=浮脈決斷用桂枝《傷寒論》45淺釋>浮脈決斷用桂枝《傷寒論》45淺釋</a></li><hr><li><a href=../../tw/%E7%A7%91%E6%8A%80/879a316c.html alt=【條文說明】建築裝飾裝修工程質量驗收標準（GB50210-2018） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/da38ecd986c44ea39caff8fb151a697b style=border-radius:25px></a>
<a href=../../tw/%E7%A7%91%E6%8A%80/879a316c.html title=【條文說明】建築裝飾裝修工程質量驗收標準（GB50210-2018）>【條文說明】建築裝飾裝修工程質量驗收標準（GB50210-2018）</a></li><hr><li><a href=../../tw/%E7%A7%91%E5%AD%B8/ce516f2f.html alt=《傷寒論》398條 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15347250695767f12630374 style=border-radius:25px></a>
<a href=../../tw/%E7%A7%91%E5%AD%B8/ce516f2f.html title=《傷寒論》398條>《傷寒論》398條</a></li><hr><li><a href=../../tw/%E7%A7%91%E5%AD%B8/119640c0.html alt=「傷寒論」辨六經病脈證治（速背版） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/0719be83-887d-4cd2-b7d1-4c0ce8aa91a2 style=border-radius:25px></a>
<a href=../../tw/%E7%A7%91%E5%AD%B8/119640c0.html title=「傷寒論」辨六經病脈證治（速背版）>「傷寒論」辨六經病脈證治（速背版）</a></li><hr><li><a href=../../tw/%E7%A7%91%E5%AD%B8/3fb07c3c.html alt=中醫學錄：《傷寒論》398條原文（收藏版） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5731af234c7a4e8bbec1758bc93d0d32 style=border-radius:25px></a>
<a href=../../tw/%E7%A7%91%E5%AD%B8/3fb07c3c.html title=中醫學錄：《傷寒論》398條原文（收藏版）>中醫學錄：《傷寒論》398條原文（收藏版）</a></li><hr><li><a href=../../tw/%E7%A7%91%E5%AD%B8/edfced31.html alt=中醫經典學習——《傷寒論》名詞解釋2 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1538060322682b1b6df35a7 style=border-radius:25px></a>
<a href=../../tw/%E7%A7%91%E5%AD%B8/edfced31.html title=中醫經典學習——《傷寒論》名詞解釋2>中醫經典學習——《傷寒論》名詞解釋2</a></li><hr><li><a href=../../tw/%E7%A7%91%E5%AD%B8/5a1d1a9f.html alt=傷寒條文全篇！（微信保存版，每日試解3條） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5f8336bd74bf4bddad5ed6284eebcbfd style=border-radius:25px></a>
<a href=../../tw/%E7%A7%91%E5%AD%B8/5a1d1a9f.html title=傷寒條文全篇！（微信保存版，每日試解3條）>傷寒條文全篇！（微信保存版，每日試解3條）</a></li><hr><li><a href=../../tw/%E7%A7%91%E5%AD%B8/d762ce93.html alt=傷寒論純條文背誦版 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/d762ce93.html title=傷寒論純條文背誦版>傷寒論純條文背誦版</a></li><hr><li><a href=../../tw/%E7%A7%91%E5%AD%B8/ef03ca24.html alt="398條《傷寒論》全文背誦版，送給熱愛中醫的你 | 學醫必備" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/079e5574ccde4de3a869bad2359e8943 style=border-radius:25px></a>
<a href=../../tw/%E7%A7%91%E5%AD%B8/ef03ca24.html title="398條《傷寒論》全文背誦版，送給熱愛中醫的你 | 學醫必備">398條《傷寒論》全文背誦版，送給熱愛中醫的你 | 學醫必備</a></li><hr><li><a href=../../tw/%E7%A7%91%E5%AD%B8/0041d2ea.html alt=「傷寒論」純條文背誦版 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/975eacf841754d59b4000c20f30f8850 style=border-radius:25px></a>
<a href=../../tw/%E7%A7%91%E5%AD%B8/0041d2ea.html title=「傷寒論」純條文背誦版>「傷寒論」純條文背誦版</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>