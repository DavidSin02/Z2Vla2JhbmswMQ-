<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>南朝宋高祖武皇帝劉裕史（四） | 极客快訊</title><meta property="og:title" content="南朝宋高祖武皇帝劉裕史（四） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/a623f23f5f7f4abebcab1b8f763bd570"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/26c23ec5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/26c23ec5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/26c23ec5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/26c23ec5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/26c23ec5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/26c23ec5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/26c23ec5.html><link rel=canonical href=https://geekbank.cf/tw/%e7%a7%91%e5%ad%b8/26c23ec5.html><meta property="article:published_time" content="2020-11-14T20:57:32+08:00"><meta property="article:modified_time" content="2020-11-14T20:57:32+08:00"><meta name=Keywords content><meta name=description content="南朝宋高祖武皇帝劉裕史（四）"><meta name=author content="极客快訊"><meta property="og:url" content="/tw/%E7%A7%91%E5%AD%B8/26c23ec5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>南朝宋高祖武皇帝劉裕史（四）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div class=pgc-img><img alt=南朝宋高祖武皇帝劉裕史（四） onerror=errorimg.call(this); src=https://p1.pstatp.com/large/pgc-image/a623f23f5f7f4abebcab1b8f763bd570><p class=pgc-img-caption></p></div><h1 class=pgc-h-arrow-right>8、</h1><p>義熙七年（公元411年）正月，劉裕振旅京師，天子改授其為大將軍、揚州牧，給班劍二十人，本官悉如故，固辭不受，凡南北征伐戰亡者，並列上賻贈。 二月，盧循至番禺，為孫季高所破，收餘眾南走。劉籓、孟懷玉斬徐道覆於始興。</p><p>晉自中興以來，治綱大弛，權門併兼，強弱相凌，百姓流離，不得保其產業。 桓玄頗欲釐改，竟不能行。劉裕既作輔，大示軌則，豪強肅然，遠近知禁。</p><p>天子申前命，劉裕固辭，改授太尉、中書監，乃受命。奉送黃鉞，解冀州。 交州刺史杜慧度斬盧循，傳首京師。</p><p>徵西將軍、荊州刺史劉道規疾患求歸，改授豫州刺史，以後將軍、豫州刺史劉毅代之。劉毅與劉裕俱舉大義，興復晉室，自謂京城、廣陵，功業足以相抗。常怏怏不得志，劉裕每柔而順之。劉毅驕縱滋甚，每覽史籍，至藺相如 降屈於廉頗，輒絕嘆以為不可能也。嘗雲：“恨不遇劉項，與之爭中原。”又謂郗 僧施曰：“昔劉備之有孔明，猶魚之有水。今吾與足下雖才非古賢，而事同斯言。”雖權事推劉裕，而心不服。劉毅既有雄才大志，厚自矜許，朝士素望者多歸之。與尚書僕射謝混、丹陽尹郗僧施並深相結。及西鎮江陵，豫州舊府，多割以自隨，請郗僧施為南蠻校尉。</p><p>劉裕既知劉毅不能居下，終為異端，密圖之。劉毅至江陵，乃輒取江州兵及豫州西府文武萬餘，留而不遣，又稱疾篤，表求從弟兗州刺史劉籓以為副，劉裕偽許之。九月，劉籓入朝，劉裕命收劉籓及謝混，並於獄中賜死。自表討劉毅，又假黃鉞，率諸軍西征。以前鎮軍將軍司馬休之為平西將軍、荊州刺史， 兗州刺史劉道憐鎮丹徒，豫州刺史諸葛長民監太尉留府事，加太尉司馬，劉裕疑長民難獨任，留劉穆之以輔之，加建威將軍，置佐吏，配給實力。長民果有異謀，而猶豫不能發，乃屏人謂穆之曰：<strong>“悠悠之言，皆雲太尉與我不平，何以至此？”</strong>穆之曰：“<strong>公溯流遠伐， 而以老母稚子委節下，若一毫不盡，豈容如此邪？”</strong>長民意乃小安。劉裕發自京師，遣參軍王鎮惡、龍驤將軍蒯恩前襲江陵。 十月，王鎮惡克江陵，劉毅及黨與皆伏誅。十一月，劉裕至江陵，下書曰：</p><blockquote><p>夫去弊拯民，必存簡恕，舍網修綱，雖煩易理。江、荊凋殘，刑政多闕。頃年事故，綏撫未周。遂令百姓疲匱，歲月滋甚，財傷役困，慮不幸生。凋殘之餘，而不減舊，刻剝徵求，不循政道。宰蒞之司，或非良幹，未能菲躬儉，苟求盈給，積習生常，漸不知改。</p><p>近因戎役，來涉二州，踐境親民，愈見其瘼。思欲振其所急，恤其所苦。凡租稅調役，悉宜以見戶為正。州郡縣屯田池塞，諸非軍國所資，利人守宰者，今一切除之。州郡縣吏，皆依尚書定製實戶置。臺調癸卯梓材，庚子皮毛，可悉停省，別量所出。巴陵均折度支，依舊兵運。原五歲刑已下，凡所質錄賊家餘口，亦悉原放。</p></blockquote><p>以荊州十郡為湘州，劉裕乃進督，以西陽太守朱齡石為益州刺史，率眾伐蜀。天子進劉裕太傅、揚州牧，加羽葆鼓吹，班劍二十人。</p><p>九年二月，劉裕至自江陵。諸葛長民貪淫驕橫，為士民所患苦。公以其同大義，優容之。劉毅既誅，諸葛長民謂所親曰：<strong>“昔年</strong><strong>醢</strong><strong>彭越，今年誅韓信，禍其至矣。”</strong>將謀作亂。劉裕剋期至京邑，而每淹留不進，公卿以下頻日奉候於新亭，諸葛長民亦驟出。既而劉裕輕舟密至，已還東府。諸葛長民到門，引前，卻人閒語，凡平生於長民所不盡者，皆與及之，長民甚說。已密命左右壯士丁旿等自幔後出，於坐拉之。 長民墜床，又於地毆之，死於床側。輿尸付廷尉，並誅其弟黎民。丁午驍勇有氣力， 時人為之語曰：<strong>“勿跋扈，付丁旿。</strong>”</p><p>山湖川澤，皆為豪強所專，小民薪採漁釣，皆責稅直，至是禁斷之。時民居未一，劉裕表曰：</p><blockquote><p>臣聞先王制治，九土攸序；分境畫疆，各安其居；在昔盛世，人無遷業，故井田之制，三代以隆。秦革斯政，漢遂不改；富強兼併，於是為弊。然九服弗擾，所託成舊，在漢西京，大遷田、景之族，以實關中，即以三輔為鄉閭，不復系之於齊、 楚。自永嘉播越，爰託淮、海，朝有匡復之算，民懷思本之心，經略之圖，日不暇給。是以寧民綏治，猶有未遑。及至桓溫，以民無定本，傷治為深，庚戌土斷，以一其業。於時財阜國豐，實由於此。自茲迄今，彌歷年載，畫一之制，漸用頹弛。雜居流寓，閭伍弗修，王化所以未純，民瘼所以猶在。</p><p>臣荷重任，恥責實深，自非改調解張，無以濟治。夫人情滯常，難與慮始，所謂父母之邦以為桑梓者，誠以生焉終焉，敬愛所託耳。今所居累世，墳壟成行，敬恭之誠，豈不與事而至。請準庚戌土斷之科，庶子本所弘，稍與事著。然後率之以仁義，鼓之以威武，超大江而跨黃河，撫九州而復舊土，則戀本之志，乃速由於當 年，在始暫勤，要終所以能易。伏惟陛下，垂矜萬民，憐其所失，永懷《鴻雁》之詩，思隆中興之業。既委臣以國重，期臣以寧濟，若所啟合允，請付外施行。</p></blockquote><p>於是依界土斷，唯徐、兗、青三州居晉陵者，不在斷例。諸流寓郡縣，多被並省。以劉裕領鎮西將軍、豫州刺史，固讓太傅、州牧及班劍，奉還黃鉞。</p><div class=pgc-img><img alt=南朝宋高祖武皇帝劉裕史（四） onerror=errorimg.call(this); src=https://p9.pstatp.com/large/pgc-image/9dfd6b47261943b689e402b105963a79><p class=pgc-img-caption></p></div><p><br></p><h1 class=pgc-h-arrow-right>9、</h1><p>七月，朱齡石平蜀，斬蜀王譙縱，傳首京師。九月，封劉裕次子義真為桂陽縣公，以賞平齊及定盧循也。天子重申前命，授劉裕太傅、揚州牧，加羽葆、鼓吹、班劍二十人。將吏百餘敦勸，乃受羽葆、鼓吹、班劍，餘固辭。十年，息民簡役。築東府，起府舍。</p><p>平西將軍、荊州刺史司馬休之，宗室之重，又得江漢人心，劉裕疑其有異志。而休之兄子譙王司馬文思在京師，招集輕俠，劉裕執文思送還休之，令自為其所。休之表廢文思，並與劉裕書陳謝。十一年正月，劉裕收休之子文寶、兄子文祖，並於獄中賜死。率眾軍西討，復加黃鉞，領荊州刺史。以中軍將軍劉道憐監留府事，而事無大小，一決劉穆之。休之上表自陳曰：</p><blockquote><p>臣聞運不常一，治亂代有，陽九既謝，圮終則泰。昔篡臣肆逆，皇綱絕紐。十世未改，鼎祚再隆。太尉臣裕威武明斷，首建義旗，除蕩元凶，皇居反正。布衣匹夫，匡復社稷，南剿盧循，北定廣固，千載以來，功無與等。由是四海歸美，朝野推崇。既位窮臺牧，權傾人主，不能以道處功，恃寵驕溢。自以酬賞既極，便情在無上；刑戮逆濫，政用暴苛。問鼎之跡日彰，人臣之禮頓缺。陛下四時膳御，觸事縣空，宮省供奉，十不一在。皇后寢疾之際，湯藥不周；手與家書，多所求告。皆 是朝士共所聞見，莫不傷懷憤嘆，口不敢言。前揚州刺史元顯第五息法興，桓玄之釁，逃遠於外，王路既開，始得歸本。太傅之胤，絕而復興，凡在有懷，誰不感慶。裕吞噬之心，不避輕重，以法興聰敏明慧，必為民望所歸；芳蘭既茂，內懷憎惡， 乃妄扇異言，無罪即戮。大司馬臣德文及王妃公主，情計切逼，並狼狽請命，逆肆禍毒，誓不矜許，冤酷之痛，感動行路。自以地卑位重，荷恩崇大，乃以庶孽與德文嫡婚，致茲非偶，實由威逼。故衛將軍劉毅、右將軍劉籓、前將軍諸葛長民、尚書僕射謝混、南蠻校尉郗僧施，或盛勳德胤，令望在身，皆社稷輔弼，協贊所寄，無罪無辜，一旦夷滅。猜忍之性，終古所希。</p><p>臣自惟門戶衰破，賴之獲存，皇家所重，終古難匹。是以公私歸馮，事盡祗順。 再授荊州，輒苦陳告。自以才弱位隆，不宜久荷分陝，屢求解任，必不見聽。前經攜侍老母，半傢俱西，凡諸子侄，悉留京輦。臣兄子譙王文思，雖年少常人，粗免咎悔，性好交遊，未知防遠，群醜交構，為其風聲。裕遂翦戮人士，遠送文思。臣順其此旨，表送章節，請廢文思，改襲大宗，遣息文寶送女東歸。自謂推誠奉順， 理不過此。豈意裕包藏禍心，遂見討伐，加惡文思，構生罪釁。群小之言，遠近噂 沓，而臣純愚，暗信必謂不然。尋臣府司馬張茂度狼狽東歸，南平太守檀範之復以此月三日委郡叛逆，尋有審問，東軍已上。裕今此舉，非有怨憎，正以臣王室之幹，位居籓嶽，時賢既盡，唯臣獨存，規以翦滅，成其篡殺。鎮北將軍臣宗之、青州刺史臣敬宣，並是裕所深忌憚，欲以次除蕩，然後傾移天日，於事可易。</p><p>今荊、雍義徒，不召而集，子來之眾，其會如林，豈臣無德所能綏致？蓋七廟之靈，理貫幽顯，輒授文思振武將軍、南郡太守，宗之子竟陵太守魯軌進號輔國將軍。臣今與宗之親御大眾，出據江津，案甲抗威，隨宜應赴。今絳旗所指，唯裕兄弟父子而已。須克蕩寇逆，尋續馳聞。由臣輕弱，致裕凌橫，上慚俯愧，無以厝顏。</p></blockquote><p>司馬休之府錄事參軍韓延之，故吏也，有幹用才能。劉裕未至江陵，密使與之書曰：<strong> “文思事源，遠近所知，去秋遣康之送還司馬軍者，推至公之極也。而了不遜愧，又無表疏，文思經正不反，此是天地之不容。吾受命西討，止其父子而已。彼土僑舊，為所驅逼，一無所問。往年</strong><strong>郗</strong><strong>僧施、謝邵、任集之等，交構積歲，專為劉毅謀主，所以至此。卿等諸人，一時逼迫，本無纖釁。吾處懷期物，自有由來。今在近路，正是諸人歸身之日。若大軍登道，交鋒接刃，蘭艾吾誠不分，故具示意，並同懷諸人。”</strong>延之報曰：</p><blockquote><p>承親率戎馬，遠履西畿，闔境士庶，莫不蒨駭。何者？莫知師出之名故也。今辱來疏，始知以譙王前事，良增嘆息。司馬平西體國忠貞，款愛待物，當於古人中求耳。以君公有匡復之勳，家國蒙賴，推德委誠，每事詢仰。譙王往以微事見劾， 猶自表遜位；況以大過而當默然邪！但康之前言有所不盡，故重使胡道諮白所懷。 道未及反，已奏表廢之，所不盡者命耳。推寄相與之懷，正當如此？有何不可，便興兵戈。自義旗秉權以來，四方方伯，誰敢不先相諮疇，而徑表天子邪？譙王為宰相所責，又表廢之，經正何歸，表使何因，可謂“欲加之罪，其無辭乎”！</p><p>劉裕足下，海內之人，誰不見足下此心，而復欲欺誑國士！天地所不容，在彼不在此矣。來示言“處懷期物，自有由來”。今伐人之君，啖人以利，真可謂“處懷期物，自有由來”者矣。劉籓死於閭闔之內；諸葛斃於左右之手；甘言詫方伯， 襲之以輕兵，遂使席上靡款懷之士，閫外無自信諸侯，以是為得算，良可恥也。貴府將佐及朝廷賢德，寄性命以過日，心企太平久矣。吾誠鄙劣，嘗聞道於君子。以平西之至德，寧可無授命之臣乎！未能自投虎口，比跡郗、任之徒明矣。假令天長 喪亂，九流渾濁，當與臧洪遊於地下，不復多言。</p></blockquote><p>劉裕視書嘆息，以示諸佐曰：<strong>“事人當如此</strong>。”三月，軍次江陵。雍州刺史魯宗之常慮不為劉裕所容，與休之相結，至是率其子竟陵太守魯軌會於江陵。江夏太守劉虔之邀之，軍敗被殺。劉裕命彭城內史徐逵之、參軍王允之出江夏口，復為魯軌所敗，並沒。時劉裕軍泊馬頭，即日率眾軍濟江，親督諸將登岸，莫不奮踴爭先。司馬休之眾潰，與魯軌等奔襄陽。江陵平，加領南蠻校尉。</p><p>四月，劉裕復率眾進討，至襄陽，司馬休之奔羌。天子復重申前命，授劉裕太傅、揚州牧， 劍履上殿，入朝不趨，贊拜不名，加前部羽葆、鼓吹，置左右長史、司馬、從事中郎四人。封劉裕第三子義隆為北彭城縣公。以中軍將軍劉道憐為荊州刺史。八月， 劉裕至自江陵，奉還黃鉞，固辭太傅、州牧、前部羽葆、鼓吹，其餘受命。朝議以劉裕道尊勳重，不宜復施敬護軍，既加殊禮，奏事不復稱名，以世子為兗州刺史。</p><p>十二年正月，詔劉裕依舊闢士，加領平北將軍、兗州刺史，增都督南秦，凡二十 二州。劉裕以平北文武寡少，不宜別置，於是罷平北府，以並大府，以世子為豫州刺 史。三月，加劉裕中外大都督。</p><div class=pgc-img><img alt=南朝宋高祖武皇帝劉裕史（四） onerror=errorimg.call(this); src=https://p1.pstatp.com/large/pgc-image/22b96fc1876e48388247ee5a87f7f834><p class=pgc-img-caption></p></div><p><br></p><h1 class=pgc-h-arrow-right>10、</h1><p>劉裕初平齊（燕），仍有定關、洛之意，值盧循侵逼，故其事不諧。荊、雍既平，方謀外略。會羌主姚興死，子泓立，兄弟相殺，關中擾亂，乃戒嚴北討。加領徵西 將軍、司豫二州刺史。以世子為徐、兗二州刺史。下書曰：<strong>“吾倡大義，首自本州， 克復皇祚，遂建勳烈。外夷勍敵，內清奸宄，皆邦人州黨竭誠盡力之效也。情若風霜，義貫金石。今當奉辭</strong><strong>西旆</strong><strong>，有事關、河，弱嗣叨蒙，復忝今授，情事纏綿，可謂深矣。頃軍國務殷，刑辟未息。眷言懷之，能不多嘆。其犯罪五歲以還，可一原遣。文武勞滿未蒙榮轉者，便隨班序報。”</strong></p><p>劉裕受中外都督及司州，並辭大司馬琅邪王禮敬，朝議從之。劉裕欲以義聲懷遠，奉琅邪王北伐。五月，羌黃門侍郎尹衝率兄弟歸順。又加劉裕北雍州刺史，前部羽葆、鼓吹，增班劍為四十人，解中書監。八月，劉裕率大眾發京師。以世子為中軍將軍，監太尉留府事。尚書右僕射劉穆之為左僕射，領監軍、中軍二府軍司，入居東府，總攝內外。九月，劉裕次於彭城，加領徐州刺史。</p><p>先是，遣冠軍將軍檀道濟、龍驤將軍王鎮惡步向許、洛，羌緣道屯守，皆望風降服。羌兗州刺史韋華先據倉垣，亦率眾歸順。劉裕又遣北兗刺史王仲德先以水軍入河，破索虜於東郡涼城，進平滑臺。十月，眾軍至洛陽，圍金墉。姚泓弟偽平南將軍姚洸請降，送於京師，修復晉五陵，置守衛。</p><p>天子詔</p><blockquote><p>進劉裕位相國，總百揆，揚州牧，封十郡為宋公，備九錫之禮，加璽綬、遠遊冠，位在諸侯王上，加相國綠綟綬。</p></blockquote><p>策曰：</p><blockquote><p>朕以寡昧，仰贊洪基，夷羿乘釁，蕩覆王室，越在南鄙，遷於九江。宗祀絕饗， 人神無位，提挈群凶，寄命江滸。則我祖宗之業，奄墜於地，七百之祚，翦焉既傾， 若涉淵海，罔知攸濟。天未絕晉，誕育英輔，振厥弛維，再造區宇，興亡繼絕，俾 昏作明。元勳至德，朕實賴焉。今將授公典策，其敬聽朕命：</p><p>乃者桓玄肆僭，滔天泯夏，拔本塞源，顛倒六位，庶僚俯眉，四方莫恤。公精貫朝日，氣凌霄漢，奮其靈武，大殲群慝，克復皇邑，奉帝歆神。此公之大節，始於勤王者也。授律群后，溯流長騖，薄伐崢嶸，獻捷南郢，大憝折首，群逆畢夷， 三光旋採，舊物反正。此又公之功也。出籓入輔，弘茲保弼，阜財利用，繁殖生民， 編戶歲滋，疆宇日啟，導德明刑，四境有截。此又公之功也。鮮卑負眾，僭盜三齊， 狼噬冀、青，虔劉沂、岱，介恃遐阻，仍為邊毒。公搜乘秣駟，夐入遠疆，衝櫓四臨，萬雉俱潰，竊號之虜，顯戮司寇，拓土三千，申威龍漠。此又公之功也。盧循妖凶，伺隙五嶺，乘虛肆逆，侵覆江、豫，旍拂寰內，矢及王城，朝野喪沮，莫有固志，家獻徙卜之計，國議遷都之規。公乘轅南濟，義形於色，嶷然內湛，視險若夷，攄略運奇，英謨不世，狡寇窮恤，喪旗宵遁，俾我畿甸，拯於將墜。此又公之功也。追奔逐北，揚旌江濆，偏旅浮海，指日遄至。番禺之功，俘級萬數，左裡之捷，魚潰鳥散。元凶遠迸，傳首萬里，海南肅清，荒服來款。此又公之功也。劉毅叛渙，負釁西夏，凌上罔主，志肆奸暴，附麗協黨，扇蕩王畿。公御軌以刑，消之不日，倉兕電溯，神兵風掃，罪人斯得，荊、衡清晏。此又公之功也。譙縱怙亂， 寇竊一隅，王化阻閡，三巴淪溺。公指命偏師，授以良圖，凌波浮湍，致屆井絡， 僭豎伏釒質，樑、岷草偃。此又公之功也。馬休、魯宗，阻兵內侮，驅率二方，連 旗稱亂。公投袂星言，研其上略，江津之師，勢逾風電，回旆沔川，實繁震懾，二 叛奔迸，荊、雍來蘇，玄澤浸育，溫風潛被。此又公之功也。永嘉不競，四夷擅華， 五都幅裂，山陵幽辱，祖宗懷沒世之憤，遺氓有匪風之思。公遠齊伊宰納隍之仁， 近同小白滅亡之恥，鞠旅陳師，赫然大號，公命群帥，北徇司、兗。許、鄭風靡， 鞏、洛載清，偽牧逆籓，交臂請罪，百年榛穢，一朝掃濟。此又公之功也。</p><p>公有康宇內之勳，重之以明德。爰初發跡，則奇謨冠古，電擊強妖，則鋒無前 對，聿寧東畿，大造黔首。若乃草昧經綸，化融於歲計，扶危靜亂，道固於苞桑。 辯方正位，納之軌度，蠲削煩苛，較若畫一，淳風美化，盈塞宇宙。是以絕域獻琛， 遐夷納貢，王略所宣，九服率從。雖文命之東漸西被，咎繇之邁於種德，何以尚茲。 朕聞先王之宰世也，庸勳尊賢，建侯胙土，褒以寵章，崇其徽物，所以協輔皇家， 永隆籓屏。故曲阜光啟，遂荒徐宅，營丘表海，四履有聞。其在襄王，亦賴匡霸， 又命晉文，備物光錫。惟公道冠前烈，勳高振古，而殊典未加，朕甚懵焉。今進授相國，以徐州之彭城沛蘭陵下邳淮陽山陽廣陵、兗州之高平魯泰山十郡，封公為宋公。錫茲玄土，苴以白茅，爰定爾居，用建冢社。昔晉、鄭啟籓，入作卿士，周、 邵保傅，出總二南，內外之重，公實兼之。命使持節、太尉、尚書左僕射、晉寧縣五等男湛授相國印綬，宋公璽紱，使持節、兼司空、散騎常侍、尚書、陽遂鄉侯泰授宋公茅土，金虎符第一至第五左，竹使符第一至第十左。相國位無不總，禮絕朝班，居常之名，宜與事革。其以相國總百揆，去“錄尚書”之號。上送所假節、侍中、中外都督、太傅太尉印綬，豫章公印策。進揚州牧，領徵西將軍、司豫北徐雍四州刺史如故。</p><p>公紀綱禮度，萬國是式，秉介蹈方，罔有遷志。是以錫公大輅、戎輅各一，玄 牡二駟。公抑末敦本，務農重積，采蘩實殷，稼穡惟阜。是用錫公兗冕之服，赤舄 副焉。公閒邪納正，移風改俗，陶鈞品物，如樂之和。是用錫公軒縣之樂，六佾之 舞。公宣美王化，導揚休風，華夷企踵，遠人胥萃。是用錫公硃戶以居，公官方任 能，網羅幽滯，九皋辭野，髦士盈朝。是用錫公納陛以登，公當軸處中，率下以義， 式遏寇仇，清除苛慝，是用錫公虎賁之士三百人。公明罰恤刑，庶獄詳允，放命幹 紀，罔有攸縱。是用錫公鈇、鉞各一。公龍驤鳳矯，咫尺八紱，括囊四海，折衝無外。是用錫公彤弓一，彤矢百，盧弓十，盧矢千。公溫恭孝思，致虔禋祀，忠肅之 志，儀刑萬方。是用錫公秬鬯一卣，圭瓚副焉。宋國置丞相以下，一遵舊儀。欽哉！ 其祗服往命，茂對天休，簡恤庶邦，敬敷顯德，以終我高祖之嘉命。</p></blockquote><p>置宋國侍中、黃門侍郎、尚書左丞、相，隨大使奉迎。桴罕虜乞佛熾盤遣使詣劉裕求效力討羌，拜平西將軍、河南公。</p><p>十三年正月，劉裕以舟師進討，留彭城公劉義隆鎮彭城。軍次留城，經張良廟，令曰：<strong>“夫盛德不泯，義在祀典，微管之嘆，撫事彌深。張子房道亞黃中，照鄰殆庶， 風雲言感，蔚為帝師，大拯橫流，夷項定漢，固以參軌伊、望，冠德如仁。若乃神交圯上，道契商洛，顯晦之間，窈然難究，源流淵浩，莫測其端矣。塗次舊沛，佇駕留城，靈廟荒殘，遺象陳昧，撫跡懷人，慨然永嘆。過大梁者，或佇想於夷門； 遊九原者，亦流連於隨會。可改構榱桷，修飾丹青，蘩行潦，以時致薦。以紓懷古之情，用存不刊之烈。”</strong></p><p>二月，冠軍將軍檀道濟等次潼關。三月，大軍入河。索虜步騎十萬，營據河津。劉裕命諸軍濟河擊破之，至洛陽。七月，至陝城。龍驤將軍王鎮惡伐木為舟， 自河浮渭。八月，扶風太守沈田子大破姚泓於藍田。王鎮惡克長安，生擒姚泓。九月， 劉裕至長安。長安豐稔，帑藏盈積。劉裕先收其彝器、渾儀、土圭之屬，獻於京師；其 餘珍寶珠玉，以班賜將帥。執送姚泓，斬於建康市。謁漢高帝陵，大會文武於未央殿。</p><p>十月，天子詔曰：</p><blockquote><p>朕聞先王之蒞天下也，上則大寶以尊德，下則建侯以褒功。是以成勳告就，文 命有玄圭之錫，四海來王，姬旦饗龜、蒙之封。夫翼聖宣績，輔德弘猷，禮窮元賞， 寵章希世，況明保沖昧，獨運陶鈞者哉！</p><p>朕以不德，遭家多難，雲雷作屯，夷羿竊命，失位京邑，遂播蠻荊，艱難卑約， 制命凶醜。相國宋公，天縱睿聖，命世應期，誠貫三靈，大節宏發。拯朕躬於巢幕， 回靈命於已崩，固已道窮北面，暉格八表者矣。及外積全國之勳，內累戡黎之伐， 芟夷強妖之始，蘊崇奸猾之源，顯仁藏用之道，六府孔修之績，莫不雲行雨施，能 事必舉，諒已方軌於三、五，不容於典策者焉。自永嘉喪師，綿逾十紀，五都分崩， 然正朔時暨；唯三秦懸隔，未之暫賓。至令羌虜襲亂，淫虐三世，資百二之易守， 恃函谷之可關，廟算韜略，不謀之日久矣。公命世撫運，闡曜威靈，內研諸侯之慮， 外致上天之罰。故能倉兕甫訓，則許、鄭風偃；鉦鉞未指，則瀍、洛霧披。俾舊闕 之陽，復集萬國之軫，東京父老，重睹司隸之章。俾朕負扆高拱，而保大洪烈。是 用遠鑑前典，延即群謀，敬授殊錫，光啟疆宇。乘馬之制，有陋舊章。徽稱之美， 未窮上爵。豈足以顯報懋功，允塞民望；籓輔王畿，長轡六合者乎！實以公每秉謙 德，卑不可逾，難進之道，以寵為戚。是故降損盛制，且有後命也。自茲迄今，洪 勳彌劭，稜威九河，魏、趙底服，回轅崤、潼，連城冰泮。遂長驅灞滻、懸旌龍門， 逆虜姚泓，繫頸就擒。百稔梗穢，滌於崇朝；祖宗遺憤，雪於一旦。涉禹之跡，方 行天下，至於海外，罔有不服。功固萬世，其寧惟永，豈金石《雅頌》所能讚揚， 實可以告於神明，勒銘嵩、岱者已。</p><p>朕又聞之，周道方遠，則摐甗鳴岐，二南播德，則麟騶呈瑞。自公大號初發， 爰暨告成，靈祥炳煥，不可勝紀，豈伊素雉遠至，嘉禾近歸而已哉！朕每仰鑑玄應， 俯察人謀，進惟道勳，退惟國典，豈得遂公衝挹，而久蘊盛策。便宜敬行大禮，允 副幽顯之望。其進宋公爵為王，以徐州之海陵、東安、北琅邪、北東莞、北東海、 北譙、北樑、豫州之汝南、北潁川、北南頓凡十郡，益宋國。其相國、揚州牧、領 徵西將軍、司豫北徐雍四州刺史如故。</p></blockquote><div class=pgc-img><img alt=南朝宋高祖武皇帝劉裕史（四） onerror=errorimg.call(this); src=https://p3.pstatp.com/large/pgc-image/83b5d9ccdbc74a0385fc375e1f19da76><p class=pgc-img-caption></p></div></div><div class="post-meta meta-tags"><ul class=clearfix><li><a>劉裕史</a></li><li><a>武皇帝</a></li><li><a>高祖</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/daf2688f.html alt=南朝宋高祖武皇帝劉裕史（五） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/dc26ff833d2a4180a95d33a1c0d53bd6 style=border-radius:25px></a>
<a href=../../tw/%E7%A7%91%E5%AD%B8/daf2688f.html title=南朝宋高祖武皇帝劉裕史（五）>南朝宋高祖武皇帝劉裕史（五）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>