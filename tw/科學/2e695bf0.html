<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>黃帝內經·素問丨藏氣法時論篇第二十二 | 极客快訊</title><meta property="og:title" content="黃帝內經·素問丨藏氣法時論篇第二十二 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/user-avatar/11383ae3f45f0d8222a9ce511fbab507"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/2e695bf0.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/2e695bf0.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/2e695bf0.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/2e695bf0.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/2e695bf0.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/2e695bf0.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/2e695bf0.html><link rel=canonical href=https://geekbank.cf/tw/%e7%a7%91%e5%ad%b8/2e695bf0.html><meta property="article:published_time" content="2020-11-14T20:51:02+08:00"><meta property="article:modified_time" content="2020-11-14T20:51:02+08:00"><meta name=Keywords content><meta name=description content="黃帝內經·素問丨藏氣法時論篇第二十二"><meta name=author content="极客快訊"><meta property="og:url" content="/tw/%E7%A7%91%E5%AD%B8/2e695bf0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>黃帝內經·素問丨藏氣法時論篇第二十二</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>黃帝內經·素問丨藏氣法時論篇第二十二</h1><div class=pgc-img><img alt=黃帝內經·素問丨藏氣法時論篇第二十二 onerror=errorimg.call(this); src=https://p1.pstatp.com/large/user-avatar/11383ae3f45f0d8222a9ce511fbab507><p class=pgc-img-caption></p></div><p>古中醫學徒陳益群2020-06-06 22:40</p><p>黃帝問曰：合人形以法四時五行而治，何如而從，何如而逆？得失之意，願聞其事。</p><p>岐伯對曰：五行者，金木水火土也。更貴更賤，以知死生，以決成敗，而定五臟之氣，間甚之時，死生之期也。</p><p>帝曰：願卒聞之。</p><p>岐伯曰：肝主春，足厥陰少陽主治。其日甲乙。肝苦急，急食甘以緩之。</p><p>心主夏，手少陰太陽主治。其日丙丁。心苦緩，急食酸以收之。</p><p>脾主長夏，足太陰陽明主治。其日戊己。脾苦溼，急食苦以燥之。</p><p>肺主秋，手太陰陽明主治。其日庚辛。肺苦氣上逆，急食苦以洩之。</p><p>腎主冬，足少陰太陽主治。其日壬癸。腎苦燥，急食辛以潤之，開腠理，致津液通氣也。</p><p>病在肝，愈於夏，夏不愈，甚於秋，秋不死，持於冬，起於春。禁當風。</p><p>肝病者，愈在丙丁，丙丁不愈，加於庚辛，庚辛不死，持於壬癸，起於甲乙。</p><p>肝病者，平旦慧，下晡甚，夜半靜。</p><p>肝欲散，急食辛以散之，用辛補之，酸瀉之。</p><p>病在心，愈在長夏，長夏不愈，甚於冬，冬不死，持於春，起於夏。禁溫食熱衣。</p><p>心病者，愈在戊己，戊己不愈，加於壬癸，壬癸不死，持於甲乙，起於丙丁。</p><p>心病者，日中慧，夜半甚，平旦靜。</p><p>心欲軟，急食鹹以軟之；用鹹補之，甘瀉之。</p><p>病在脾，愈在秋，秋不愈；甚於春，春不死，持於夏，起於長夏。禁溫食飽食，溼地濡衣。</p><p>脾病者愈在庚辛，庚辛不愈，加於甲乙，甲乙不死，持於丙丁，起於戊己。</p><p>脾病者，日昳慧，日出甚，下晡靜。</p><p>脾欲緩，急食甘以緩之，用苦瀉之，甘補之。</p><p>病在肺，愈於冬。冬不愈，甚於夏，夏不死，持於長夏，起於秋。禁寒飲食，寒衣。</p><p>肺病者，愈在壬癸，壬癸不愈，加於丙丁，丙丁不死，持於戊己，起於庚辛。</p><p>肺病者，下晡慧，日中甚，夜半靜。</p><p>肺欲收，急食酸以收之，用酸補之，辛瀉之。</p><p>病在腎，愈在春，春不愈，甚於長夏，長夏不死，持於秋，起於冬，禁犯焠（火矣）熱食，溫炙衣。</p><p>腎病者，愈在甲乙，甲乙不愈，甚於戊己，戊己不死，持於庚辛，起於壬癸。</p><p>腎病者，夜半慧，四季甚，下晡靜。</p><p>腎欲堅，急食苦以堅之，用苦補之，鹹瀉之。</p><p>夫邪氣之客於身也。以勝相加，至其所生而愈，至其所不勝而甚，至於所生而持，自得其位而起；必先定五臟之脈，乃可言間甚之時，死生之期也。</p><p>肝病者，兩脅下痛引少腹，令人善怒。虛則目（盳盳）無所見，耳無所聞，善恐，如人將補之。</p><p>取其經厥陰與少陽，氣逆則頭痛。耳聾不聰、頰腫、取血者。</p><p>心病者，胸中痛，脅支滿，脅下痛，膺背肩胛間痛，兩臂內痛。虛則胸腹大，脅下與腰相引而痛。</p><p>取其經，少陰太陽舌下血者，其變病刺郗中血者。</p><p>脾病者，身重，善飢肉痿，足不收行，善瘈，腳下痛。虛則腹滿，腸鳴飧洩，食不化。</p><p>取其經太陰、陽明、少陰血者。</p><p>肺病者，喘咳逆氣，肩背痛，汗出，尻陰股膝髀腨胻足皆痛。虛則少氣，不能報息，耳聾嗌幹。</p><p>取其經，太陰足太陽之外，厥陰內血者。</p><p>腎病者，腹大、脛腫、喘咳身重，寢汗出、憎風。虛則胸中痛，大腹、小腹痛，清厥意不樂。</p><p>取其經少陰太陽血者。</p><p>肝色青，宜食甘。粳米、牛肉、棗、葵皆甘。</p><p>心色赤，宜食酸。小豆、犬肉、李、韭皆酸。</p><p>肺色白，宜食苦。麥、羊肉、杏、薤皆苦。</p><p>脾色黃，宜食鹹。大豆、豬肉、慄、藿皆鹹。</p><p>腎色黑，宜食辛。黃黍、雞肉、桃、蔥皆辛。</p><p>辛散、酸收、甘緩、苦堅、鹹軟。毒藥攻邪。</p><p>五穀為食。五果為助。五畜為益。五菜為充。</p><p>氣味合而服之，以補精益氣。</p><p>此五者，有辛、酸、甘、苦、鹹，各有所利，或散，或收、或緩、或急、或堅、或軟。四時五臟，病隨五味所宜也。</p><p><a class=tteditor-forum data-concern-id=1647515741239315 data-id=1647515741239315 data-name=快問中醫超能團 data-uid>#快問中醫超能團#</a><a class=tteditor-mention data-concern-id data-id data-name=快問中醫 data-uid=6288039957>@快問中醫</a></p><p>聽說好看聰明健康的人都關注我了~</p><p><br></p><div class=pgc-img><img alt=黃帝內經·素問丨藏氣法時論篇第二十二 onerror=errorimg.call(this); src=https://p1.pstatp.com/large/dfic-imagehandler/19735a3b-e622-4a13-bd93-33ce948f6063><p class=pgc-img-caption></p></div></div><div class="post-meta meta-tags"><ul class=clearfix><li><a>帝內經</a></li><li><a>素問</a></li><li><a>氣法</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/f8e8bd83.html alt="《黃帝內經·素問》——第43 痺論篇（對照參考譯文）" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153883854234022de73bbeb style=border-radius:25px></a>
<a href=../../tw/%E7%A7%91%E5%AD%B8/f8e8bd83.html title="《黃帝內經·素問》——第43 痺論篇（對照參考譯文）">《黃帝內經·素問》——第43 痺論篇（對照參考譯文）</a></li><hr><li><a href=../../tw/%E7%A7%91%E5%AD%B8/7840024d.html alt=黃帝內經·素問丨痺論篇第四十三 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/4b3fdc99-e5b3-4200-8727-d3d0f4ddf052 style=border-radius:25px></a>
<a href=../../tw/%E7%A7%91%E5%AD%B8/7840024d.html title=黃帝內經·素問丨痺論篇第四十三>黃帝內經·素問丨痺論篇第四十三</a></li><hr><li><a href=../../tw/%E7%A7%91%E5%AD%B8/3b608459.html alt="《黃帝內經·素問》對照參考譯文——第29 太陰陽明論篇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1535986332754a7b109db5b style=border-radius:25px></a>
<a href=../../tw/%E7%A7%91%E5%AD%B8/3b608459.html title="《黃帝內經·素問》對照參考譯文——第29 太陰陽明論篇">《黃帝內經·素問》對照參考譯文——第29 太陰陽明論篇</a></li><hr><li><a href=../../tw/%E7%A7%91%E5%AD%B8/3c832285.html alt=黃帝內經·素問丨太陰陽明論篇第二十九 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/f5b7900b-5f06-4ddb-8550-8ce0241e64dc style=border-radius:25px></a>
<a href=../../tw/%E7%A7%91%E5%AD%B8/3c832285.html title=黃帝內經·素問丨太陰陽明論篇第二十九>黃帝內經·素問丨太陰陽明論篇第二十九</a></li><hr><li><a href=../../tw/%E7%A7%91%E5%AD%B8/f012bfb6.html alt="《黃帝內經》素問 卷二 陰陽別論篇第七" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3c7c0001a5e2a28bfe7c style=border-radius:25px></a>
<a href=../../tw/%E7%A7%91%E5%AD%B8/f012bfb6.html title="《黃帝內經》素問 卷二 陰陽別論篇第七">《黃帝內經》素問 卷二 陰陽別論篇第七</a></li><hr><li><a href=../../tw/%E7%A7%91%E5%AD%B8/620cebe9.html alt="《黃帝內經·素問》——第45 厥論篇（對照參考譯文）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15388389837029e1fcc6950 style=border-radius:25px></a>
<a href=../../tw/%E7%A7%91%E5%AD%B8/620cebe9.html title="《黃帝內經·素問》——第45 厥論篇（對照參考譯文）">《黃帝內經·素問》——第45 厥論篇（對照參考譯文）</a></li><hr><li><a href=../../tw/%E7%A7%91%E5%AD%B8/430aaf36.html alt="《黃帝內經·素問》對照參考譯文——第28 通評虛實論篇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15361379551927c4f34c803 style=border-radius:25px></a>
<a href=../../tw/%E7%A7%91%E5%AD%B8/430aaf36.html title="《黃帝內經·素問》對照參考譯文——第28 通評虛實論篇">《黃帝內經·素問》對照參考譯文——第28 通評虛實論篇</a></li><hr><li><a href=../../tw/%E7%A7%91%E5%AD%B8/cca61d5c.html alt="《黃帝內經》素問 卷五 平人氣象論篇第十八" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/46d800010719c50894cb style=border-radius:25px></a>
<a href=../../tw/%E7%A7%91%E5%AD%B8/cca61d5c.html title="《黃帝內經》素問 卷五 平人氣象論篇第十八">《黃帝內經》素問 卷五 平人氣象論篇第十八</a></li><hr><li><a href=../../tw/%E7%A7%91%E5%AD%B8/af5277bd.html alt=黃帝內經·素問丨平人氣象論篇第十八 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/22550bb2-ef88-4cfe-9d66-4283bc91fa13 style=border-radius:25px></a>
<a href=../../tw/%E7%A7%91%E5%AD%B8/af5277bd.html title=黃帝內經·素問丨平人氣象論篇第十八>黃帝內經·素問丨平人氣象論篇第十八</a></li><hr><li><a href=../../tw/%E7%A7%91%E5%AD%B8/9ef26f86.html alt="《黃帝內經·素問》對照參考譯文——第42 風論篇" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/15388381615021994ffb34b style=border-radius:25px></a>
<a href=../../tw/%E7%A7%91%E5%AD%B8/9ef26f86.html title="《黃帝內經·素問》對照參考譯文——第42 風論篇">《黃帝內經·素問》對照參考譯文——第42 風論篇</a></li><hr><li><a href=../../tw/%E7%A7%91%E5%AD%B8/1614afd4.html alt="《黃帝內經·素問》對照參考譯文——第39 舉痛論篇" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1537542917063b8aab835d0 style=border-radius:25px></a>
<a href=../../tw/%E7%A7%91%E5%AD%B8/1614afd4.html title="《黃帝內經·素問》對照參考譯文——第39 舉痛論篇">《黃帝內經·素問》對照參考譯文——第39 舉痛論篇</a></li><hr><li><a href=../../tw/%E7%A7%91%E5%AD%B8/803065df.html alt=《黃帝內經》素問·氣穴論 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/152353055287347fadd1c13 style=border-radius:25px></a>
<a href=../../tw/%E7%A7%91%E5%AD%B8/803065df.html title=《黃帝內經》素問·氣穴論>《黃帝內經》素問·氣穴論</a></li><hr><li><a href=../../tw/%E7%A7%91%E5%AD%B8/f2454f23.html alt=黃帝內經·素問丨舉痛論篇第三十九 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/43179244-4442-45b7-9bfc-1f544a17ba45 style=border-radius:25px></a>
<a href=../../tw/%E7%A7%91%E5%AD%B8/f2454f23.html title=黃帝內經·素問丨舉痛論篇第三十九>黃帝內經·素問丨舉痛論篇第三十九</a></li><hr><li><a href=../../tw/%E7%A7%91%E5%AD%B8/3e68eae8.html alt="《黃帝內經》素問 卷三 六節髒象論篇第九" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/3e5a0003a5168cce433d style=border-radius:25px></a>
<a href=../../tw/%E7%A7%91%E5%AD%B8/3e68eae8.html title="《黃帝內經》素問 卷三 六節髒象論篇第九">《黃帝內經》素問 卷三 六節髒象論篇第九</a></li><hr><li><a href=../../tw/%E7%A7%91%E5%AD%B8/90c5d9ec.html alt="《黃帝內經·素問》對照參考譯文——第37 氣厥論篇" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1537540929045a90341766f style=border-radius:25px></a>
<a href=../../tw/%E7%A7%91%E5%AD%B8/90c5d9ec.html title="《黃帝內經·素問》對照參考譯文——第37 氣厥論篇">《黃帝內經·素問》對照參考譯文——第37 氣厥論篇</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>