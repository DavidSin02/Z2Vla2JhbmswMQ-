<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之東漢二、顯宗孝明帝（公元72-75年） | 极客快訊</title><meta property="og:title" content="中國歷史記年體之東漢二、顯宗孝明帝（公元72-75年） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/31148e78.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/31148e78.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/31148e78.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/31148e78.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/31148e78.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/31148e78.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/31148e78.html><link rel=canonical href=https://geekbank.cf/tw/%e7%a7%91%e5%ad%b8/31148e78.html><meta property="article:published_time" content="2020-11-14T20:49:43+08:00"><meta property="article:modified_time" content="2020-11-14T20:49:43+08:00"><meta name=Keywords content><meta name=description content="中國歷史記年體之東漢二、顯宗孝明帝（公元72-75年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/31148e78.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之東漢二、顯宗孝明帝（公元72-75年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h2 class=pgc-h-arrow-right><strong>顯宗孝明帝紀元（公元58年－75年）</strong></h2><h3 class=pgc-h-arrow-right><strong>（公元72年）永平十五年</strong></h3><p>春二月庚子，帝東巡狩，留執金吾馮魴宿衛南宮。辛丑，幸偃師，詔亡命自殊死以下贖：死罪縑四十匹，右趾至髡鉗城旦舂十匹，完城旦至司寇五匹；犯罪未發覺，詔書到日自告者，半入贖。徵沛王輔會睢陽。進幸彭城，見許太后及故楚王英妻子於內殿，悲泣，感動左右。癸亥，帝耕於下邳。</p><p>三月，徵琅邪王京會良成。徵東平王蒼會陽都，賜蒼錢千五百萬，布四萬匹。帝以所作《光武本紀》示蒼，蒼因上《光武受命中興頌》。帝甚善之，以其文典雅，特令校書郎賈逵為之訓詁。又徵廣陵侯及其三弟會魯之東平宮，班賜御服器物，又取皇子輿馬，悉以與之。祠東海恭王陵。還，幸孔子宅，祠仲尼及七十二弟子。親御講堂，命皇太子、諸王說經。時太僕祭肜從東巡狩，帝坐孔子講堂，顧指子路室謂左右曰：“此太僕之室。太僕，吾之禦侮也。”又幸東平。辛卯，進幸大梁，至定陶，祠定陶恭王陵。</p><p>王景從駕車巡狩，至無鹽，帝美其功績，拜河堤謁者，賜車馬縑錢。</p><p>帝行幸琅邪，引遇故司空伏恭，如三公儀。</p><p>夏四月庚子，車駕還宮。</p><p>帝案地圖，將封皇子，悉半諸國。馬皇后見而言曰：“諸子裁食數縣，千制不已儉乎？”帝曰：“我子豈宜與先帝子等乎？歲給二千萬足矣。”乃改信都為樂成國，臨淮為下邳國。封皇子恭為鉅鹿王、黨為樂成王、衍為下邳王、暢為汝南王、昞為常山王、長為濟陰王。賜天下男子爵，人三級；郎、從官視事二十歲已上帛百匹，十歲已上二十匹，十歲已下十匹，官府吏五匹，書佐、小史三匹。令天下大酺五日。</p><p>時楚獄連年不斷，囚相證引，坐系者甚眾。馬皇后慮其多濫，乘間言及，惻然。帝感悟之，夜起仿偟，為思所納，卒多有所降宥。乙巳，大赦天下，其謀反大逆及諸不應宥者，皆赦除之。</p><p>諸將奏事及公卿較議難平者，帝數以試馬皇后。皇后分解趣理，各得其情。每於侍執之際，輒言及政事，多所毘補，而未嘗以傢俬幹。故寵敬日隆，始終無衰。</p><p>建武中，驍騎將軍觀津侯劉喜卒，復以歆為驍騎將軍，封浮陽侯。喜、歆從征伐，皆傳國於後。昌城侯劉植子劉向徙封東武陽侯，卒，子述嗣，是年，述坐與楚王英謀反，國除。</p><p>冬，車騎校獵上林苑。</p><p>十一月乙丑，太白入月中。</p><p>耿秉以父任為郎，數上言兵事。常以中國虛費，邊陲不寧，其患專在匈奴。以戰去戰，盛王之道。帝既有志北伐，陰然其言。帝召詣省闥，問前後所上便宜方略，拜謁者僕射，遂見親倖。每公卿會議，常引秉上殿，訪以邊事，多簡帝心。帝以顯親侯竇固嘗從其世父融在河西，明習邊事，乃使秉、固與太僕祭肜、虎賁中郎將馬廖、下博侯劉張、好畤侯耿忠等共議之。耿秉曰：“昔者匈奴援引弓之類，並左衽之屬，故不可得而制。孝武既得河西四郡及居延、朔方，虜失其肥饒畜兵之地，羌、胡分離；唯有西域，俄復內屬；故呼韓邪單于請事款塞，其勢易乘也。今有南單于，形勢相似；然西域尚未內屬，北虜未有釁作。臣愚以為當先擊白山，得伊吾，破車師，通使烏孫諸國以斷其右臂；伊吾亦有匈奴南呼衍一部。破此，復為折其左角，然後匈奴可擊也。”帝善其言。議者或以為“今兵出白山，匈奴必並兵相助，又當分其東以離其眾。”帝從之。</p><p>十二月，以竇固為奉車都尉，騎都尉耿忠為副，謁者僕射耿秉為駙馬都尉，騎都尉秦彭為副，皆置從事、司馬，並出屯涼州。秉，國之子；忠，弇之子；廖，援之子也。</p><p>馬援兄子嚴字威卿。父餘。王莽時為揚州牧。嚴少孤，而好擊劍，習騎射。後乃白援，從平原楊太伯講學，專心墳典，能通《春秋左氏》，因覽百家群言，遂交結英賢，京師大人鹹器異之。仕郡督郵，援常與計議，委以家事。弟敦，字孺卿，亦知名。援卒後，嚴乃與敦俱歸安陵，居巨下，三輔稱其義行，號曰“巨下二卿”。馬皇后既立，嚴乃閉門自守，猶復慮致譏嫌，遂更徙北地，斷絕賓客。是年，皇后敕使馬嚴移居洛陽。帝召見，嚴進對閒雅，意甚異之，有詔留仁壽闥，與校書郎杜撫、班固等雜定《建武註記》。常與宗室近親臨邑侯劉復等論議政事，甚見寵幸。後拜將軍長史，將北軍五校士，羽林禁兵三千人，屯西河美稷，衛護南單于，聽置司馬、從事。牧守謁敬，同之將軍。敕嚴過武庫，祭蚩尤，帝親御阿閣，觀其士眾，時人榮之。</p><p>桓榮子桓鬱字仲恩，少以父任為郎。敦厚篤學，傳父業，以《尚書》教授，門徒常數百人。榮卒，鬱當襲爵，上書讓於兄子汎，顯宗不許，不得已受封，悉以租入與之。帝以鬱先師子，有禮讓，甚見親厚，常居中論經書，問以政事，稍遷侍中。帝自制《五家要說章句》，令鬱校定於宣明殿，以侍中監虎賁中郎將。是年，帝使桓鬱入授皇太子經，遷越騎校尉，詔敕太子、諸王各奉賀致禮。鬱數進忠言，多見納錄。</p><p>徵楚郡太守袁安為河南尹。安為政嚴明，然未曾以臧罪鞠人。常稱曰：“凡學仕者，高則望宰相，下則希牧守。錮人於聖世，尹所不忍為也。”聞之者皆感激自勵。</p><p>中山王焉姬韓序有過，焉縊殺之，國相舉奏，坐削安險縣。</p><p>莎車相且運等患莎車王賢驕暴，密謀反城降於闐。于闐王廣德乃將諸國兵三萬人攻莎車。賢城守，使使謂廣德曰：“我還汝父，與汝婦，汝來擊我，何為？”廣德曰：“王，我婦父也，久不相見，願各從兩人會城外結盟。”賢以問且運，且運曰：“廣德女婿，至親，宜出見之。”賢乃輕出，廣德遂執賢。而且運等因內于闐兵，虜賢妻子而並其國。鎖賢將歸，歲餘殺之。匈奴聞廣德滅莎車，遣五將發焉耆、尉黎、龜茲十五國兵三萬餘人圍于闐，廣德乞降，以其太子為質，約歲給罽絮。冬，匈奴復遣兵將賢質子不居徵立為莎車王，廣德又攻殺之，更立其弟齊黎為莎車王。</p><h3 class=pgc-h-arrow-right><strong>（公元73年）永平十六年</strong></h3><p>春正月丁丑，歲星犯房右驂，北第一星不見，辛巳乃見。</p><p>二月，遣太僕祭肜出高闕，奉車都尉竇固、下博侯劉張出酒泉，駙馬都尉耿秉出居延，騎都尉來苗出平城，伐北匈奴。竇固破呼衍王於天山，留兵屯伊吾廬城。北匈奴皆奔走，耿秉、來苗、祭肜並無功而還。</p><p>奉車都尉竇固與騎都尉耿忠、下博侯劉張率酒泉、敦煌、張掖甲卒及盧水羌胡萬二千騎出酒泉塞，駙馬都尉耿秉、騎都尉秦彭率武威、隴西、天水募士及羌胡萬騎出居延塞，太僕祭肜、度遼將軍吳棠將河東北地、西河羌胡及南匈奴左賢王信兵萬一千騎出高闕塞，騎都尉來苗、護烏桓校尉文穆將太原、雁門、代郡、上谷、漁陽、右北平、定襄郡兵及烏桓、鮮卑萬一千騎出平城塞。</p><p>竇固、耿忠至天山，擊北匈奴呼衍王，斬首千餘級。呼衍王走。使假司馬班超將兵別追至蒲類海，取伊吾盧地，多斬首虜而還。乃置宜禾都尉屯伊吾盧城。耿秉、秦彭絕漠六百餘里，至三木樓山，來苗、文穆至匈奴河水上，北匈奴聞漢兵來，悉度漠去，無所獲。祭肜、吳棠軍期至涿邪山擊北匈奴皋林溫禺犢王。左賢王信初有嫌於肜，行出高闕塞九百餘里，得小山，乃妄言以為涿邪山。肜、棠到不見虜而還，坐逗留畏懦下獄，免為庶人。諸將唯固有功，加位特進。以騎都尉來苗行度遼將軍。</p><p>祭肜性沉毅內重，自恨見詐無功，出獄數日，歐血死。臨終謂其子曰：“吾蒙國厚恩，奉使不稱，微績不立，身死誠慚恨。義不可以無功受賞，死後，若悉簿上所得賜物，身自詣兵屯，效死前行，以副吾心。”既卒，其子逢上疏具陳遺言。帝雅重肜，方更任用，聞之大驚，召問逢疾狀，嗟嘆者良久焉。烏桓、鮮卑追思肜無已，每朝賀京師，常過冢拜謁，仰天號泣乃去。遼東吏人為立祠，四時奉祭焉。肜既葬，子祭參遂詣奉車都尉竇固。</p><p>夏四月癸未，太白犯畢。</p><p>奉車都尉竇固以假司馬班超為能，遣與從事郭恂懼使西域。班超到鄯善，鄯善王廣奉超禮敬甚備，後忽更疏懈。超謂其官屬曰：“寧覺廣禮意薄乎？此必有北虜使來，狐疑未知所從故也。明者睹未萌，況已著邪。”乃召待胡詐之曰：“匈奴使來數日，今安在乎？”侍胡惶恐，具服其狀。超乃閉侍胡，悉會其吏士三十六人，與共飲，酒酣，因激怒之曰：“卿曹與我俱在絕域，欲立大功，以求富貴。今虜使到裁數日，而王廣禮敬即廢；如令鄯善收吾屬送匈奴，骸骨長為豺狼食矣。為之奈何？”官屬皆曰：“今在危亡之地，死生從司馬。”超曰：“不入虎穴，不得虎子。當今之計，獨有因夜以火攻虜，使彼不知我多少，必大震怖，可殄盡也。滅此虜，則鄯善破膽，功成事立矣。”眾曰：“當與從事議之。”超怒曰：“吉凶決於今日。從事文俗吏，聞此必恐而謀洩，死無所名，非壯士也！”眾曰：“善。”初夜，遂將吏士往奔虜營。會天大風，超令十人持鼓藏虜舍後，約曰：“見火然，皆當鳴鼓大呼。”餘人悉持兵弩夾門而伏。超乃順風縱火，前後鼓譟。虜眾驚亂，超手格殺三人，吏兵斬其使及從士三十餘級，餘眾百許人悉燒死。明日乃還告郭恂，恂大驚，既而色動。超知其意，舉手曰：“掾雖不行，班超何心獨擅之乎？”恂乃悅。超於是召鄯善王廣，以虜使首示之，一國震怖。超曉告撫慰，遂納子為質。還奏於竇固，固大喜，具上超功效，並求更選使使西域，帝壯超節，詔固曰：“吏如班超，何故不遣而更選乎？今以超為軍司馬，令遂前功。”超復受使，固欲益其兵，超曰：“願將本所從三十餘人足矣。如有不虞，多益為累。”</p><p>五月，淮陽王延性驕奢而遇下嚴烈，有上書告延與姬兄謝弇及姊館陶主婿駙馬都尉韓光招奸猾，作圖讖，祠祭祝詛。事下案驗，癸丑，光、弇被殺，司徒邢穆，坐與阜陵王延交通知逆謀，自殺。辭所連及，誅死者甚眾。</p><p>戊午晦，日有食之，在柳十五度。</p><p>六月丙寅，大司農西河王敏為司徒。越騎校尉樓望遷大司農。</p><p>秋七月，有司奏請誅淮陽王延，帝以延罪薄於楚王英，故特加恩，徙為阜陵王，食二縣。</p><p>九月丁卯，詔令郡國中都官死罪繫囚減死罪一等，勿笞，詣軍營，屯朔方、敦煌；妻子自隨，父母同產欲求從者，恣聽之；女子嫁為人妻，勿與俱。謀反大逆無道不用此書。</p><p>騎都尉秦彭在別屯，輒以法斬人，奉車都尉竇固奏彭專擅，請誅之。帝乃引公卿朝臣平其罪科。以公府椽郭躬明法律，召入議。議者皆然固奏，躬獨曰：“於法，彭得斬之。”帝曰：“軍徵，校尉一統於督。彭既無斧鉞，可得專殺人乎？”躬對曰：“一統於督者，謂在部曲也。今彭專軍別將，有異於此。兵事呼吸，不容先關督帥。且漢制棨戟即為斧鉞，於法不合罪。”帝從躬議。</p><p>有兄弟共殺人者，而罪未有所歸。帝以兄不訓弟，故報兄重而減弟死。中常侍孫章宣詔，誤言兩報重，尚書奏章矯制，罪當腰斬。帝復召郭躬問之，躬對“章應罰金”。帝曰：“章矯詔殺人，何謂罰金？”躬曰：“法令有故、誤，章傳命之謬，於事為誤，誤者其文則輕。”帝曰：“章與囚同縣，疑其故也。”躬曰：“‘周道如氏，其直如矢。’‘君子不逆詐。’君王法天，刑不可以委曲生意。”帝曰：“善。”遷躬廷尉正，坐法免。</p><p>廉範舉茂才，數月再遷為雲中太守。會北匈奴入寇雲中，遂至漁陽，烽火日通。故事，虜入過五千人，移書傍郡。吏欲傳檄求救，範不聽，自率士卒拒之。虜眾盛而範兵不敵。會日暮，令軍士各交縛兩炬，三頭爇火，營中星列。虜遙望火多，謂漢兵救至，大驚。待旦將退，範乃令軍中蓐食，晨往赴之，斬首數百級，虜自相轔藉，死者千餘人。詔遣使者高弘發三郡兵追之，無所得。北匈奴由此不敢復向雲中。後頻歷武威、武都二郡太守，隨俗化導，各得治宜。</p><p>是時，于闐王廣德新攻破莎車，遂雄張南道，而匈奴遣使監護其國，班超既西，先至於闐。廣德禮意甚疏。且其俗信巫。巫言：“神怒何故欲向漢？漢使有騧馬，急求取以祠我。”廣德乃遣使就超請馬。超密知其狀，報許之，而令巫自來取馬。有頃，巫至，超即斬其首以送廣德，因辭讓之。廣德素聞超在鄯善誅滅虜使，大惶恐，即攻殺匈奴使者而降超。超重賜其王以下，因鎮撫焉。</p><p>漢遂通西域，于闐諸國皆遣子入侍。西域自絕六十五載，乃復通焉。</p><p>扶風茂陵人傅毅少博學。永平中，於平陵習章句，因作《迪志詩》曰：</p><p>諮爾庶士，迨時斯勖。日月逾邁，豈雲旋復！哀我經營，旅力靡及。在茲弱寇，靡所庶立。於赫我祖，顯於殷國。二跡阿衡，克光其則。武丁興商，伊宗皇士。爰作股肱，萬邦是紀。奕世載德，迄我顯考。保膺淑懿，纘修其道。漢之中葉，俊乂式序，秩彼殷宗，光此勳緒。伊餘小子，穢陋靡逮。懼我世烈，自茲以墜。誰能革濁，清我濯溉？誰能昭暗，啟我童昧？先人有訓，我訊我誥。訓我嘉務，誨我博學。爰率朋友，尋此舊則。契闊夙夜，庶不懈忒。秩秩大猷，紀綱庶式。匪勤匪昭，匪壹匪測。農夫不怠，越有黍稷，誰能雲作，考之居息？二事敗業，多疾我力。如彼遵衢，則罔所極。二志靡成，聿勞我心。如彼兼聽，則溷於音。於戲君子，無恆自逸。徂年如流，鮮暇日。行邁屢稅，胡能有迄。密勿朝夕，聿同始卒。</p><p>毅以帝求賢不篤，士多隱處，故作《七激》以為諷。</p><h3 class=pgc-h-arrow-right><strong>（公元74年）永平十七年</strong></h3><p>春正月，甘露降於甘陵。</p><p>初，北海靖王薨，悉推財產與諸弟，雖王車服珍寶非列侯制，皆以為分，然後隨以金、帛贖之。北海王睦能屬文，作《春秋旨義終始論》及賦頌數十篇。又善《史書》，當世以為楷則。及寢病，帝驛馬令作草書尺牘十首。立十年薨，諡敬王。子基嗣。</p><p>正月，帝當謁原陵，夜夢先帝、太后如平生歡。既寤，悲不能寐，即案歷，明旦日吉，遂率百官及故客上陵。其日，降甘露於陵樹，帝令百官採取以薦。會畢，帝從席前伏御床，視太后鏡奩中物，感動悲涕，令易脂澤裝具。左右皆泣，莫能仰視焉。</p><p>二月乙巳，司徒王敏薨。</p><p>三月癸丑，汝南太守鮑昱為司徒，賜錢帛什器帷帳，除子得為郎。</p><p>沛郡吏陳寵闢司徒鮑昱府。是時，三府掾屬專尚交遊，以不肯視事為高。寵常非之，獨勤心物務，數為昱陳當世便宜。昱高其能，轉為辭曹，掌天下獄訟。其所平決，無不厭服眾心。時司徒辭訟，久者數十年，事類溷錯，易為輕重，不良吏得生因緣。寵為昱撰《辭訟比》七卷，決事科條，皆以事類相從。昱奏上之，其後公府奉以為法。</p><p>疏勒國東北經尉頭、溫宿、姑墨、龜茲至焉耆。</p><p>疏勒國，去長史所居五千裡，去洛陽萬三百里。領戶二萬一千，勝兵三萬餘人。時，龜茲王建為匈奴所立，倚恃虜威，據有北道，攻破疏勒，殺其王成，立龜茲人兜題為疏勒王。明年春，假司馬班超從間道至疏勒。去兜題所居槃橐城九十里，逆遣吏田慮先往喻降之。敕慮曰：“兜題本非疏勒種，國人必不用命。若不即降，便可執之。”慮既到，兜題見慮輕弱，殊無降意。慮因其無備，遂前劫縛兜題。左右出其不意，皆驚懼奔走。慮馳報超，超即赴之，悉召疏勒將吏，說以龜茲無道之狀，因立其故王兄子忠為王，國人大悅。忠及官屬皆請殺兜題，超不聽，欲示以威信，釋而遣之。疏勒由是與龜茲結怨。</p><p>西南夷哀牢、儋耳、僬僥、槃木、白狼、動黏諸種，前後慕義貢獻；西域諸國遣子入侍。</p><p>莋都夷者，武帝所開，以為莋都縣。其人皆被髮左衽，言語多好譬類，居處略與汶山夷同。土出長年神藥，仙人山圖所居焉。元鼎六年，以為沈黎郡。至夭漢四年，並蜀為西部，置兩都尉：一居旄牛，主徼外夷；一居青衣，主漢人。</p><p>益州刺史樑國朱輔，好立功名，慷慨有大略。在州數歲，宣示漢德，威懷遠夷。自汶山以西，前世所不至，正朔所未加。白狼、槃木、唐菆等百餘國，戶百三十餘萬，口六百萬以上，舉種奉貢，種為臣僕。輔上疏曰：“臣聞《詩》雲：‘彼徂者岐，有夷之行。’傳曰：‘岐道雖僻，而人不遠。’詩人誦詠，以為符驗。今白狼王唐CC31等慕化歸義，作詩三章。路經邛來大山零高阪，峭危峻險，百倍岐道。襁負老幼，若歸慈母。遠夷之語，辭意難正。草木異種，鳥獸殊類。有犍為郡掾田恭與之習狎，頗曉其言，臣輒令訊其風俗，譯其辭語。今遣從事史李陵與恭護送詣闕，並上其樂詩。昔在聖帝，舞四夷之樂；今之所上，庶備其一。”帝嘉之，事下史官，錄其歌焉。</p><p>《遠夷樂德歌詩》曰：</p><p>大漢是治，堤官隗構。與天合意。魏冒逾糟。吏譯平端，罔驛劉脾。不從我來。旁莫支留。聞風向化，征衣隨旅。所見奇異。知唐桑艾。多賜繒布，邪毘糹甚糹甫。甘美酒食。推潭僕遠。昌樂肉飛，拓拒蘇便。屈申悉備。局後仍離。蠻夷貧薄，僂讓龍洞。無所報嗣。莫支度由。願主長壽，陽洛僧鱗。子孫昌熾。莫稚角存。</p><p>《遠夷慕德歌詩》曰：</p><p>蠻夷所處，僂讓皮尼。日入之部。且交陵悟。慕義向化，繩動隨旅。歸日出主。路旦揀洛。聖德深恩，聖德渡諾。與人富厚。魏菌度洗。冬多霜雪，綜邪流籓。夏多和雨。莋邪尋螺。寒溫時適，藐潯滬漓。部人多有。菌補邪推。涉危歷險，闢危歸險。不遠萬里。莫受萬柳。去俗歸德，術疊附德。心歸慈母。仍路孳摸。</p><p>《遠夷懷德歌》曰：</p><p>荒服之外，荒服之儀。土地墝埆。犁籍憐憐。食肉衣皮，阻蘇邪犁。不見鹽谷。莫碭粗沐。吏譯傳風，罔譯傳微。大漢安樂。是漢夜拒。攜負歸仁，蹤優路仁。觸冒險陝。雷折險龍。高山岐峻，倫狼藏幢。緣崖磻石。扶路側祿。木薄發家，息落服淫。百宿到洛。理歷髭洛。父子同賜，捕茝菌毘。懷抱匹帛。懷稿匹漏。傳告種人，傳室呼敕。長願臣僕。陵陽臣僕。</p><p>夏五月戊子，公卿百官以帝威德懷遠，祥物顯應，乃並集朝堂，奉觴上壽。制曰：“天生神物，以應王者；遠人慕化，實由有德。朕以虛薄，何以享斯？唯高祖、光武聖德所被，不敢有辭。其敬舉觴，太常擇吉日策告宗廟。其賜天下男子爵，人二級，三老、孝悌、力田人三級，流人無名數欲佔者人一級；鰥、寡、孤、獨、篤癃、貧不能自存者粟，人三斛；郎、從官視事十歲以上者，帛十匹。中二千石、二千石下至黃綬，貶秩奉贖，在去年以來皆還贖。”</p><p>秋八月丙寅，令武威、張掖、酒泉、敦煌及張掖屬國，繫囚右趾已下任兵者，皆一切勿治其罪，詣軍營。</p><p>帝見匈奴來者，問故越騎司馬鄭眾與單于急禮之狀，皆言匈奴中傳眾意氣壯勇，雖蘇武不過。乃復召眾為軍司馬，使與虎賁中郎將馬廖擊車師，至敦煌，拜眾為中郎將。</p><p>冬十一月，遣奉車都尉竇固、駙馬都尉耿秉、騎都尉劉張合兵萬四千騎，詔耿秉及騎都尉劉張皆去符傳以屬固，出敦煌崑崙塞，擊破白山虜於蒲類海上，遂入車師。車師有後王、前王，前王即后王之子，其廷相去五百餘里。固以後王道遠，山谷深，士卒寒若，欲攻前王。秉議先赴后王，以為併力根本，則前王自服。固計未決。秉奮身而起曰：“請行前。”乃上馬，引兵北入，眾軍不得已，遂進。並縱兵抄掠，斬首數千級，收馬、牛十餘萬頭。后王安得震怖，從數百騎出迎秉。而固司馬蘇安欲全功歸固，即馳謂安得曰：“漢貴將獨有奉車都尉，天子姊婿，爵為通侯，當先降之。”安得乃還，更令其諸將迎秉。秉大怒，被甲上馬，麾其精騎徑造固壁。言曰：“車師王降，訖今不至，請往梟其首。”固大驚曰：“且止，將敗事！”秉厲聲曰：“受降如受敵。”遂馳赴之。安得惶恐，走出門，脫帽抱馬足降。秉將以詣固。其前王亦歸命，遂定車師而還。固在邊數年，羌胡服其恩信。</p><p>祭參從軍擊車師有功，稍遷遼東太守。</p><p>扶風平陵人蘇章為奉車都尉竇固軍，出擊北匈奴、車師有功，封中陵鄉侯，官至南陽太守。</p><p>時初置西域都護及戊己校尉二員。以陳睦為西域都護；謁者關寵為戊己校尉，屯前王柳中城；耿秉從兄耿恭為騎都尉劉張司馬，從擊車師有功，拜為戊己校尉，屯后王部金蒲城；屯各置數百人。恭至部，移檄烏孫，示漢威德，大昆彌以下皆歡喜，遣使獻名馬，及奉宣帝時所賜公主博具，願遣子入侍。恭乃發使齎金帛，迎其侍子。</p><p>琅邪姑幕人承宮字少子，少孤，年八歲為人牧豕。鄉里徐子盛者，以《春秋經》授諸生數百人，宮過息廬下，樂其業，因就聽經，遂請留門下，為諸生拾薪。執苦數年，勤學不倦。經典既明，乃歸家教授。遭天下喪亂，遂將諸生避地漢中，後與妻子之蒙陰山，肆力耕種。禾黍將孰，人有認之者，宮不與計，推之而去，由是顯名。三府更闢，皆不應。永平中，徵詣公車。車駕臨辟雍，召宮拜博士，遷左中郎將。數納忠言，陳政，論議切愨，朝臣憚其節，名播匈奴。時，北單于遣使求得見宮，帝敕自整飾，宮對曰：“夷狄眩名，非識實者也。臣狀醜，不可以示遠，宜選有威容者。”帝乃以大鴻臚魏應代之。是年，拜侍中祭酒。</p><p>富平侯張奮少好學，節儉行義，常分損租奉，贍恤宗親，雖至傾匱，而施與不怠。是年，西南夷儋耳降附，奮來朝上壽，引見宣平殿，應對合旨，帝異其才，以為侍祠侯。</p><p>南陽新野人鄧彪，太傅鄧禹之宗也。父邯，中興初以功封鄳侯，仕至勃海太守。彪少勵志，修孝行。父卒，讓國於異母弟荊鳳，帝高其節，下詔許焉。後仕州郡，闢公府，五遷桂陽太守。是年，徵入為太僕。</p><p>馬援夫人卒，乃更修封樹，起祠堂。</p><p>是歲，改天水為漢陽郡。</p><h3 class=pgc-h-arrow-right><strong>（公元75年）永平十八年</strong></h3><p>春，牛疫死。</p><p>三月丁亥，詔曰：“其令天下亡命，自殊死已下贖：死罪縑三十匹，右趾至髡鉗城旦舂十匹，完城旦至司寇五匹；吏人犯罪未發覺，詔書到自告者，半入贖。”</p><p>北匈奴單于遣左鹿蠡王二萬騎擊車師。戊己校尉耿恭遣司馬將兵三百人救之，道逢匈奴騎多，皆為所歿。匈奴遂破殺車師后王安得，而攻金蒲城。恭乘城搏戰，以毒藥傅矢。傳語匈奴曰：“漢家箭神，其中瘡者必有異。”因發強弩射之。虜中矢者，視創皆沸，遂大驚。會天暴風雨，隨雨擊之，殺傷甚眾。匈奴震怖，相謂曰：“漢兵神，真可畏也！”遂解去。</p><p>夏四月己未，詔曰：“自春已來，時雨不降，宿麥傷旱，秋種未下，政失厥中，憂懼而已。其賜天下男子爵，人二級，及流民無名數欲佔者人一級；鰥、寡、孤、獨、篤癃、貧不能自存者粟，人三斛。理冤獄，錄輕系。二千石分禱五嶽四瀆。郡界有名山大川能興雲致雨者，長吏各潔齋禱請，冀蒙嘉澍。</p><p>五月，戊己校尉耿恭以疏勒城傍有澗水可固，乃引兵據之。</p><p>六月己未，彗星出張，長三尺，轉在郎將，南入太微，皆屬張。</p><p>七月，北匈奴復來攻耿恭，恭募先登數千人直馳之，胡騎散走，匈奴遂於城下擁絕澗水。恭於城中穿井十五丈不得水，吏士渴乏，笮馬糞汁而飲之。恭仰嘆曰：“聞昔貳師將軍拔佩刀剌山，飛泉湧出；今漢德神明，豈有窮哉。”乃整衣服向井再拜，為吏士禱。有頃，水泉奔出，眾皆稱萬歲。乃令吏士揚水以示虜。虜出不意，以為神明，遂引去。</p><p>秋八月壬子，帝崩於東宮前殿。年四十八。遺詔無起寢廟，藏主於光烈皇后更衣別室。帝初作壽陵，制令流水而已，石槨廣一丈二尺，長二丈五尺，無得起墳。萬年之後，掃地而祭，杅水脯糒而已。過百日，唯四時設奠，置吏卒數人供給灑掃，勿開修道。敢有所興作者，以擅議宗廟法從事。帝遵奉建武制度，無敢違者。後宮之家，不得封侯與政。館陶公主為子求郎，不許，而賜錢千萬。謂群臣曰：“郎官上應列宿，出宰百里，苟非其人，則民受其殃，是以難之。”故吏稱其官，民安其業，遠近肅服，戶口滋殖焉。</p><p>使衛尉行太尉事趙熹復典喪事，再奉大行，禮事修舉。</p><p>八月壬子，皇太子炟即皇帝位，年十九。尊馬皇后曰皇太后。</p><p>諸貴人當徙居南宮，太后感析別之懷，各賜王赤綬，加安車駟馬，白越三千端，雜帛二千匹，黃金十斤。自撰《顯宗起居注》，削去兄防參醫藥事。帝請曰：“黃門舅旦夕供養且一年，既無褒異，又不錄勤勞，無乃過乎！”太后曰：“吾不欲令後世聞先帝數親後宮之家，故不著也。”</p><p>帝既為馬太后所養，專以馬氏為外家，故賈貴人不登極位，賈氏親族無受寵榮者。</p><p>北海王基二弟為縣侯，二弟為鄉侯。</p><p>虎賁中郎將馬廖受遺詔典掌門禁，遂代趙熹為衛尉，帝甚尊重之。</p><p>拜馬防中郎將，稍遷城門校尉。大鴻臚魏應為光祿大夫。</p><p>太常周澤為侍中騎都尉。後數為三老五更。</p><p>太尉趙熹進為太傅，錄尚書事。擢諸子為郎吏者七人。長子代，給事黃門。以司空牟融先朝名臣，代趙熹為太尉，與熹參錄尚書事。</p><p>帝以涅陽公主修敕慈愛，累世崇重，加號長公主，增邑三千戶；徵公主夫竇固代魏應為大鴻臚。帝以其曉習邊事，每被訪及。</p><p>顯宗崩，時諸馬貴盛，各爭欲入宮，北宮衛士令閬中楊仁被甲持戟，嚴勒門衛，莫敢輕進者。及帝既立，諸馬共譖仁刻峻，帝知其忠，愈善之，拜什邡令。寬惠為政，勸課掾史弟子，悉令就學。其有通明經術者，顯之右署，或貢之朝，由是義學大興。墾田千餘頃。行兄喪去官。</p><p>壬戌，葬孝明皇帝於顯節陵。</p><p>焉耆、龜茲以中國大喪，遂攻歿西域都護陳睦、副校尉郭恂，殺吏士二千餘人，北匈奴亦圍戊己校尉關寵於柳中。假司馬班超士吏單少，孤立無援，而龜茲、姑墨數發兵攻疏勒。超守盤橐城，與疏勒王忠為首尾而拒守之。</p><p>車師復畔，與匈奴共攻耿恭。恭歷士眾擊走之。車師后王夫人先世漢人，常私以虜情告恭，又給以糧餉。數月，食盡窮困，乃煮鎧弩，食其筋革。恭與士推誠同死生，故皆無二心，而稍稍死亡，餘數十人。單于知恭已困，欲必降之。復遣使招恭曰：“若降者，當封為白屋王，妻以女子。”恭乃誘其使上城，手擊殺之，炙諸城上。虜官屬望見，號哭而去。單于大怒，更益兵圍恭，不能下。竇固等適還而西域叛，欲復發興討，會顯宗崩，無瑕發救兵。</p><p>冬十月丁未，大赦天下。賜民爵，人二級，為父後及孝悌、力田人三級，脫無名數及流人慾佔者人一級，爵過公乘得移與子若同產子；鰥、寡、孤、獨、篤癃、貧不能自存者粟，人三斛。詔曰：“朕以眇身，託於王侯之上，統理萬機，懼失厥中，兢兢業業，未知所濟。深惟守文之主，必建師傅之官。《詩》不云乎：‘不愆不忘，率由舊章。’行太尉事節鄉侯熹，三世在位，為國元老；司空融，典職六年，勤勞不怠。其以熹為太傅，融為太尉，並錄尚書事。‘三事大夫，莫肯夙夜’，《小雅》之所傷也。‘予違汝弼，汝無面從’，股肱之正義也。群后百僚，勉思厥職，各貢忠誠，以輔不逮。申敕四方，稱朕意焉。”</p><p>蜀郡太守第五倫視事七歲，十一月戊戌，擢自遠郡，代牟融為司空。帝以皇太后故，尊崇舅氏馬廖，兄弟並居職任。廖等傾身交結，冠蓋之士爭赴趣之。倫以後族過盛，欲令朝廷抑損其權，上疏曰：</p><p>臣聞忠不隱諱，直不避害。不勝愚狷，昧死自表。《書》曰：“臣無作威作福，其害於而家，凶於而國。”傳曰：“大夫無境外之交，束脩之饋。”近代光烈皇后，雖友愛天至，而卒使陰就歸國，徙廢陰興賓客；其後樑、竇之家，互有非法，明帝即位，竟多誅之。自是洛中無復權威，書記請託一皆斷絕。又譬諸外戚曰：“苦身待士，不如為國，戴盆望天，事不兩施。”臣常刻著五臧，書諸紳帶。而今之議者，復以馬氏為言。竊聞衛尉廖以布三千匹，城門校尉防以錢三百萬，私贍三輔衣冠，知與不知，莫不畢給。又聞臘日亦遺其在洛中者錢各五千，越騎校尉光，臘用羊三百頭，米四百斛，肉五千斤。臣愚以為不應經義，惶恐不敢不以聞。陛下情慾厚之，亦宜所以安之。臣今言此，誠欲上忠陛下，下全後家，裁蒙省察。</p><p>戊己校尉關寵上書求救，帝新即位，乃詔公卿會議。司空第五倫以為不宜救。司徒鮑昱議曰：“今使人於危難之地，急而棄之，外則縱蠻夷之暴，內則傷死難之臣。誠令權時後無邊事可也，匈奴如復犯塞為寇，陛下將何以使將？又二部兵人裁各數十，匈奴圍之，歷旬不下，是其寡弱盡力之效也。可令敦煌、酒泉太守各將精騎二千，多其幡幟，倍道兼行，以赴其急。匈奴疲極之兵，必不敢當，四十日間，足還入塞。”帝然之。乃拜駙馬都尉耿秉徵西將軍，遣案行涼州邊境，勞賜保塞羌胡，進屯酒泉；遣酒泉太守段彭與謁者王蒙、皇甫援發張掖、酒泉、敦煌三郡及鄯善兵，合七千餘人，救戊己校尉耿恭。</p><p>京兆長陵人樂恢好經學，事博士焦永，永為河東太守，恢隨之官，閉廬精誦，不交人物。後永以事被考，諸弟子皆以通關被系，恢獨曒然不汙於法，遂篤志為名儒。性廉直介立，行不合己者，雖貴不與交。信陽侯陰就數致禮請恢，恢絕不答。後仕本郡吏，太守坐法誅，故人莫敢往，恢獨奔喪行服，坐以抵罪。歸，復為功曹，選舉不阿，請託無所容。同郡楊政數眾毀恢，後舉政子為孝廉，由是鄉里歸之。闢司空牟融府。會蜀郡太守第五倫代融為司空，恢以與倫同郡，不肯留，薦潁川杜安而退。諸公多其行，連闢之，遂皆不應。</p><p>甲辰晦，日有食之，在鬥二十一度。於是避正殿，寢兵，不聽事五日。詔有司各上封事。</p><p>徵拜馬嚴侍御史中丞，除嚴子鱄為郎，令勸學省中。嚴因日食上封事曰：</p><p>臣聞日者眾陽之長，食者陰侵之徵。《書》曰：“無曠庶官，天工人其代之。”言王者代天官人也。故考績黜陟，以明褒貶。無功不黜，則陰盛陵陽。臣伏見方今刺史、太守專州典郡，不務奉事盡心為國，而司察偏阿，取與自己，同則舉為尤異，異則中以刑法，不即垂頭塞耳，採求財賂。今益州刺史朱酺、揚州刺史倪說、涼州刺史尹業等，每行考事，輒有物故，又選舉不實，曾無貶坐，是使臣下得作威福也。故事，州、郡所舉上奏，司直察能否以懲虛實。今宜加防檢，式遵前制。舊，丞相、御史親治職事，唯丙吉以年老優遊，不案吏罪，於是宰府習為常俗，更共罔養，以崇虛名，或未曉其職，便復遷徙，誠非建官賦祿之意。宜敕正百司，各責以事，州郡所舉，必得其人。若不知言，裁以法令。傳曰：“上德以寬服民，其次莫如猛。故火列則人望而畏之，水懦則入狎而玩之。為政者寬以濟猛，猛以濟寬。”如此，綏御有體，災眚消矣。</p><p>書奏，帝納其言而免酺等官。</p><p>十二月癸巳，有司奏言：“孝明皇帝聖德淳茂，劬勞日昊，身御浣衣，食無兼珍。澤臻四表，遠人慕化，僬僥、儋耳，款塞自至。克伐鬼方，開道西域，威靈廣被，無思不服。以烝庶為憂，不以天下為樂。備三雍之教，躬養老之禮。作登歌，正予樂，博貫六藝，不捨晝夜。聰明淵塞，著在圖讖。至德所感，通於神明。功烈光於四海，仁風行於千載。而深執謙謙，自稱不德，無起寢廟，掃地而祭，除日祀之法，省送終之禮。遂藏主於光烈皇后更衣別室。天下聞之，莫不悽愴。陛下至孝烝烝，奉順聖德。臣愚以為更衣在中門之外，處所殊別，宜尊廟曰顯宗，其四時禘袷，於光武之堂，間祀悉還更衣，共進《武德》之舞，如孝文皇帝袷祭高廟故事。”制曰：“可。”</p><p>明帝臨終遺詔，遵儉無起寢廟，藏主於世祖廟更衣。帝即位，不敢違，以更衣有小別，上尊號曰顯宗廟，間祠於更衣，四時合祭於世祖廟。</p><p>越騎校尉桓鬱以母憂乞身，詔聽以侍中行服。</p><p>以屯騎校尉劉般為長樂少府。</p><p>帝數稱長水校尉任隗，以為將作大匠。將作大匠自建武以來常謁者兼之，至隗乃置真焉。</p><p>擢太子侍講張酺為侍中、虎賁中郎將。酺為人質直，守經義，每侍講間隙，數有匡正之辭，以嚴見憚。數月，出為東郡太守。酺自以嘗經親近，未悟見出，意不自得，上疏辭曰：“臣愚以經術給事左右，少不更職，不曉文法，猥當剖符典郡，班政千里，必有負恩辱位之咎。臣竊私自分，殊不慮出城闕，冀蒙留恩，託備冗官，群僚所不安，耳目所聞見，不敢避好醜。”詔報曰：“經雲：‘身雖在外，乃心不離王室。’典城臨民，益所以報效也，好醜必上，不在遠近。今賜裝錢三十萬，其亟之官。”酺雖儒者，而性剛斷。下車擢用義勇，搏擊豪強。長吏有殺盜徒者，酺輒案之，以為令長受臧，猶不至死，盜徒皆飢寒傭保，何足窮其法乎！自張酺出後，帝每見諸王師傅，常言：“張酺前入侍講，屢有諫正，誾誾惻惻，出於誠心，可謂有史魚之風矣。”</p><p>郡吏王青者，祖父翁，與前太守翟義起兵攻王莽，及義敗，餘眾悉降，翁獨守節力戰，莽遂燔燒之。父隆，建武初為都尉功曹，青為小史。與父俱從都尉行縣，道遇賊，隆以身衛全都尉，遂死於難；青亦被矢貫咽，音聲流渴。前郡守以青身有金夷，竟不能舉。太守張酺見之，嘆息曰：“豈有一門忠義而爵賞不及乎？”遂擢用極右曹，乃上疏薦青三世死節，宜蒙顯異。奏下三公，由此為司空所闢。</p><p>光祿勳孫堪以病乞身，為侍中騎都尉，卒於官。堪清廉，果於從政，數有直言，多見納用。行類於周澤，故京師號曰“二稺”。</p><p>是歲，年疫。京師及三州大旱，詔勿收兗、豫、徐州田租、芻稿，其以見谷賑給貧人。</p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>