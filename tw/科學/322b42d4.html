<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋詞（2790卷）全文閱讀（207——216卷） | 极客快訊</title><meta property="og:title" content="全宋詞（2790卷）全文閱讀（207——216卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/322b42d4.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/322b42d4.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/322b42d4.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/322b42d4.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/322b42d4.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/322b42d4.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/322b42d4.html><link rel=canonical href=https://geekbank.cf/tw/%e7%a7%91%e5%ad%b8/322b42d4.html><meta property="article:published_time" content="2020-11-14T20:53:48+08:00"><meta property="article:modified_time" content="2020-11-14T20:53:48+08:00"><meta name=Keywords content><meta name=description content="全宋詞（2790卷）全文閱讀（207——216卷）"><meta name=author content="极客快訊"><meta property="og:url" content="/tw/%E7%A7%91%E5%AD%B8/322b42d4.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋詞（2790卷）全文閱讀（207——216卷）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p><strong>簡介：《</strong>全宋詞<strong>》</strong>由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</p><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997><p class=pgc-img-caption></p></div><p><strong>目錄</strong>：卷207米友仁</p><p>卷208曾紆</p><p>卷209秦湛</p><p>卷 210範周吳則禮</p><p>卷212李德載</p><p>卷213趙子發</p><p>卷214徐俯</p><p>卷215王安中</p><p>卷216張繼先</p><h1 class=ql-align-center>米友仁</h1><p>米友仁</p><p>友仁字元暉，自稱懶拙老人。芾子。生於熙寧五年（1072）。力學嗜古，亦善書畫，世號小米。仕至兵部侍郎、敷文閣直學士。紹興二十一年（1151）卒，年八十。有陽春集，知不足齋叢書自寶真齋法書贊錄出。</p><p>臨江仙</p><p>昨夜扁舟沙外艤，淮山微雨初晴。斷雲飛過月還明。一天風露重，人在玉壺清。</p><p>水際不知何許是，遙林□辨微青。醉迷歸夢強□凌。誰言東去雁，解寄此時情。</p><p>小重山</p><p>醉倚朱闌一解衣。碧雲迷望眼，斷虹低。近來休說帶寬圍。人千里，還是燕雙飛。</p><p>深院日初遲。綺窗簾幕靜，恨生眉。不堪虛度是花時。鴻來速，爭解寄相思。</p><p>減字木蘭花</p><p>柳塘微雨。兩兩飛鷗來複去。</p><p>倚遍重闌。人在碧雲山外山。</p><p>一春離怨。日照綺窗長几線。</p><p>酒病情魔。兩事春來無奈何。</p><p>點絳脣</p><p>浩渺湖天，酒浮黃菊攜佳侶。澹煙疏雨。去魯方懷土。</p><p>傾蓋相逢，引滿哦奇語。山圍處。兕觥頻舉。不醉君無去。</p><p>漁家傲</p><p>從古荊溪名勝地。溪光萬頃琉璃翠。極望荷花三十里。香噴鼻。我舟日在花間艤。</p><p>向晚餘霞收散綺。遙山抹黛天如水。滿引一尊明月裡。微風起。蕭然真在華胥氏。</p><p>阮郎歸</p><p>小舟載酒向平湖。新涼生曉初。</p><p>亂山煙外有還無。王維真畫圖。</p><p>風遽起，動襟裾。雨來荷濺珠。</p><p>一尊相對喜君俱。醉歸紅袖扶。</p><p>臨江仙</p><p>一曲陽關腸斷處，臨風慘對離尊。紅妝揭調十分斟。古來多聚散，正似嶺頭雲。</p><p>昨夜晴霄千里月，向人無限多情。娟娟今夜滿虛庭。一帆隨浪去，卻照畫船輕。</p><p>宴桃源</p><p>蝶夢初回栩栩。柳岸幾聲鶯語。蘋末起微風，山外一川煙雨。凝顧。凝顧。人在玉壺深處。</p><p>南歌子</p><p>遇酒詞先舉，逢山眼暫明。一川風雨縱留人。不道此郎歸興、欲兼程。</p><p>客久情深□，尋歡恨不能。繩床頓睡夢縱橫。賴□□□□□、□□□。</p><p>漁家傲</p><p>和晏元獻韻</p><p>郊外春和宜散步。百花枝上初凝露。福地神仙多外府。藏奇趣。幽尋歷遍溪邊路。</p><p>薄宦浮家無定處。萍飄梗泛前人語。與子未須鄉國去。來同住。且看群岫煙中雨。</p><p>念奴嬌</p><p>村居九日</p><p>九秋氣爽，正溪山雨過，茅簷清暇。籬菊妍英，知是為，佳節重陽開也。色妙香殊，勻浮甌面，俗狀卑金斝。歌狂飲俊，滿簪還更盈把。</p><p>村外草草杯盤，邊塵不動，欲買應無價。端使晴霄風露冷，雲捲菸收平野。向晚嬋娟，半輪斜照，想見成清夜。玉山頹處，要看攲帽如畫。</p><p>臨江仙</p><p>寶晉軒窗臨望處，山圍水繞林縈。不堪回首到江城。牆趺圍瓦礫，鷗鷺見人驚。</p><p>日願太平歸舊裡，更無餘事關情。小營茅舍倚雲汀。四時風月裡，還我醉騰騰。</p><p>阮郎歸</p><p>碧溪風動滿文漪。雨餘山更奇。淡煙橫處柳行低。鴛鴦來去飛。</p><p>人似玉，醉如泥。一枝隨鬢攲。夷猶雙槳月平西。幽尋歸路迷。</p><p>臨江仙</p><p>野外不堪無勝侶，笑談安得君同。四時景物一壺中。醉餘臨望處，遠岫數重重。</p><p>溪上新荷初出水，花房半弄微紅。曉風蕭爽韻疏鬆。娟娟明月上，人在廣寒宮。</p><p>念奴嬌</p><p>裁成淵明歸去來辭</p><p>闌干倚處。戲裁成、彭澤當年奇語。三徑荒涼懷舊裡，我欲扁舟歸去。鳥倦知還，寓形宇內，今已年如許。小窗容膝，要尋情話親侶。</p><p>郭外粗有西疇，故園鬆菊，日涉方成趣。流水涓涓千澗上，雲繞奇峰無數。窈窕經丘，風清月瞭，時看煙中雨。蕭然巾岸，引觴寄傲衡宇。</p><p>醉春風</p><p>一陽來複群陰往。吾道從今長。萬事莫關情，月夕風前，依舊須豪放。</p><p>卿雲舒捲浮青嶂。從古書珍賞。滿引唱新詞，春意看看，又到梅梢上。</p><p>小重山</p><p>雨過風來午暑清。榴花紅照眼，向人明。一枝低映寶釵橫。菖蒲酒，玉碗十分斟。</p><p>引滿聽新聲。小軒簾半卷，遠山青。幾人閒處見閒情。醒還醉，為趣妙難名。</p><p>訴衷情</p><p>淵明詩</p><p>結廬人境羨陶潛。車馬不來喧。勝處自多真趣，飛鳥日相還。</p><p>心既遠，地仍偏。見南山。手持菊穎，山氣常佳，欲辨忘言。</p><p>白雪</p><p>夜雨欲霽，曉煙既泮，則其狀類此。餘蓋戲</p><p>為瀟湘寫，千變萬化不可名，神奇之趣，非古今</p><p>畫家者流也。惟是京口翟伯壽，餘生平至交，昨</p><p>豪奪餘自祕著著色袖卷，盟於天而後不復力取歸。往歲掛冠神武門，居京城舊廬，以白雪詞寄之，世所謂念奴嬌也</p><p>洞天晝永，正中和時候，涼飆初起。羽扇綸巾，雲流處，水繞山重雲委。好雨新晴，綺霞明麗，全是丹青戲。豪攘橫卷，楚天應解深祕。</p><p>留滯。字學書林，折腰緣為米，無機涉世。投組歸來欣自肆，目仰雲霄醒醉。論少卑之，家聲接武，月旦評吾子。憑高臨望，桂輪徒共千里。</p><h1 class=ql-align-center>曾紆</h1><p>曾紆</p><p>紆字公袞，南豐人，布之子。生於熙寧六年（1073）。崇寧二年（1103），坐黨籍編管永州。歷直顯謨閣、兩浙轉運副使、直寶文閣，知衢州。紹興五年（1135）卒，年六十三。有空青集，不傳。</p><p>念奴嬌</p><p>片帆暮落，正前村梅蕊，愁人如雪。東陌西溪長記得，疏影橫斜時節。六出冰姿，玉人微步，笑裡輕輕折。蘭房沉醉，暗香曾共私竊。</p><p>回頭萬水千山，一枝重見處，離腸千結。料想臨鸞消瘦損，時把啼紅偷浥。怎得伊來，許多幽恨，共捻青梢說。如今千里，斷魂空對明月。</p><p>上林春</p><p>東苑梅繁，豪健放樂，醉倒花前狂客。靚妝微步，攀條弄粉，凌波遍尋青陌。暗香墮靨。更飄近、霧鬟蟬額。倒金荷、念流光易失，幽姿堪惜。</p><p>惜花心、未甘鬢白。南枝上、又見尋芳消息。舊遊回首，前歡如夢，誰知等閒拋擲。稠紅亂蕊，漫開遍、楚江南北。獨銷魂，念誰寄、故園春色。</p><p>秋霽</p><p>木落山明，暮江碧，樓倚太虛寥廓。素手飛觴，釵頭笑取，金英滿浮桑落。鬢雲慢約。酒紅拂破香腮薄。細細酌。簾外任教、月轉畫闌角。</p><p>當年快意登臨，異鄉節物，難禁離索。故人遠、凌波何在，惟有殘英共寂寞。愁到斷腸無處著。寄寒香與，憑渠問訊佳時，弄粉吹花，為誰梳掠。</p><p>念奴嬌</p><p>江城春晚，正海棠臨水，嫣然幽獨。秀色天姿真富貴，何必金盤華屋。月下無人，雨中有淚，絕豔仍清淑。豐肌得酒，嫩紅微透輕縠。</p><p>曉日霧靄林深，佳人春睡思，朦朧初足。笑出疏籬，端可厭，桃李漫山粗俗。銜子飛來，鴻鵠何在，千里移西蜀。明朝酒醒，亂紅那忍輕觸。</p><p>洞仙歌</p><p>相如當日，曾奏凌雲賦。落筆縱橫妙風雨。記揚鞭輦路，同醉金明，窮勝賞，不管重城已暮。</p><p>舊遊如夢覺，零落朋儕，遺墨淋漓尚如故。況神洲北望，今已丘墟，傷白璧、久埋黃土。但空似、靈光巋然存，悵朗月清風，更無玄度。</p><p>臨江仙</p><p>後院短牆臨綠水，春風急管繁弦。問誰親按小嬋娟。玉堂真學士，琳館地行仙。</p><p>安得此身來此處，依稀一夢梨園。江南刺史謾垂涎。據鞍腸已斷，何況到尊前。</p><p>菩薩蠻</p><p>山光冷浸清溪底。溪光直到柴門裡。臥對白蘋洲。攲眠數釣舟。</p><p>溪山無限好。恨不相逢早。老病獨醒多。如此良夜何。</p><p>謁金門</p><p>風淅瀝。窗外雪花初積。夢破小窗人寂寂。寒威無處敵。</p><p>強起飲君涓滴。清淚醉來沾臆。岐路即今多擁隔。弟兄無信息。</p><p>品令</p><p>紋漪漲綠。疏靄連孤鶩。一年春事，柳飛輕絮，筍添新竹。寂寞幽花，獨殿小園嫩綠。</p><p>登臨未足。悵遊子、歸期促。他年清夢千里，猶到城陰溪曲。應有凌波，時為故人凝目。</p><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p1.pstatp.com/large/dfic-imagehandler/c2f40f2a-1987-4c6e-b83c-a887f98c9071><p class=pgc-img-caption></p></div><h1 class=ql-align-center>秦湛</h1><p>秦湛</p><p>湛字處度，秦觀子，官宣都郎。紹興二年（1132），添差通判常州。四年（1134），致仕。</p><p>失調名</p><p>藕葉清香勝花氣。</p><p>卜算子</p><p>春情</p><p>春透水波明，寒峭花枝瘦。極目煙中百尺樓，人在樓中否。</p><p>四和嫋金鳧，雙陸思纖手。擬倩東風浣此情，情更濃於酒。</p><h1 class=ql-align-center>範周</h1><p>範周</p><p>周字無外，贊善大夫純古之子，仲淹侄孫。所居號範家園。</p><p>木蘭花慢</p><p>美蘭堂晝永，晏清暑、晚迎涼。控水檻風簾，千花競擁，一朵偏雙。銀塘。盡傾醉眼，訝湘娥、倦倚兩霓裳。依約凝情鑑裡，並頭宮面高妝。</p><p>蓮房。露臉盈盈，無語處、恨何長。有翡翠憐紅，鴛鴦妒影，俱斷柔腸。淒涼。芰荷暮雨，褪嬌紅、換紫結秋房。堪把丹青對寫，鳳池歸去攜將。</p><p>寶鼎現</p><p>夕陽西下，暮靄紅隘，香風羅綺。乘麗景、華燈爭放，濃焰燒空連錦砌。睹皓月、浸嚴城如畫，花影寒籠絳蕊。漸掩映、芙蓉萬頃，迤邐齊開秋水。</p><p>太守無限行歌意。擁麾幢、光動珠翠。傾萬井、歌臺舞榭，瞻望朱輪駢鼓吹。控寶馬、耀貔貅千騎。</p><p>銀燭交光數裡。似亂簇、寒星萬點，擁入蓬壺影裡。</p><p>宴閣多才，環豔粉、瑤簪珠履。恐看看、丹詔催奉，宸遊燕侍。便趁早、佔通宵醉。緩引笙歌妓。任畫角、吹老寒梅，月落西樓十二。</p><h1 class=ql-align-center>吳則禮</h1><p>吳則禮</p><p>則禮字子副，興國州（今湖北陽新）人。以蔭入仕。元符元年（1098）為衛尉寺主簿。崇寧中，直祕閣，知虢州。三年（1100），編管荊南。晚居江西，號北湖居士。宣和三年（1121）卒。有北湖集。</p><p>秦樓月</p><p>送別</p><p>悵離闋。淮南三度梅花發。梅花發。片帆西去，落英如雪。</p><p>新秦古塞人華髮。一樽別酒君聽說。君聽說。胡笳徵雁，隴雲沙月。</p><p>江樓令</p><p>晚眺</p><p>憑欄試覓紅樓句，聽考考、城頭暮鼓。數騎翩翩度孤戍。盡雕弓白羽。</p><p>平生正被儒冠誤。待閒看、將軍射虎。朱檻瀟瀟過微雨。送斜陽西去。</p><p>虞美人</p><p>對菊</p><p>真香秀色盈盈女。一笑重陽雨。不應解怯晚叢寒。眼底輕羅小扇、且團團。</p><p>吳雲楚雁渾依舊。更把金英嗅。鮮鮮未恨出閨遲。自許平生孤韻、與秋期。</p><p>又</p><p>送晁適道</p><p>夜寒閒倚西樓月。消盡江南雪。東風明日木蘭船。想見陽關聲徹、雁連天。</p><p>斜斜洲渚溶溶水。端負青春醉。平安小字幾時回。空有暗香疏影、隴頭梅。</p><p>又</p><p>泛舟東下</p><p>從來強作遊秦計。只有貂裘敝。休論範叔十年寒。看取星星種種、坐儒冠。</p><p>江湖舊日漁竿手。初把黃花酒。且憑洛水送歸船。想見淮南秋盡、水如天。</p><p>又</p><p>寄濟川</p><p>烏皮白西窗暖。種種霜毛短。小春何處有梅花。想見水邊籬落、數枝斜。</p><p>殊方他日登樓句。好在孤吟處。五年拚落醉魂中。試覓酒壚陳跡、問黃公。</p><p>減字木蘭花</p><p>寄田不伐</p><p>星星素髮。只有鳴笳樓上發。</p><p>看舞胡姬。帶得平安探騎歸。</p><p>故人漸老。只與虎頭論墨妙。</p><p>懷抱難開。快遣披雲一笑來。</p><p>又</p><p>梅花未徹。付與團團沙塞月。</p><p>端欲捐書。去乞君王丈二殳。</p><p>貂裘錦帽。盤馬不甘青鬢老。</p><p>底事偏奇。細草平沙看打圍。</p><p>又</p><p>河西春晚。獨有柳條來入眼。</p><p>塞外斜斜。不道欺寒紅杏花。</p><p>邊笳初發。與喚團團沙塞月。</p><p>雁響連天。誰倚城頭百尺欄。</p><p>又</p><p>寄真寧</p><p>團團璧月。今夜廣寒真秀髮。</p><p>何處吹笙。催得清霜滿鳳城。</p><p>淮南好夢。鏡裡星星還種種。</p><p>猶記銀床。曾為涼州喚玉觴。</p><p>又</p><p>淮天不斷。點綴南雲秋幾雁。</p><p>白露沾衣。始是銀屏夢覺時。</p><p>別離懷抱。消得鏡中青鬢老。</p><p>小字能無。煩寄平安一紙書。</p><p>又</p><p>斑斑小雨。初入高梧黃葉暮。</p><p>又是重陽。昨夜西風作許涼。</p><p>鮮鮮叢菊。只解凋人雙鬢綠。</p><p>試傍清尊。分付幽香與斷魂。</p><p>又</p><p>簡天牖</p><p>九年離別。夢裡相逢端怕說。</p><p>攜手河梁。雁噭淮天如許長。</p><p>鱸魚正美。白髮季鷹聊啟齒。</p><p>後夜江干。與把梅花子細看。</p><p>又</p><p>貽亢之</p><p>淮山清夜。鏡面平鋪纖月掛。</p><p>端是生還。同倚西風十二欄。</p><p>休論往事。投老相逢真夢寐。</p><p>兩鬢疏疏。好在松江一尺鱸。</p><p>滿庭芳</p><p>立春</p><p>聲促銅壺，灰飛玉琯，夢驚偷換年華。江南芳信，疏影月橫斜。又喜椒觴到手，寶勝裡、仍剪金花。釵頭燕，妝臺弄粉，梅額故相誇。</p><p>隼旟，人未老，東風嫋嫋，已傍高牙。漸園林月永，疊鼓凝笳。小字新傳秀句，歌扇底、深把流霞。聊行樂，他時畫省，歸近紫皇家。</p><p>又</p><p>九日</p><p>玉壘尊罍，清秋關塞，正宜催喚香醪。涼風吹帽，橫槊試登高。想見徵西舊事，龍山會、賓主俱豪。來群雁，涼生畫角，紅葉聚亭皋。</p><p>南州、應好在，長關夢眼，天際雲濤。有一簪黃菊，兩鬢霜毛。快把金荷共倒，凝望久、只遣魂消。君須聽，新翻燕樂，餘韻響檀槽。</p><p>木蘭花慢</p><p>雷峽道中作</p><p>盡晴春自老，乍翠巘、出清流。望杳杳飛旌，翩翩戍騎，初過邊頭。幽花尚攲短岸，漸鳴禽、喚友繞行輈。端有雕戈錦領，競馳騕褭驊騮。</p><p>凝眸。雁入長天，羌管罷、隴雲愁。共解鞍臨水，雷驚電散，雪濺霜浮。玉觴正風味好，對幽香、墮蕊且消憂。莫以綸巾羽扇，便忘綠浦滄洲。</p><p>醉落魄</p><p>又賞殘梅 梅花褪雪。賞心莫使慵歡悅。大家且恁同攀折。餘蕊殘英，偏稱淡籠月。</p><p>當初相見花初發。如今花謝人離缺。一年又比一年別。惟有花枝，只似舊時節。</p><p>踏莎行</p><p>晚春</p><p>一片花飛，青春已減。可堪南陌紅千點。生憎楊柳要藏鴉，東風只遣橫笳怨。</p><p>看定新巢，初憐語燕。遊絲正把殘英罥。酒尊也會不相違，風光本自同流轉。</p><p>鷓鴣天</p><p>曹丞相誕日</p><p>永遇英雄際會時。</p><p>垂天鵬翼逐雲飛。</p><p>退朝日上青花道，</p><p>催直霜零赤雁池。</p><p>鳴漢履，侍唐眉。</p><p>渭川莘野晚追隨。</p><p>歸來仍對金鑾老，</p><p>三峽詞源氣未衰。</p><p>又</p><p>作賦丁年厭兔園。</p><p>紫微深鎖九重關。</p><p>花墩屢賜清閒燕，</p><p>文石難忘咫尺顏。</p><p>煙外屐，水邊山。</p><p>綸巾羽扇五湖間。</p><p>自憐季子貂裘敝，</p><p>來與機雲相對閒。</p><p>又</p><p>袞繡三朝社稷臣。</p><p>舊調元鼎斡洪鈞。</p><p>垂紳屢轉龍墀日，</p><p>接膝潛回黼座春。</p><p>金鑿落，玉麒麟。</p><p>鳳鳴良月慶佳辰。</p><p>巨鰲行聽扃華禁，</p><p>又起商周夢卜人。</p><p>紅樓慢</p><p>贈太守楊太尉</p><p>聲懾燕然，勢壓橫山，鎮西名重榆塞。幹霄百雉朱闌下，極目長河如帶。玉壘涼生過雨，簾卷晴嵐凝黛。有城頭、鐘鼓連雲，殷春雷天外。</p><p>長嘯。疇昔馳邊騎。聽隴底鳴笳，風搴雙旆。霜髯飛將曾百戰，欲擄名王朝帝。錦帶吳鉤未解，誰識憑欄深意。空沙場，牧馬蕭蕭晚無際。</p><p>聲聲慢</p><p>鳳林園詞</p><p>林塘朱夏，雨過斑斑，綠苔繞地初遍。葉底雛鸞，猶記日斜春晚。芙蕖靚妝粉，傍高荷、閒倚歌扇。輕風起，縠紋灩灩，翠生波面。</p><p>可是追涼月下，清坐久，微雲屢遮星漢。露溼綸巾，遙望玉清檯殿。白頭共論勝事，須償五湖深願。南枝好，有南飛烏鵲，繞枝低轉。</p><p>水龍吟</p><p>秋興</p><p>秋生澤國，無邊落木，又作蕭蕭下。澄江過雨，涼飆吹面，黃花初把。蒼鬢羈孤，粗營雞黍，濁醪催貰。對斜斜露腳，寒香正好，幽人去、空驚吒。</p><p>頭上綸巾醉墮，要攲眠、水雲縈舍。牽衣兒女，歸來歡笑，仍邀同社。月底蓬門，一株江樹，悲蟲鳴夜。把茱萸細看，牛山底事，強成沾灑。</p><h1 class=ql-align-center>李德載</h1><p>李德載</p><p>北宋姓李字德載者，有李公輔、李乘，不知應為何人。</p><p>眼兒媚</p><p>雪兒魂在水雲鄉。猶憶學梅妝。玻璃枝上，體薰山麝，色帶飛霜。</p><p>水邊竹外愁多少，不斷俗人腸。如何伴我，黃昏攜手，步月斜廊。</p><p>早梅芳近</p><p>深院靜，小闌傍。標緻不尋常。盡他桃杏佔風光。誰敢鬥新妝。</p><p>玉堂中，樑苑裡。休把雪來輕比。莫吹長笛巧摧殘。留取月中看。</p><p>早梅芳近</p><p>殘臘裡，早梅芳。春信報新陽。曉來枝上鬥寒光。輕點壽陽妝。</p><p>雪難欺，霜莫妒。別是一般風措。望林人意正夭饒。又看長新條。</p><h1 class=ql-align-center>趙子發</h1><p>趙子發</p><p>子發字君舉，燕王德昭五世孫，官保義郎。</p><p>鷓鴣天</p><p>約略應飛白玉盤。</p><p>明樓漸放滿輪寒。</p><p>天垂萬丈清光外，</p><p>人在三秋爽氣間。</p><p>聞葉吹，想風鬟。</p><p>浮空彷彿女乘鸞。</p><p>此時不合人間有，</p><p>盡入嵩山靜夜看。</p><p>洞仙歌</p><p>荒山明月，下有云來去。深夜纖毫靜可數。問古今底事，留此空光，修月戶、猶是當年玉斧。</p><p>思君持羽扇，來伴微吟，水珮風環飲松露。待勾漏丹成，約與輕飛，人間世、不知歸處。更長嘯、餘聲振林溪，見亂紅驚飛，半巖花雨。</p><p>桃源憶故人</p><p>芳菲已有東風露。寒著輕羅未去。午夜鸞車鶴馭。散入千蓮步。</p><p>粉香度曲嬉遊女。草草相逢無據。腸斷淚零無數。灑作花梢雨。</p><p>浣溪沙</p><p>疏蔭搖搖趁岸移。</p><p>驚鷗點點過帆飛。</p><p>船分水打嫩沙回。</p><p>斷夢不知人去處，</p><p>捲簾還有燕來時。</p><p>日斜風緊轉灣西。</p><p>南歌子</p><p>天末疑無路，波翻欲御風。此身忽在玉壺中。醉倒不知、南北與西東。</p><p>獵獵遙鳴草、颼颼靜打篷。與君回棹碧雲濃。不是思歸、只為酒船空。</p><p>又</p><p>人有紉蘭佩，雲無出岫心。扁舟來入碧濤深。坐見楚咻、兒女變齊音。</p><p>但醉雙瓶玉，從渠六印金。此時何處可幽尋。風定津頭、白日照平林。</p><p>點絳脣</p><p>野岸孤舟，斷橋明月穿流水。雁聲嘹嚦。雙落行人淚。</p><p>去歲吾家，曾插黃花醉。今那是。杖藜西指。看即成千裡。</p><p>虞美人</p><p>飛雲流水來無信。花發年年恨。小桃如臉柳如眉。記得那人模樣、舊家時。</p><p>樓高映步拖金縷。香溼黃昏雨。如今不見欲憑書。門外水平波暖、一雙魚。</p><p>惜分飛</p><p>數點雨聲驚殘暑。簾外秋光容與。重換薰爐炷。漸低羅幕香成霧。</p><p>今夜夜涼情幾許。莫向屏山取取。卻笑陽臺女。楚人空□高唐賦。</p><p>阮郎歸</p><p>馬蹄踏月響空山。梅生煙壑寒。水妃去後淚痕幹。天風吹珮蘭。</p><p>紉香久，怕花殘。與君聊據鞍。一枝欲寄北人看。如今行路難。</p><p>憶王孫</p><p>日長高柳一蟬聲。翡翠簾深寶簟清。夢遠春雲不散情。曉風輕。玉楝花飛宿雨晴。</p><p>楊柳枝</p><p>淅淅西風生暮寒。繡衣單。碧梧葉落藕花殘。恨前歡。</p><p>月鏤虛櫺煙逗竹，夢千山。玉簫清夜憶孤鸞。鎮長閒。</p><p>望江南</p><p>新夢斷，久立暗傷春。柳下月如花下月，今年人憶去年人。往事夢中身。</p><p>菩薩蠻</p><p>閒庭草色侵階綠。瑣窗午夢人如玉。拋枕出羅幃。風吹金縷衣。</p><p>怨春風雨惡。二月桃花落。雨後縱多睛。花休春不成。</p><p>少年遊</p><p>曉山日薄半春陰。煙暖柳拖金。滿眼新晴，歌聲妝影，悠盪碧雲心。</p><p>閒庭客散人歸去，疏雨溼羅襟。樓閣濛濛，斷虹明處，十里暮雲深。</p><p>採桑子</p><p>春蠶昨夜眠方起，閒了羅機。共採柔枝。桑柘陰陰三月時。</p><p>揹人佯笑移金釧，惆悵花期。故故留遲。獨自歸來雨滿衣。</p><p>浪淘沙</p><p>約素小腰身。不奈傷春。疏梅影下晚妝新。嫋嫋娉娉何樣似，一縷輕雲。</p><p>歌巧動朱脣。字字嬌嗔。桃花深處一通津。悵望瑤臺清夜月，還送歸輪。</p><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p1.pstatp.com/large/dfic-imagehandler/e7e9f879-be66-4f2f-a13a-e5e05e9de2ec><p class=pgc-img-caption></p></div><h1 class=ql-align-center>徐俯</h1><p>徐俯</p><p>俯字師川，洪州分寧（今江西修水）人，黃庭堅之甥。生熙寧八年（1075）。以父禧死事，授通直郎。崇寧初，入元符上書邪等。紹興二年（1132），賜進士出身。累官端明殿學士、籤書樞密院事，權參知政事，罷，提舉洞霄宮。紹興十一年（1141）卒，年六十七。有東湖集，不傳。</p><p>念奴嬌</p><p>素光練靜，照青山隱隱，修眉橫綠。鳷鵲樓高天似水，碧瓦寒生銀粟。萬丈輝光，奔雲湧霧，飛過盧鴻屋。更無塵翳，皓然冷浸梧竹。</p><p>因念鶴髮仙翁，當時曾共賞，紫巖飛瀑。對影三人聊痛飲，一洗閒愁千斛。鬥轉參移，翻然歸去，萬里騎黃鵠。一川霜曉，叫雲吹斷橫玉。</p><p>浣溪沙</p><p>章水何如潁水清。</p><p>江山明秀髮詩情。</p><p>七言還我是長城。</p><p>小小鈿花開寶靨，</p><p>纖纖玉筍見雲英。</p><p>十千名酒十分傾。</p><p>虞美人</p><p>梅花元自江南得。還醉江南客。雪中雨裡為誰香。聞道數枝清笑、出東牆。</p><p>多情宋玉還知否。樑苑無尋處。胭脂為萼玉為肌。卻恨惱人桃杏、不同時。</p><p>卜算子</p><p>心空道亦空，風靜林還靜。卷盡浮雲月自明，中有山河影。</p><p>供養及修行。舊話成重省。豆爆生蓮火裡時，痛撥寒灰冷。</p><p>又</p><p>天生百種愁，掛在斜陽樹。綠葉陰陰占得春，草滿鶯啼處。</p><p>不見生塵步。空憶如簧語。柳外重重疊疊山，遮不斷、愁來路。</p><p>又</p><p>清池過雨涼，暗有清香度。縹緲娉婷絕代歌，翠袖風中舉。</p><p>忽斂雙眉去。總是關情處。一段江山一片雲，又下陽臺雨。</p><p>鷓鴣天</p><p>綠水名園不是村。</p><p>淡妝濃笑兩生春。</p><p>笛中已自多愁怨，</p><p>雨裡因誰有淚痕。</p><p>香旖旎，酒氤氳。</p><p>多情生怕落紛紛。</p><p>舊來好事渾如夢，</p><p>年少風流付與君。</p><p>又</p><p>滿眼紛紛恰似花。</p><p>飄飄泊泊自天涯。</p><p>雨中添得無窮溼，</p><p>風裡吹成一道斜。</p><p>銀作屋，玉為車。</p><p>姮娥青女過人家。</p><p>應嫌素面微微露，</p><p>故著輕雲薄薄遮。</p><p>踏莎行</p><p>素景將闌，黃花初笑。登高一望秋天杳。邀賓攜妓數能來，醉中贏得閒多少。</p><p>佳氣氤氳，飛雲縹緲。竹林更著清江繞。高歌屢舞莫催人，華筵直待華燈照。</p><p>又</p><p>畫棟風生，繡筵花繞。層臺勝日頻高眺。清輝爽氣自娛人，何妨稱意開顏笑。</p><p>水碧無窮，山青未了。斜陽浦口歸帆少。雲鬢煙鬢只供愁，琵琶更作相思調。</p><p>又</p><p>玉露團花，金風破霧。高臺與上晴空去。舉杯相屬看前山，煙中亂疊青無數。</p><p>皓齒明眸，肌香體素。惱人正在秋波注。因何欲雨又還晴，歌聲遏得行雲住。</p><p>南歌子</p><p>山樊</p><p>細蕊黃金嫩，繁花白雪香。共誰連璧向河陽。自是不須湯餅、試何郎。</p><p>婀娜鬆髻，輕盈淡薄妝。莫令韓壽在伊傍。便逐遊蜂驚蝶、過東牆。</p><p>鷓鴣天</p><p>宜笑宜顰掌上身。</p><p>能歌能舞惡精神。</p><p>臉邊紅入桃花嫩，</p><p>眉上青歸柳葉新。</p><p>嬌不語，易生嗔。</p><p>尊前還是一番春。</p><p>深杯百罰重拚卻，</p><p>只為妖饒醉得人。</p><p>浣溪沙</p><p>西塞山前白鷺飛。</p><p>桃花流水鱖魚肥。</p><p>一波才動萬波隨。</p><p>黃帽豈如青蒻笠，</p><p>羊裘何似綠穰衣。</p><p>斜風細雨不須歸。</p><p>又</p><p>新婦磯邊秋月明。</p><p>女兒浦口晚潮平。</p><p>沙頭鷺宿戲魚驚。</p><p>青蒻笠前明此事，</p><p>綠蓑衣底度平生。</p><p>斜風細雨小舟輕。</p><p>鷓鴣天</p><p>西塞山前白鷺飛。</p><p>桃花流水鱖魚肥。</p><p>朝廷若覓元真子，</p><p>晴在長江理釣絲。</p><p>青蒻笠，綠蓑衣。</p><p>斜風細雨不須歸。</p><p>浮雲萬里煙波客，</p><p>惟有滄浪孺子知。</p><p>又</p><p>七澤三湘碧草連。</p><p>洞庭江漢水如天。</p><p>朝廷若覓元真子，</p><p>不在雲邊則酒邊。</p><p>明月棹，夕陽船。</p><p>鱸魚恰似鏡中懸。</p><p>絲綸釣餌都收卻，</p><p>八字山前聽雨眠。</p><h1 class=ql-align-center>王安中</h1><p>王安中</p><p>安中字履道，陽曲人。熙寧八年（1075）生。元符三年（1100）進士。政和中，自大名主簿，累擢中書舍人、御史中丞、翰林學士承旨。出鎮燕山府，如除檢校太保，大名府尹。靖康初，象州安置。紹興初，復左中大夫。四年（1134）卒，有初寮詞。</p><p>虞美人</p><p>雁門作</p><p>千山青比妝眉淺。卻奈眉峰遠。玉人元自不禁秋。更算惱伊深處、月當樓。</p><p>分攜不見憑闌際。只料無紅淚。萬千應在錦回紋。囑付斷鴻西去、問行雲。</p><p>浣溪沙</p><p>看雪作</p><p>慵整金釵縮指尖。</p><p>曉霙猶自入疏簾。</p><p>綠窗清冷臉紅添。</p><p>妒粉盡饒花六六，</p><p>迴風從鬥玉纖纖。</p><p>不成香暖也相兼。</p><p>玉樓春</p><p>秋鴻只向秦箏住。</p><p>終寄青樓書不去。</p><p>手因春夢有攜時，</p><p>眼到花開無著處。</p><p>泥金小字蠻箋句。</p><p>淚溼殘妝今在否。</p><p>欲尋巫峽舊時雲，</p><p>問取陽關西去路。</p><p>綠頭鴨</p><p>名嶽宮作</p><p>魏都雄，鳳皇飛觀雲間。佩麟符、荀池元老，暫辭西省仙班。憩甘棠、地澄遠籟，詠華黍、河卷驚瀾。碧革萋迷，丹毫冷落，圜扉鈴索鎮長閒。繡筵展、三臺星近，鏘玉韻珊珊。金尊灩、新醅方薦，薄暑初殘。</p><p>政成時、歡餘客散，後園朱戶休關。度秋風、畫闌枕水，掛夜月、雕檻騎山。錦帳籠香，鸞釵按曲，琵琶雙轉語綿蠻。勸行□、傍眉黃氣，先報袞衣還。登庸際，應褒舊德，喜動天顏。</p><p>北山移文哨遍</p><p>孔德彰作《北山移文》以譏周彥倫，後之託</p><p>隱求達，指終南、嵩少為仕宦捷徑者，讀而羞之，是足為勇退者之鼓吹。陽翟蔡侯原道，恬於仕進。其內呂夫人有林下風。相與營歸歟之計而</p><p>未果，則囑予以此文度曲，且朝夕使家童歌之，</p><p>亦可想見泉石之勝。其詞曰：</p><p>世有達人，瀟灑出塵，招隱青霄際。終始追。遊覽老山棲。藐千金、輕脫如屣。彼假容江皋，濫巾雲嶽，纓情好爵欺鬆桂。觀向釋談空，尋真講道，巢由何足相擬。待詔書來起便騶馳。席次早焚烈芰荷衣。敲樸喧喧，牒訴匆匆，抗顏自喜。</p><p>嗟明月高霞，石徑幽絕誰回睇。空悵猿驚處，淒涼孤鶴嘹唳。任列壑爭譏。眾蜂竦誚，林慚澗愧移星歲。方浪枻神京，騰裝魏闕，徘徊經過留憩。致草堂靈怒蔣侯麾。扃岫幌、驅煙勒新移。忍丹崖碧嶺重滓。鳴湍聲斷深谷，逋客歸何計。信知一逐浮榮，便喪素守，身成俗士。伯鸞家有孟光妻。豈逡巡、眷戀名利。</p><p>菩薩蠻</p><p>六軍閱罷，犒飲兵將官</p><p>中軍玉帳旌旗繞。吳鉤錦帶明霜曉。鐵馬去追風。弓聲驚塞鴻。</p><p>分兵閒細柳。金字回飛奏。犒飲上恩濃。燕然思勒功。</p><p>御街行</p><p>賜衣襖子</p><p>清霜飛入蓬萊殿。別進雲裘軟。卻回宸慮念多寒，詔語日邊親遣。冰蠶綿厚，金雕錦好，永夜縫宮線。</p><p>紅旌絳旆迎星傳。喜氣歡聲遠。廟堂勳舊使臺賢，領袖坐中爭絢。天香馥郁，君恩歲歲，一醉春生面。</p><p>鷓鴣天</p><p>百官傳宣</p><p>茜霧紅雲捧建章。</p><p>鳴珂星使渡銀潢。</p><p>親將聖主如絲語，</p><p>傳與陪都振鷺行。</p><p>香嫋嫋，珮鏘鏘。</p><p>昇平歌管趁飛觴。</p><p>明時玉帳恩相續，</p><p>清夜鈞天夢更長。</p><p>蝶戀花</p><p>六花冬詞</p><p>長春花口號</p><p>露桃煙杏逐年新。回首東風跡已陳。頃刻開花公莫愛，四時俱好是長春。</p><p>詞</p><p>曲徑深叢枝嫋嫋。暈粉揉綿，破蕊烘清曉。十二番開寒最好。此花不惜春歸早。</p><p>青女飛來紅翠少。特地芳菲，絕豔驚衰草。只殢東風終甚了。久長欲伴姮娥老。</p><p>山茶口號</p><p>無窮芳草度年華。尚有寒來幾種花。好在朱</p><p>朱兼白白，一天飛雪映山茶。</p><p>詞</p><p>巧剪明霞成片片。欲笑還顰，金蕊依稀見。拾翠人寒妝易淺。濃香別注脣膏點。</p><p>竹雀喧喧煙岫遠。晚色溟濛，六出花飛遍。此際一枝紅綠眩。畫工誰寫銀屏面。</p><p>蠟梅口號</p><p>雪裡園林玉作臺。侵寒錯認暗香回。化工清</p><p>氣先誰得，品格高奇是蠟梅。</p><p>詞</p><p>剪蠟成梅天著意。黃色濃濃，對萼勻裝綴。百和薰肌香旖旎。仙裳應漬薔薇水。</p><p>雪徑相逢人半醉。手摺低枝，擁髻雲爭翠。嗅蕊捻枝無限思。玉真未灑梨花淚。</p><p>紅梅口號千林臘雪綴瑤瑰。晴日南枝暖獨回。知有和</p><p>羹尋鼎實，未春先發看紅梅。</p><p>詞</p><p>青玉一枝紅類吐。粉頰愁寒，濃與胭脂傅。辨杏猜桃君莫誤。天姿不到風塵處。</p><p>雲破月來花下住。要伴佳人，弄影參差舞。只有暗香穿繡戶。昭華一曲驚吹去。</p><p>迎春口號</p><p>年年節物慾爭新。玉頰朱顏一笑頻。勾引東鳳到池館，春前花發自迎春。</p><p>詞</p><p>雪霽花梢春欲到。餞臘迎春，一夜花開早。青帝回輿雲縹緲。鮮鮮金雀來飛繞。</p><p>繡閣紗窗人窈窕。翠縷紅絲，鬥剪幡兒小。戴在花枝爭笑道。願人常共春難老。</p><p>小桃口號</p><p>鴛瓦鋪霜朔吹高。畫堂歌管醉香醪。小春特</p><p>地風光好，豔粉嬌紅看小桃。</p><p>詞</p><p>穠豔夭桃春信漏。弄粉飄香，楓葉飛丹後。酒入冰肌紅欲透。無言不許群芳鬥。</p><p>樓外何人揎翠袖。剪落金刀，插處濃雲覆。肯與劉郎仙去否。武陵迴路相思瘦。</p><p>又</p><p>樑才甫席上次韻</p><p>翠袖盤花金捻線。曉炙銀簧，勸飲隨深淺。復幕重簾誰得見。餘醺微覺紅浮面。</p><p>別喚清商開綺宴。玉管雙橫，抹起梁州遍。白苧歌前寒莫怨。湘梅萼裡春那遠。</p><p>又</p><p>千古銅臺今莫問。流水浮雲，歌舞西陵近。煙柳有情開不盡。東風約定年年信。</p><p>天與麟符行樂分。帶緩球紋，雅宴催雲鬢。翠霧縈紆銷篆印。箏聲恰度秋鴻陣。</p><p>又</p><p>未帖宜春雙綵勝。手點酥山，玉箸人爭瑩。節過日長心自準。遲留碧瓦看紅影。</p><p>樓外尖風吹鬢冷。一望平林，花相映。落粉篩雲晴未定。朝酲只憑闌干醒。</p><p>一落索</p><p>夢破池塘杳杳。情隨春草。尊前風味不勝清，賦白雪、幽蘭調。</p><p>秀句銀鉤爭妙。殷勤東道。蠻箋傳與翠鬟歌，便買斷、千金笑。</p><p>又</p><p>欲訪瑤臺蓬島。煙雲縹緲。清遊卻到鳳皇池，聽檀板、新聲妙。</p><p>天上除書催早。人瞻元老。東風煙柳罩河堤，更何處、深春好。</p><p>木蘭花</p><p>送耿太尉赴闕</p><p>堯天雨露承新詔。</p><p>珂馬風生趨急召。</p><p>玉符曾將虎牙軍，</p><p>金殿還升龍尾道。</p><p>徵西鎮北功成早。</p><p>仗鉞登壇今未老。</p><p>樽前休更說燕然，</p><p>且聽陽關三疊了。</p><p>玉蝴蝶</p><p>和樑才甫遊園作</p><p>御水縠紋風皺，畫橋橫處，沙路晴時。曲塢藏春，朱戶翠竹參差。過牆花、嬌無限思，籠檻柳、低不勝垂。海棠枝。為東君愛，未敢離披。</p><p>遲遲。日華融麗，悠揚絲管，掩冉旌旗。喜入繁紅，坐來開盡不須吹。聽鶯遷、還思上苑，約鳳浴、應展新池。促歸期。燕飛蝶舞，特地熙熙。</p><p>水龍吟</p><p>遊御河並過壓沙寺作</p><p>魏臺長樂坊西，畫橋倒影煙堤遠。東風與染，揉藍春水，灣環清淺。浴鷺翹莎，戲魚吹絮，紅漂卷。為遊人盛蹤，蘭舟彩舫，飛輕棹、凌波面。</p><p>樂事年來乍見。趁旌旗、谷鶯嬌囀。追隨況有，疏簾珠袖，濃香紺幰。蕭寺高亭，茂林斜照，且留芳宴。看韶華爛向，尊前放手，作梨花晚。</p><p>臨江仙</p><p>和樑才甫茶詞</p><p>六六雲從龍戲月，天顏帶笑嘗新。年年回首建溪春。香甘先玉食，珍寵在楓宸。</p><p>賜品暫醒歌裡醉，延和行對臺臣。宮甌浮雪乳花勻。九重清晝永，宣坐議東巡。</p><p>小重山</p><p>湯</p><p>重舉金猊多炷香。仙方調絳雪，坐初嘗。醉鬟嬌捧不成行。顏如玉，玉碗共爭光。</p><p>飛蓋莫催忙。歌檀臨閱處，緩何妨。遠山橫翠為誰長。人歸去，餘夢繞高唐。</p><p>又</p><p>椽燭乘珠清漏長。醉痕衫袖溼，有餘香。紅牙雙捧旋排行。將歌處，相向更催妝。</p><p>明月映東牆。海棠花徑密，迸流光。遲留春筍緩催湯。蘭堂靜，人已候虛廊。</p><p>江神子</p><p>韋城道中寄李祖武、翟淳老</p><p>荷花遮水水漫溪。柳低垂。亂蟬嘶。舍轡何妨，臨水照征衣。一扇香風搖不盡，人念遠，意悽迷。</p><p>騎鯨仙子已相知。數歸期。賦新詩。更想翟公，門外雀羅稀。陶令此襟塵幾許，聊欲向，北窗披。</p><p>徵招調中腔</p><p>天寧節</p><p>紅雲茜霧籠金闕。聖運葉、星虹佳節。紫禁曉風馥天香，奏九韶、帝心悅。</p><p>瑤階萬歲蟠桃結。睿算永、壺天風月。日觀幾時六龍來，金縷玉牒告功業。</p><p>清平樂</p><p>和晁倅</p><p>花時微雨。未減春分數。佔取簾疏花密處。把酒聽歌金縷。斜風輕度濃香。閒情正與春長。向晚紅燈入坐，嘗新青杏催觴。</p><p>又</p><p>花枝欹晚。過雨紅珠轉。欲共東君論繾綣。繁豔休將風捲。</p><p>歸來凝思閒窗。寒花莫□微觴。解慢不成幽夢，燕泥驚落雕樑。</p><p>安陽好</p><p>九首並口號破子</p><p>口號</p><p>賦盡三都左太沖。當年偏說鄴都雄。如今別唱安陽好，勝日佳時一醉同。</p><p>一</p><p>安陽好，形勝魏西州。曼衍山河環故國，昇平歌鼓沸高樓。和氣鎮飛浮。</p><p>籠畫陌，喬木幾春秋。花外軒窗排遠岫，竹間門巷帶長流。風物更清幽。</p><p>二</p><p>安陽好，戟戶府居雄。白晝錦衣清宴處，鐵樑丹榭畫圖中。壁記舊三公。</p><p>棠訟悄，池館北園通。夏夜泉聲來枕簟，春風花影透簾櫳。行樂興何窮。</p><p>三</p><p>安陽好，物外佔天平。疊疊挼藍煙岫色，淙淙鳴玉晚溪聲。仙路馭風行。</p><p>鬆路轉，丹碧照飛甍。金界花開常爛熳，雲根石秀小崢嶸。幽事不勝清。</p><p>四</p><p>安陽好，泮水盛儒宮。金字照碑光射鬥，芸香書閣勢凌空。肅肅采芹風。</p><p>來勸學，鄉兗首文翁。歲歲青衿多振鷺，人人彩筆競騰虹。九萬奮飛同。</p><p>五</p><p>安陽好，耆舊跡依然。醉白垂楊低掠水，延鬆高檜老參天。曾映兩貂蟬。</p><p>王謝族，蘭玉秀當年。畫隼朱輪人繼踵，丹臺碧落世多賢。簪紱看家傳。</p><p>六</p><p>安陽好，負郭相君園。綠野移春花自老，平泉醒酒石空存。月館對風軒。</p><p>人選勝，幽徑破苔痕。擁砌翠筠侵坐冷，穿亭玉溜落池喧。歸意黯重門。</p><p>七</p><p>安陽好，曲水似山陰。咽咽清泉巖溜細，彎彎碧甃篆痕深。永晝坐披襟。</p><p>紅袖小，歌扇畫泥金。鴨綠波隨雙葉轉，鵝黃酒到十分斟。重聽繞樑音。</p><p>八</p><p>安陽好，□□又翬飛。撥壠旋栽花密密，著行重接柳依依。鴛瓦蕩晴輝。</p><p>池面渺，相望是榮歸。兩世風流今可見，一門恩數古來稀。誰與賦緇衣。</p><p>九</p><p>安陽好，千古鄴臺都。繐帳歌人春不見，金樓夢鳳夜相呼。輦路舊縈紆。</p><p>閒引望，漳水繞城隅。暗有漁樵收故物，誰將宮殿點新圖。平野漫煙蕪。</p><p>破子清平樂</p><p>煙雲千里。一抹西山翠。碧瓦紅樓山對起。樓下飛花流水。</p><p>錦堂風月依然。後池蓮葉田田。縹緲貫珠歌裡，從容倒玉尊前。</p><p>小重山</p><p>相州榮歸池上作</p><p>碧藕花風入袖香。涓涓清露浥，玉肌涼。折花無語傍橫塘。隨折處，一寸萬絲長。</p><p>還更擘蓮房。蓮心真個苦，似離腸。凌波新恨盡難忘。分攜也。觸事著思量。</p><p>虞美人</p><p>星郎才思生雕管。四海聲名滿。尊前新唱更新妍。況有玉人相勸、拚酡顏。</p><p>芙蓉幕下同時客。年少那重得。且尋幽夢賦高唐。莫為浮名容易、卻相妨。</p><p>又</p><p>贈李士美</p><p>清商初入昭華琯。宮葉秋聲滿。草麻初罷月嬋娟。想見明朝喜色、動天顏。</p><p>持杯滿勸龍頭客。榮遇時方得。詞源三峽瀉瞿塘。便是醉中宣去、也無妨。</p><p>又</p><p>和趙承之送權朝美接伴</p><p>文昌郎自文無比。風露行千里。試尋天上使星看。卻見錦衣白晝、過鄉關。</p><p>邊城落照孤鴻外。聯璧人相對。應吟紅葉送清秋。向我舊題詩處、更重遊。</p><p>卜算子</p><p>往道山道中作</p><p>客舍兩三花，並臉開清曉。一朵涓涓韻已高，一朵纖纖嫋。</p><p>誰與插斜紅，擁髻爭春好。此意遙知夢已傳，月落前村悄。</p><p>一落索</p><p>送王伯紹帥慶</p><p>塞柳未傳春信。霜花侵鬢。送君西去指秦關，看日近、長安近。</p><p>玉帳同時英俊。合離無定。路逢新雁北來歸，寄一字、燕山問。</p><p>臨江仙</p><p>賀州劉帥忠家隔簾聽琵琶</p><p>鳳撥鵾弦鳴夜永，直疑人在潯陽。輕雲薄霧隔新妝。但聞兒女語，倏忽變軒昂。</p><p>且看金泥花那面，指痕微印紅桑。幾多餘暖與真香。移船猶自可，卷箔又何妨。</p><p>浣溪沙</p><p>柳州作</p><p>宮纈慳裁翡翠輕。</p><p>文犀鬆串水晶明。</p><p>颭風新樣稱娉婷。</p><p>帶笑緩搖春筍細，</p><p>障羞斜映遠山橫。</p><p>玉肌無汗暗香清。</p><p>卜算子</p><p>柳州作</p><p>燕尾道冠兒，蟬翼生衫子。欹枕看書臥北窗，簟展瀟湘水。</p><p>團扇弄薰風，皓質添涼意。誰與文君作粉真，只此蓮花是。</p><p>洞仙歌</p><p>深庭夜寂，但涼蟾如晝。鵲起高槐露華透。聽曲樓玉管，吹徹伊州，金釧響，軋軋朱扉暗釦。</p><p>迎人巧笑道，好個今宵，怎不相尋暫攜手。見淡淨晚妝殘，對月偏宜，多情更、越饒纖瘦。早促分飛霎時休，便恰似陽臺，夢雲歸後。</p><p>失調名</p><p>笑時眼迷青意貼，行時鞋露繡旁相。</p><p>點絳脣</p><p>峴首亭空，勸君休墮羊碑淚。宦遊如寄。且伴山翁醉。</p><p>說與鮫人，莫解江皋珮。將歸思。暈紅縈翠。細織迴文字。</p><p>菩薩蠻</p><p>寄趙伯山四首</p><p>雨零花晝春杯舉。舉杯春晝花零雨。詩令酒行遲。遲行酒令詩。</p><p>滿斟猶換酉戔。酉戔換猶斟滿。天轉月光圓。圓光月轉天。</p><p>又</p><p>綠箋長寫新成曲。曲成新寫長箋綠。豪句逞才高。高才逞句豪。</p><p>美容歌皓齒。齒皓歌容美。香篆小花團。團花小篆香。</p><p>又</p><p>玉纖傳酒浮香菊。菊香浮酒傳纖玉。弦管沸歡筵。筵歡沸管絃。</p><p>出簾珠袖蔌。蔌袖珠簾出。眉暈淺山低。低山淺暈眉。</p><p>又</p><p>浦煙迷處回蓮步。步蓮回處迷煙浦。羅綺媚橫波。波橫媚綺羅。</p><p>細眉雙拂翠。翠拂雙眉細。歌意任情多。多情任意歌。</p><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p3.pstatp.com/large/dfic-imagehandler/8db57c10-3624-4fa9-9e0f-cc258ecac7a2><p class=pgc-img-caption></p></div><h1 class=ql-align-center>張繼先</h1><p>張繼先</p><p>繼先字嘉聞，嗣漢三十代天師。崇寧四年（1105），賜號虛靖先生。北宋末卒。有虛靖詞。</p><p>點絳脣</p><p>祐陵問：所帶葫蘆如何不開口，對御作</p><p>小小葫蘆，生來不大身材矮。子兒在內。無口如何怪。</p><p>藏得乾坤，此理誰人會。腰間帶。臣今偏愛。勝掛金魚袋。</p><p>憶桃源</p><p>蔡師元款予及神翁侍宸，師元發問予如</p><p>何是修煉之術，予走筆成小詞以答之</p><p>長生之話口相傳。求丹金液全。混成一物作神仙。丁寧說與賢。</p><p>休嚥氣，莫胡言。豈知造化玄。用鉛投汞汞投鉛。分明顛倒顛。</p><p>又</p><p>白雲堆裡採芙蓉。枝枝香豔濃。</p><p>靈龜畔岸起祥風。樓高十二重。</p><p>黃金殿，碧雲籠。丹砂透頂紅。</p><p>神機運處鬼神通。清真達上宮。</p><p>臨江仙</p><p>鄧恆甫畫六鶴於渾淪庵，請予題，遂作</p><p>莫怪精神都素淡，全諳千載鬆頭。羽人幽意苦相投。殷勤爭點寫，展轉動吟酬。</p><p>況有咸陽兄弟事，教人聞見忘憂。我生曾是眷仙標。一從揮灑後，相繼未能休。</p><p>又</p><p>和元規覽楊羲傳</p><p>自古清真靈妙降，安妃來就楊君。因緣冥會異常倫。仙風聊設相，真道本無親。</p><p>惟有元規能訪問，深將此意相聞。大家宜賞綴新文。免教塵世士，誚笑上天人。</p><p>又</p><p>和元規</p><p>蠢動含靈天賦與，逍遙性分元均。莫生異見亂吾真。只今中有主，渾與化為人。</p><p>那更徽詞清徹底，輕埃欲染無因。惟應得此便凝神。百魔鹹息戰，六道永停輪。</p><p>沁園春</p><p>降魔立治</p><p>劫運將新，天書降恩，聖師命魔。正陰陽錯忤，鬼神淆混，依憑城市，綿亙山河。殺氣閉空，陰容奪晝，萬姓罹殃日已多。青城上，見琉璃高座，忽起巍峨。</p><p>群妖忿怒揚戈。競奔走、攻山若舞梭。感神光一瞬，龍摧虎陷，威音一動，電掣霆呵。立活化民，攝邪歸正，生息熙熙享太和。風雲靜，見天連碧漢，月浸澄波。</p><p>又</p><p>真一長存，太虛同體，妙門自開。既混元初判，兩儀佈景，復還根本，全借靈臺。浩氣衝開，穀神滋化，漸覺神光空際來。幽絕處，聽龍吟虎嘯，驀地風雷。</p><p>奇哉。妙道難猜。鮮點化、愚迷成大材。試與君說破，分明狀似，蚌含淵月，秋兔懷胎。壯志男兒，當年高士，莫把身心惹世埃。功成後，任身居紫府，名列仙階。</p><p>又</p><p>急急修行，細算人生，能有幾時。任萬般千種風流好，奈一朝身死，不免拋離。驀地思量，死生事大，使我心如刀劍揮。難留住，那金烏箭疾，玉兔梭飛。</p><p>早覺悟、莫教遲。我清淨、誰能婚少妻。便假饒月裡，姮娥見在，從他越國，有貌西施。此個風流，更無心戀，且放寬懷免是非。蓬萊路，仗三千行滿，獨跨鸞歸。</p><p>又</p><p>用伍先生韻呈元規</p><p>況有夷途，正透元關，眾所共傳。願萬魔披散，諸塵蕩盡，琴心和雅，天性清圓。未信凡流，可回高步，留戀形聲情更延。真消息，定如何喚醒，聊證言詮。</p><p>雖由宿命因緣。達士何曾無慨然。算盡專為妙，閒多樂少，一成瀟灑，永絕憂煎。影照澄潭，聲流虛谷，業火消亡睹瑞蓮。安平泰，看堅完如地，長久如天。</p><p>滿庭芳</p><p>閒裡工夫，無中妙用，切休擬議參詳。龍降虎伏，真土自中黃。行動起居寢食，隨緣度、莫動真陽。歸根處，神凝脈住，玉界發天光。</p><p>風高，鵬翼遠，水深舟運，物理昭彰。但明心是道，專役天罡。信口呼神召鬼，和暘谷、不是顛狂。痴迷者，風霆在手，應用反乖張。</p><p>又</p><p>用於真人韻和元真</p><p>心境雙清，古今同樂，勝緣休道無媒。天門高妙，應仗至人開。豈比尋常意緒，方寸地、不貯纖埃。仍須信，金堅石確，一志斷無回。</p><p>真元，真可愛，真師真友，且喜無猜。就中更脫灑，不顧形骸。可是正容而悟，憑真趣、改易凡胎。神明會，塵纓世網，莫共話由來。</p><p>又</p><p>又上前人</p><p>調理三關，安和四體，靜無憂撓相煎。太微冥契，元始語諸仙。玉宇重修妙典，西臺□、南嶽題篇。崇□好，身田在世，心向太清天。</p><p>雲邊。曾降聖，金壇夜拜，高駕留連。論瓊華靈液，形與神全。形體須憑妙氣，神來舍、黃闕丹田。真精旨，明光輔相，天地保長年。</p><p>洞仙歌</p><p>孤峰絕頂，更無人能到。萬里虛空沒邊徼。正秋高景靜，霧掃雲收，風露裡，惟有月華高照。</p><p>浮生紛過客，好天良夜，醉舞狂歌錯昏曉。有誰知、一性圓滿恆河，亙萬古、光明不老。競對月、論利與談名，全不想駒陰，暗催年少。</p><p>漁家傲</p><p>對酒呈介甫</p><p>草草開尊資一笑。微生病苦隨緣了。友義交情如地厚。心相照。今人莫遣前人誚。</p><p>燈火熒熒山悄悄。芝蘭佳氣鬆筠茂。得便盤桓塵世表。香初透。鄰雞且莫催清曉。</p><p>更漏子</p><p>和元規天和堂</p><p>固元精，收聽視。物外身無此地。接子謬，季真非。無為翻有為。</p><p>但心虛，教腹實。密與寥天為一。華陽洞，廣寒宮。人人方寸中。</p><p>又</p><p>用於真人韻</p><p>是和非，雙打過。免共相魔生火。談有相，損頑空。齋居看望中。</p><p>聖賢風，行處在。巧智爭如休賣。詩與酒，且乘閒。隨緣發笑顏。</p><p>又</p><p>再次韻於真人</p><p>誦真經，期萬過。未滅無明心火。宜回首，探真空。融怡淡漠中。</p><p>自古人，何處在。謾記聲名沽賣。拋塵累，養清閒。瓊漿自駐顏。</p><p>瑤臺月</p><p>元宵慶賞</p><p>天開景運。記建武中興，炎劉重盛。明良際會，八表風調雨順。任一時、嶽降生申，正千載、河清誕聖。祥雲擁，流霞映。飛仙拱，魁星炯。佳應是、師真毓瑞，人天交慶。</p><p>蘅薇香滿元宵景。耀天目、神光如鏡。見龍章鳳質，降伏群魔歸正。稟玄元、立教開先，悟至道、心空神領。昌元嗣，明真鏡。同無有，怡清淨。綿永度，三途六道，神仙同證。</p><p>喜遷鶯</p><p>題郭南仲庵壁</p><p>深源密塢，問牧豎樵童，俱迷方所。蓬藋縱橫，龍蛇出沒，玉峽攙空無路。不戀雁塔榮名，解守魚淵寒素。這勤苦。但堅心自有，神靈呵護。</p><p>猛悟。無回顧。一點虛明，萬劫無今古。胎息根深，靈泉穴祕，靜裡運調陽火。莫問地久天長，管取收因結果。休輕負。把天谷真機，與君說破。</p><p>又</p><p>情纏識縛，嘆時人不悟，酒中真樂。縱慾招愆，迷心失行，卻道為他狂藥。須信醉舞狂歌，也有良知真覺。無倚泊。任暖氣同流，三關三絡。</p><p>落魄。清閒客。醉鄉深處，風月長酬酢。空花消亡，光明顯露，人我自皆忘卻。不問市醞村醪，儘可淺斟低酌。從鄙薄。競口口談醒，言言成錯。</p><p>雪夜漁舟</p><p>晚風歇。謾自棹扁舟，順流觀雪。山聳瑤峰，林森玉樹，高下盡無分別。性情澄徹。更沒個、故人堪說。恍然身世，如居天上，水晶宮闕。</p><p>萬塵聲影絕。透塵空無外，水天相接。浩氣衝盈，真宮深厚，永夜不愁寒冽。愧憐鄙劣。只解道、赴炎趨熱。停橈失笑，知心都付，野梅江月。</p><p>春從天上來</p><p>鶴鳴奉旨</p><p>王土平平。正海息波瀾，嶽斂雲煙。三景虛明，八表澄清，一月普照諸天。有流霞洞煥，映黍珠、徐下空玄。絕形言。見千真拱極，萬氣朝元。</p><p>當時鶴鳴夜半，感真符寶篆，特地清傳。碧湛龍文，紅凝龜篆，絳衣舞鬣蹁躚。計功成果就，無真教、郭景飛仙。已千年。亙燈燈續焰，光朗無邊。</p><p>風入松</p><p>用王介甫韻</p><p>深耕易耨寸田中。看真個英雄。夜來猶上星臺望，全不厭、水綠雲紅。便是清交素友，頻相視、笑晴空。</p><p>玉階瑤甃翠重重。帶萱草蔥蔥。流霞盡飲何辭醉，更休數、塵裡千鍾。曉夜朝元去也，怎忍舍、大夫松。</p><p>摸魚兒</p><p>甚山靈、鬥奇誇巧，懸峰遙獻形似。倉船爐灶無封閉，零落車羅機履。山臨水。任甕杵、轆轤廄架俱閒毀。床棺塵委。更樂隱棋休，料閒真隱，三教忘賓主。</p><p>人都語，二十四巖佳致。來往溯流觀指。目前景相紛虛幻，神仙家在何許。君莫取。這身世、山林朝市隨緣遇。休論詭異。但總絕情緣，一空妍醜，覿面先尋你。</p><p>惜時芳</p><p>對竹賦</p><p>虛心勁節爭蕭散。無冬夏、鉤闌側畔。霜風雪色沉沉晚。殘不了、細枝纖幹。</p><p>情中意裡塵沙恨。試與聆、絃歌急慢。無嫌青翠開青眼。相看似、太原家慣。</p><p>清平樂</p><p>天先天后。真土藏靈秀。妙用自然循火候。節節薰烝教透。</p><p>不分龍麝檀沉。都能入鼻通心。待得煙消息住，渾身變見真金。</p><p>蘇幕遮</p><p>用伍先生韻和元規</p><p>先天生，後天久。道有真詮，諦聽當時受。恰是迷天迷望鬥。只恐微軀，薄倖隨枯朽。</p><p>又</p><p>抱孤琴，彈小操。獨坐幽軒，盡日無人到。惟樂煙霞長嘯傲。明月清風，今古長為道。</p><p>識乾坤，知牝牡。懶共塵勞，汨汨爭奔走。愛殺高眠消白晝。一任他家，玉兔金烏走。</p><p>西江月</p><p>又和前人</p><p>蓬戶橫開岑寂，寒窗側映清暉。竹風偷入五香幃。還有好音相惠。</p><p>須信毫芒可入，明珠胎裡忘機。宵征夜宴是和非。月府仙人無愧。</p><p>南鄉子</p><p>和元規</p><p>無奈這群迷。味色聲中若系羈。盡任改頭兼換面，何悲。不染伊時不管伊。</p><p>春去又秋兮。莫遣空逾十二時。好把自然真妙旨，修為。塵事縈仍道甚希。</p><p>又</p><p>久不上春臺。直待將身跨九垓。懶向人間深有謂，氛埃。難趁邪風傷聖胎。</p><p>水檻映山齋。賞遍從容首自回。長謝故人書曲意，徽哉。贏得腰琴拂袂來。</p><p>望江南</p><p>觀棋作</p><p>楸枰靜，黑白兩奩均。山水最宜情共樂，琴書贏得道相親。一局一番新。</p><p>鬆影裡，經度幾回春。隨分也曾施手段，爭先還恐費精神。長是暗饒人。</p><p>又</p><p>次元規西源好韻並序</p><p>某喜西源壁立峻峙，無一俗狀。疏鬆密竹，</p><p>四通九達，青玉交輝。天作高山，地靈若此。常相謂曰：身處真人之墟，而不知也。登戲珠峰，</p><p>以見虎蹲龍躡，遠壁遙岑，皆在其下。考室在</p><p>靖，建名榜之，水中花、圃中蔬，山光竹翠，白屋逾靜，得其居矣。昔之思歸，見十二篇之曲。</p><p>同聲相應，故和之。</p><p>西源好，仙構佔仙峰。一鶴性靈清我宇，萬龍風雨亂霜空。高靜太疏慵。</p><p>天地樂，山水靜流通。行坐臥憐塵外景，虛空寂是道家風。非細樂相從。</p><p>又</p><p>西源好，龍首虎頭高。風雨每掀清宇宙，林巒長似湧波濤。吟詠有詩豪。</p><p>成大樂，美稱適相遭。醮鬥清筵投羽札，啟元喜會執金刀。身淨隔紛騷。</p><p>又</p><p>西源好，巖館鑿鬆崖。五斗洞前斟玉斝，半酣窗外撫金盃。無累自悠哉。</p><p>青翠色，玉竹自新栽。風到莫來搖老木，雨霖時復洗圓苔。如此惱詩才。</p><p>又</p><p>西源好，春日日初長。不看人間三月景，常思天上萬花香。幽賞一時狂。</p><p>歌笑也，空洞大歌章。千景淨來風谷秀，三雲歸後月林光。沉麝似蘭香。</p><p>又</p><p>西源好，迎夏灑炎風。紅錦石邊憐一派，老張巖上戀群峰。時得化龍筇。</p><p>琴振玉，曉色倚梧桐。黼黻文章朝內盛，山川林木野亭空。朱火煥明中。</p><p>又</p><p>西源好，秋景道人憐。時至自然天氣肅，夜涼猶喜月華圓。長嘯碧崖顛。</p><p>須信酒，難別詠歌邊。是處伐薪為炭後，此時嘗稻慶豐年。童子舞胎仙。</p><p>又</p><p>西源好，冬日雪中鬆。攜手石壇承愛景，靜觀天地入清宮。恰似大茅峰。</p><p>襟袂冷，琴裡意濃濃。吹月洞簫含碧玉，動人佳趣轉黃鐘。情緒發於中。</p><p>又</p><p>西源好，幽徑不成斜。山谷隱連無改色，池塘空靜默無瑕。人釣水之涯。</p><p>仙舫小，人慾盼君家。歸棹日回如覽鏡，放船星落似乘槎。風雨亂寒沙。</p><p>又</p><p>西源好，神洞自相求。傍水墾田流澗急，砍山開徑小花浮。蹤跡舊人留。</p><p>忘萬物，爽氣白雲收。司命暫曾尋寢靜，紫陽真是步條幽。思繼此公遊。</p><p>又</p><p>西源好，人在水晶宮。長願玉津名濯鼎，恰如龍井到天峰。的的好遺風。</p><p>清徹底，豈忤李唐隆。自浸巖前崖石潔，不籠天外嶺雲濃。澄徹瑩懷中。</p><p>又</p><p>西源好，雨霽斂紅紗。碧水靜搖招釣叟，綠苔寒迫起漁家。攜駕會春茶。</p><p>風浩浩，錦蔭石屏華。濯鼎上方敲翠竹，轆轤西去碎丹砂。休問樂津涯。</p><p>又</p><p>西源好，還向觀庭西。扌棄晚菊明方丈外，傍寒梅放六花飛。三鶴會同時。</p><p>清淨宇，處一貴無為。戴月夜中仍是別，銜香原上不須迷。於此振衣歸。</p><p>減字木蘭花</p><p>呈鑑義王介甫</p><p>嚴寒冬月。前日陽生幾降雪。松柏凌霄。森聳庭中嘆後凋。</p><p>昔人猶豫。身入山林深靜處。今古同符。好趁笙歌且自娛。</p><p>江神子</p><p>彩雲樓閣瑞煙平。雨初晴。月朧明。夜靜天風，吹下步虛聲。何處朝元歸去晚，雙鳳小，五雲輕。</p><p>落花流水兩關情。恨無憑。夢難成。倚遍闌干，依舊楚風清。露滴鬆梢人靜也，開寶篆，誦黃庭。</p><p>鵲橋仙</p><p>寄朋權</p><p>神清心妙，山長水遠，有分何年瞻望。晴空一月彩雲飛，又起我、無窮想像。</p><p>一陽門徑，九華恩露，惟願分明指向。竹風頻起紫微煙，似有意、許歸吾黨。</p><p>水調歌頭</p><p>高真留妙訣，達士濟群迷。心清行潔，天人凡聖盡皈依。不在搬精運氣，不在飛罡躡鬥，心亂轉狐疑。但要除邪妄，心地合神祇。</p><p>悟真空，離世網，絕關機。養吾浩氣，驅雷役電震天威。混合百神歸一，一念通天徹地，方始了無為。叱吒生風雨，玩世挾明時。</p><p>度清霄</p><p>五首</p><p>一更一點一更初。</p><p>城門半掩行人疏。</p><p>茅庵瀟灑一事無。</p><p>孤燈相對光清虛。</p><p>蒲團安穩身不拘。</p><p>跏趺大坐心如如。</p><p>月輪微出天東隅。</p><p>空中露出無名珠。</p><p>其二</p><p>二更二點二更深。</p><p>宮鐘聲絕夜沉沉。</p><p>明月滿天如寫金。</p><p>同光共影無昏沉。</p><p>起來間操無絃琴。</p><p>聲高調古驚人心。</p><p>琴罷獨歌還獨吟。</p><p>松風澗水俱知音。</p><p>其三</p><p>三更三點三更中。</p><p>煙開霧斂靜無風。</p><p>月華迸入水晶宮。</p><p>四方上下同一空。</p><p>光明遍轉華胥同。</p><p>千古萬古無初終。</p><p>鐵蛇飛舞如流虹。</p><p>倒騎白鳳遊崆峒。</p><p>其四</p><p>四更四點四更長。</p><p>迎午迸鼠心不忙。</p><p>丹爐伏火生新香。</p><p>群陰剝盡回真腸。</p><p>金娥木父歡相當。</p><p>醍醐次進無停觴。</p><p>主賓倒置情不傷。</p><p>更闌別去還相忘。</p><p>其五</p><p>五更五點五更殘。</p><p>青冥風露逼人寒。</p><p>扶桑推出紅銀盤。</p><p>城門依舊聲塵喧。</p><p>明暗二景交相轉。</p><p>生來死去紛易換。</p><p>道人室中天宇寬。</p><p>日出三竿方啟關。</p><p>結語</p><p>獨自行兮獨自坐。</p><p>獨自歌兮獨自和。</p><p>日日街頭走一過。</p><p>我不識吾誰識我。</p><p>人間旦暮自四時。</p><p>玄中消息不推移。</p><p>覿面相呈知不知。</p><p>知時自唱囉囉哩。</p><p>望江南</p><p>寄陰權</p><p>秋夜事，月裡竹亭亭。清籟與誰喧池水，微風遣我下簷楹。圓缺若為情。</p><p>終南道，累寄笑歌聲。丹闕夜涼通馬去，黃河無曉照舟橫。聯轡去還成。</p><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p3.pstatp.com/large/dfic-imagehandler/5a59ea8b-7a92-40ad-8c6a-a1e8704590e2><p class=pgc-img-caption></p></div><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p1.pstatp.com/large/dfic-imagehandler/a3f1d6a1-8e27-4b5e-b870-071ea3d26452><p class=pgc-img-caption></p></div><div class=pgc-img><img alt=全宋詞（2790卷）全文閱讀（207——216卷） onerror=errorimg.call(this); src=https://p9.pstatp.com/large/dfic-imagehandler/4c37b04b-2408-47e9-b87e-8c8d6346130c><p class=pgc-img-caption></p></div></div><div class="post-meta meta-tags"><ul class=clearfix><li><a>全宋詞</a></li><li><a>2790</a></li><li><a>閱讀</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/94ecf26.html alt=全宋詞（2790卷）全文閱讀（35——73卷） class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f style=border-radius:25px></a>
<a href=../../tw/%E9%81%8A%E6%88%B2/94ecf26.html title=全宋詞（2790卷）全文閱讀（35——73卷）>全宋詞（2790卷）全文閱讀（35——73卷）</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr><li><a href=../../tw/%E9%81%8A%E6%88%B2/fed2cf2.html alt="《全宋詞 2790卷》（755—758卷）馮取洽 趙以夫 鄭覺齋 張榘" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/pgc-image/6ed6936eaece4cb3ada4611c945e848f style=border-radius:25px></a>
<a href=../../tw/%E9%81%8A%E6%88%B2/fed2cf2.html title="《全宋詞 2790卷》（755—758卷）馮取洽 趙以夫 鄭覺齋 張榘">《全宋詞 2790卷》（755—758卷）馮取洽 趙以夫 鄭覺齋 張榘</a></li><hr><li><a href=../../tw/%E7%A7%91%E6%8A%80/e2d1f541.html alt=閱讀·學習時能讓自己強制做輸出的高效道具—KWL表 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8563f06738304651b6f37dca65555c3d style=border-radius:25px></a>
<a href=../../tw/%E7%A7%91%E6%8A%80/e2d1f541.html title=閱讀·學習時能讓自己強制做輸出的高效道具—KWL表>閱讀·學習時能讓自己強制做輸出的高效道具—KWL表</a></li><hr><li><a href=../../tw/%E7%A7%91%E6%8A%80/2bf9a44d.html alt=我是如何閱讀JDK源碼的？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/25b18fb619994fcbaa58c5e28b7a4e51 style=border-radius:25px></a>
<a href=../../tw/%E7%A7%91%E6%8A%80/2bf9a44d.html title=我是如何閱讀JDK源碼的？>我是如何閱讀JDK源碼的？</a></li><hr><li><a href=../../tw/%E7%A7%91%E6%8A%80/fdc48726.html alt=後端好書閱讀與推薦（續五） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/37425581639e49c7a4ebd28fc6c90a1f style=border-radius:25px></a>
<a href=../../tw/%E7%A7%91%E6%8A%80/fdc48726.html title=後端好書閱讀與推薦（續五）>後端好書閱讀與推薦（續五）</a></li><hr><li><a href=../../tw/%E7%A7%91%E6%8A%80/706d8944.html alt=如何開始寫小說？制定閱讀策略，學會閱讀小說就開始 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee9b5e30-764c-4f7c-926c-2e376397a2a8 style=border-radius:25px></a>
<a href=../../tw/%E7%A7%91%E6%8A%80/706d8944.html title=如何開始寫小說？制定閱讀策略，學會閱讀小說就開始>如何開始寫小說？制定閱讀策略，學會閱讀小說就開始</a></li><hr><li><a href=../../tw/%E7%A7%91%E6%8A%80/b2d54e2e.html alt=如何生成乾淨可閱讀的彙編代碼 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/fd7693c64d03414abeadb351f067183e style=border-radius:25px></a>
<a href=../../tw/%E7%A7%91%E6%8A%80/b2d54e2e.html title=如何生成乾淨可閱讀的彙編代碼>如何生成乾淨可閱讀的彙編代碼</a></li><hr><li><a href=../../tw/%E7%A7%91%E6%8A%80/a6cb3038.html alt=什麼是閱讀中的平行結構？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/0b5e2531fdc648f48a532354dc2c8f99 style=border-radius:25px></a>
<a href=../../tw/%E7%A7%91%E6%8A%80/a6cb3038.html title=什麼是閱讀中的平行結構？>什麼是閱讀中的平行結構？</a></li><hr><li><a href=../../tw/%E7%A7%91%E6%8A%80/b264b72f.html alt=九月，我輕輕閱讀錦繡之州！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/752244943b5a493f945534a34f46c0b2 style=border-radius:25px></a>
<a href=../../tw/%E7%A7%91%E6%8A%80/b264b72f.html title=九月，我輕輕閱讀錦繡之州！>九月，我輕輕閱讀錦繡之州！</a></li><hr><li><a href=../../tw/%E7%A7%91%E6%8A%80/9d0f293a.html alt=最新！中國小學生分級閱讀書目（2019年版） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f88cb985f36440d8ac7c4fa5b32da976 style=border-radius:25px></a>
<a href=../../tw/%E7%A7%91%E6%8A%80/9d0f293a.html title=最新！中國小學生分級閱讀書目（2019年版）>最新！中國小學生分級閱讀書目（2019年版）</a></li><hr><li><a href=../../tw/%E7%A7%91%E6%8A%80/7ea84577.html alt="文獻閱讀 | 平面光學成像器件：超透鏡還是衍射透鏡？" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/4e4d4f2d013541b68988a5eee7c26948 style=border-radius:25px></a>
<a href=../../tw/%E7%A7%91%E6%8A%80/7ea84577.html title="文獻閱讀 | 平面光學成像器件：超透鏡還是衍射透鏡？">文獻閱讀 | 平面光學成像器件：超透鏡還是衍射透鏡？</a></li><hr><li><a href=../../tw/%E7%A7%91%E6%8A%80/e70d3b48.html alt=文言文閱讀技巧：語境推斷法 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/65335550-3370-42c0-895c-dabe99088634 style=border-radius:25px></a>
<a href=../../tw/%E7%A7%91%E6%8A%80/e70d3b48.html title=文言文閱讀技巧：語境推斷法>文言文閱讀技巧：語境推斷法</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>