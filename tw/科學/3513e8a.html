<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>馮夢龍《古今譚概》原文·第二十四部酬嘲部賞析 | 极客快訊</title><meta property="og:title" content="馮夢龍《古今譚概》原文·第二十四部酬嘲部賞析 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p9.pstatp.com/large/pgc-image/86c2438a1d7a4724804e6315aa17198b"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/3513e8a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/3513e8a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/3513e8a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/3513e8a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/3513e8a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/3513e8a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/3513e8a.html><link rel=canonical href=https://geekbank.cf/tw/%e7%a7%91%e5%ad%b8/3513e8a.html><meta property="article:published_time" content="2020-10-29T21:01:48+08:00"><meta property="article:modified_time" content="2020-10-29T21:01:48+08:00"><meta name=Keywords content><meta name=description content="馮夢龍《古今譚概》原文·第二十四部酬嘲部賞析"><meta name=author content="极客快訊"><meta property="og:url" content="/tw/%E7%A7%91%E5%AD%B8/3513e8a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>馮夢龍《古今譚概》原文·第二十四部酬嘲部賞析</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p><br></p><div class=pgc-img><img alt=馮夢龍《古今譚概》原文·第二十四部酬嘲部賞析 onerror=errorimg.call(this); src=https://p9.pstatp.com/large/pgc-image/86c2438a1d7a4724804e6315aa17198b><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><div class=pgc-img><img alt=馮夢龍《古今譚概》原文·第二十四部酬嘲部賞析 onerror=errorimg.call(this); src=https://p1.pstatp.com/large/pgc-image/bcefeb22a2ae44918d59a7f32d6ad329><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><h1>酬嘲部第二十四</h1><p><br></p><p>子猶曰：談鋒之中人，如風觸牆，鮮不反矣。其不反者，非大愚人，則大忮毒人。魚軍容所謂“怒猶常情，笑乃不可測”者也。是故能酬者，不病嘲。而能嘲者，亦反樂於得酬。旗鼓相向，為鸛為鵝。或吳艎之復歸，或趙幟之遽拔。雖使蘇、張復生，誰能射轅門之戟？儻亦憑軾者之大觀乎？集《酬嘲》第二十四。</p><p>楊玠</p><p>楊玠，北人，巧應對。京兆杜公瞻戲曰：“君既姓楊，陽貨實辱孔子。”玠曰：“君既姓杜，杜伯嘗射宣王。”又殿內將軍牛子充戲曰：“吾羊有玠，恐不任廚。”玠曰：“君牛既充，正當烹宰。”又太倉張策戲曰：“卿本無德量，忽共叔寶同名。”玠曰：“爾既少才獻，敢與伯符連諱！”又太子洗馬蕭翊，蘭陵人，戲曰：“流共工於幽州，易北恐非樂土。”玠曰：“放驩兜於崇山，江南豈是勝地！”</p><p>張裔</p><p>張君嗣在益州，為雍闓縛送與吳。武侯遣鄧芝使吳，因便請裔。裔在吳，流徙伏匿，吳主未之知。臨發引見，問曰：“蜀卓氏女亡奔相如，貴土風俗何以乃爾？”裔曰：“愚以為卓氏寡女，猶賢於買臣之妻。”</p><p>諸葛恪</p><p>吳主權嘗燕見費禕，逆敕群臣，使禕至，伏食勿起。禕至，權為輟食，而諸人不起。禕調之曰：“鳳凰來翔，麒麟吐哺，驢騾無知，伏食如故。”諸葛恪應曰：“爰植梧桐，以待鳳凰。有何燕雀，自稱來翔？何不憚射，使還故鄉。”</p><p>孫權使太子嘲諸葛恪曰：“恪食馬矢一石。”答曰：“臣得戲君，子得戲父？”權曰：“可。”洛曰：“乞太子食雞卵。”權曰：“人令卿食馬矢，卿令人食雞卵，何也？”恪曰：“所出同耳。”權大笑。</p><p>徐陵聘魏</p><p>徐陵至魏館，是日甚熱，魏收嘲陵曰：“今日之熱，當為徐常侍來。”徐即答曰：“前王肅至此，為魏始制禮儀。今我來聘，使卿復知寒暑。”收大慚。</p><p>《月賦》、《秋月詩》</p><p>孝武嘗問魏延之曰：“謝莊《月賦》何如？”答曰：“莊始知‘隔千里兮共明月’。”帝召莊，以延之語語之。莊應聲曰：“延之作《秋月詩》，始知‘生為久別離，死為長不歸’。”</p><p>趙孟頫、周草窗對</p><p>趙魏公孟頫有一私印，曰“水晶宮道人”。周草窗以“瑪瑙寺行者”對之，趙遂不用此印。後見草窗同郡崔進之藥肆懸一牌曰“養生主藥室”，趙以“敢死軍醫人”對之，崔亦不復設此牌，趙語人曰：“我今日方為水晶宮吐氣！”</p><p>蘇、劉</p><p>劉貢父晚得癩疾，鼻陷，又坐和蘇子瞻詩罰金。元祐中，同為從官。貢父曰：“前於曹州，有盜夜入人家，室無物，但有書數卷耳。盜忌空還，取與卷而去，乃舉子所著五七言也。就庫家質之。主人喜事，好其詩。不捨手。明日盜敗，吏取其書。主人賂吏而私錄之。吏督之急，且問其故。曰：‘吾愛其語，將和之也。’吏曰：‘賊詩不中和他！’”子瞻亦曰：“少壯讀書，頗知故事。孔子嚐出。顏、仲二子行而過市，而卒遇其師。子路矯捷，躍而升木。顏淵懦緩，顧無所之，就市中所謂石幢子者避之。既去，市人以賢者所至，遂更其名曰‘避孔子塔’。”坐者絕倒。</p><p>狼驢</p><p>袁元峰閣老與郭東野同朝。郭戲袁曰：“今日東門丁報一猿走入，西門又報一狼走入。已知皆是狼，然則猿亦似狼乎？”袁曰：“今日有人索題居扁者。予問居在何處？曰：在郭東野外。因題之曰：郭東野廬。”</p><p>陶榖使吳越</p><p>陶榖在翰林日，念宣力已久，意希大用，使同類乘間探之。藝祖曰：“翰林草制，皆檢前人舊本，俗所渭‘依樣畫葫蘆’耳。”榖題一絕於玉堂署，雲：“官職須從生處有，才能不管舊時無。堪笑翰林陶學士，年年依樣畫葫蘆。”藝祖見之，薄其怨望。後奉使吳越，忠懿王宴之，因食蝤蛑，詢其族類。忠懿命自蝤蛑至蜞蚏凡十餘種以進。榖曰：“一蟹不如一蟹！”以諷忠懿之不如錢鏐也。宴將畢，或進葫蘆羹相勸。榖不舉筯。忠懿笑曰：“先王時庖人善制此羹，今依樣饌來者。”榖嘿然。</p><p>原父酬歐公</p><p>劉原父晚年再娶。歐公作詩戲之雲：“仙家千載一何長，浮世空驚日月忙。洞裡桃花莫相笑，劉郎今是老劉郎。”原父得詩不悅，思報之。初歐公與王拱辰同為薛簡肅公婿，歐公先娶王夫人姊，再娶其妹，故拱辰有“舊女婿為新女婿，大姨夫作小姨夫”之戲。一日三人會間，原父曰：“昔有一學究訓學子誦《毛詩》，至‘委蛇委蛇’，學子念從原字。學究怒而責之曰：‘蛇當讀作姨字，毋得再誤，’明日，學子觀乞兒弄蛇，飯後方來。問：‘何晏也？’曰：‘遇有弄姨者，從眾觀之。先弄大姨，後弄小姨，是以來遲。’”歐公亦為之噱然。</p><p>按簡肅公墓文，王拱辰兩為公婿。而《詩話》等書皆稱歐公，未解。</p><p>何承天</p><p>何承天年老，為著作佐郎。諸佐郎併名家年少。荀伯子嘲之，呼為“奶母。”何曰：“卿當雲‘風凰將九子’，何言‘奶母’？”</p><p>王、範</p><p>王文度、範榮期常同詣簡文，範齒勝，王爵勝。王遂在範後，王因謂範曰：“簸之揚之，糠秕在前。”範曰：“淘之汰之，砂礫在後。”</p><p>祝石林</p><p>給事祝石林，曾為黃陂博士。偶入郡，與黃岡令劉聯坐。令心易之，而嗔其抗直，曰：“吾鄉士人有一破，乃‘大哉堯之為君’一節題。破雲：‘以齊天之大聖，極天下之無狀焉。’”祝曰：“吾亦有一破，題是‘不得已而之景醜氏宿焉’。破雲：‘處無可奈何之地，遇大不相干之人。’”同官絕倒。明年，祝及第，劉以縣令考察為民。</p><p>王清</p><p>王清系掾吏，初授卑官，有異才，累遷嘉興府同知。以督責海塘有功，擢兩淮僉憲。逾半年，請告歸。在嘉時，偕太守行香文廟。太守戲指先師，謂公曰：“認得此位老先生否？”清曰：“認得，這老先生人品極高，只是不曾發科。”太守默然。</p><p>只誇科第，不論人品，此位老先生，太守反不認得。</p><p>仕宦遲速</p><p>魏周泰為新城太守。司馬宣王使鍾毓調曰：“公釋褐政府三十六日，擁蓋守兵馬郡。乞兒乘小車，一何駛乎！”泰曰：“君名公之子，小有文采，故守吏職。獼猴騎土牛，又何遲也！”</p><p>陸兵曹、張給事</p><p>陸式齋容一日與張給事宴，投壺中耳。給事曰：“信是陸兵曹，開手便中帖木耳。”式齋答雲：“可惜張給事，閉口常學磨兜堅。”給事有慚色。</p><p>費侍郎對</p><p>費宏官侍郎，其兄奉常。公宴，以長少易位，劉瑾適過之，曰：“費秀才以羊易牛。”公答曰：“趙中貴指鹿為馬。”</p><p>侍郎謔</p><p>景泰間兵、刑二部僚佐會坐。時於公謙為兵書，俞公士悅為刑書。刑侍郎戲謂兵侍郎曰：“於公為大司馬，公非少司驢乎？”兵侍郎即應之曰：“俞公為大司寇，公非少司賊乎？”</p><p>崔副使允，京山侯元之弟也。初登第時，偕同年王侍郎寅之子允修，謁王之一鄉前輩。其人問崔何人。王雲：“崔駙馬弟也。乃兄駙馬，此為駙驢。”崔答曰：“此王侍郎兒。乃父侍狼，此為侍狗。”</p><p>洗馬</p><p>劉定之升洗馬，朝遇少司馬王偉。王戲之曰：“太僕馬多，洗馬須一一洗之。”劉笑曰：“何止太僕，諸司馬不潔，我亦當洗。”</p><p>太常卿大學士</p><p>陳師召擢南京太常，門生會餞，有垂涕者。李西涯大學士在席，為句雲：“師弟重分離，不升他太常卿也罷。”公應聲曰：“君臣難際會，便除我大學士何妨？”一座絕倒。</p><p>按陳音，莆田人，李東陽同榜，性寬坦。在翰林時，夫人嘗試之。會客至，呼茶，曰：“未煮。”公曰：“也罷。”又呼幹茶，曰：“未買。”公曰：“也罷。”客為捧腹。時因號“陳也罷”。</p><p>增廣、檢討</p><p>內鄉縣李蓘，字子田，官翰林檢討。其弟名蔭，字襲美，久滯增廣生。蓑遣書蔭曰：“爾今年增廣，明年增廣，不知增得幾多？廣得幾多？”蔭答書曰：“爾今日檢討，明日檢討，不知檢得甚麼？討得甚麼？”</p><p>試官舉子</p><p>唐制：舉人試日，既暮，許燒燭三條。主文權德輿於簾下戲雲：“三條燭盡，燒殘舉子之心。”舉子遂答雲：“八韻賦成，驚破侍郎之膽。”</p><p>僧贊寧等</p><p>僧贊寧辭辯縱橫，人莫能屈。時有安鴻漸者，文辭雋敏，尤好嘲詠。嘗街行，遇贊寧與數僧相隨。鴻漸指而嘲白：“鄭都官不愛之徒，鄭谷詩：愛僧不愛紫衣僧。時時作隊。”贊寧應聲答曰：“秦始皇未坑之輩，往往成群。”</p><p>安鴻漸素好謔。凌侍郎策，其父曾為鎮所由，父攜拜鴻漸乞名。鴻漸命名，曰“教之”。蓋言所由生也。策後頗銜恨之。</p><p>潘閬常謔惠崇曰：“崇師爾當憂獄事。吾去夜夢爾拜我，爾豈當歸俗耶？”惠崇曰：“此乃秀才憂獄事爾。惠崇，沙門也。惠崇拜，沙門倒也。秀才得無詣沙門島耶？”</p><p>包山寺在蘇州太湖。僧天靈者，博學通文。有一秀才嘲之曰：“禿字如何寫？”僧應聲曰；“秀字掉轉尾就是。”</p><p>僧錄惠江、中書程紫霄，俱辯捷。江素充肥，會暑袒露。霄見之，曰：“僧錄琵琶腿。”江曰：“先生觱慄頭。”又見駱駝數頭。霄指一大者曰：“此必頭陀也。”江曰：“此輩滋息，亦有先後。此先生，非頭陀。”</p><p>僧貫休有機辯。杜光庭羽士欲挫其鋒，每相見，必俟其舉措以戲調。一日，因舞轡於通衢，貫休馬墜糞。光庭連呼：“太師！太師！數珠落地！”貫休徐曰：“大還丹！大還丹！”</p><p>儒匠</p><p>有木匠頗知通文，自稱儒匠。嘗督工於道院，一道士戲曰：“匠稱儒匠，君子儒，小人儒？”匠遽應曰：“人號道人，餓鬼道，畜生道？”</p><p>古今巧對</p><p>劉潛夫</p><p>楊平舟棟以樞掾出守莆陽，劉潛夫克莊兄弟俱以史官里居，郡集公寓。王臞軒邁戲之雲：“大編修，小編修，同赴編修之會。”潛夫雲：“欲屬對不難，不可見怒。”王願聞之。乃雲：“前通判，後通封，但聞通判之名。”蓋王凡五得倅而不上雲。王又嘗拆劉名調之雲：“十兄二十年前何其壯，二十年後何其不壯？”劉應之曰：“二兄二十年前何其遇，二十年後何其不遇？”</p><p>東坡、佛印</p><p>佛印原儒家流，書無不讀，與東坡友善。神廟時，禱旱，命僧人入內修演。東坡謂佛印冒侍者入觀盛事。上見魁偉，遂賜披剃。心頗銜恨。一日東坡戲曰：“往嘗與公談及古詩，如‘時聞啄木鳥，疑是叩門僧’，又如‘鳥宿池邊樹，僧敲月下門’，未嘗不以‘鳥’對‘僧’也。不意今日公身犯之。”佛印曰：“所以老僧今日得對學士。”東坡大笑。</p><p>又舊傳佛印嘗訪坡公。公不在，值小妹臥紗帷中。佛印曰：“碧紗廚裡臥佳人，煙籠芍藥。”小妹應聲曰：“清水池中洗和尚，水浸葫蘆。”佛印笑曰：“和尚得對佳人，已出望外矣！”按此乃後人好事者之為，公雖曠遠，印不應直入臥闥也。又傳小妹夏月晝寢，坡公過之。妹戲吟曰：“露出琵琶腿，請君彈一彈。”公應曰：“理上去不得，要彈也不難。”亦可笑。</p><p>東坡為佛印題小像雲：“佛相佛相，把來倒掛，只好擂醬。”一日佛印亦與東坡題真雲：“蘇胡蘇胡，比上不足，比下有餘。”相與大笑。</p><p>師公</p><p>徐之才父祖並善醫，世傳其業。祖孝徵戲之才為師公。之才曰：“既為汝師，復為汝公，在三之義，頓居其兩。”眾大笑。</p><p>糞墼</p><p>丁公度、晁公宗懿，往因同館，喜相諧謔。晁遷職，以啟謝丁。丁戲晁曰：“啟事更不奉答，當以糞墼一車為報。”晁答曰：“得墼勝於得啟。”因大笑。</p><p>錢索子</p><p>劉閣老嘗議丘文莊著述，戲曰：“丘仲深有一屋散錢，只欠索子。”丘應曰：“劉希賢有一屋索子，只欠散錢。”</p><p>羊蟹</p><p>尤延之極短小。壽皇嘗問：“外廷謂卿為秤錘，何故？”對曰：“秤錘雖小，斤兩分明。”上喜之。楊誠齋嘗戲呼尤延之為蝤蛑。延之呼誠齋為羊。一日食羊白腸。延之曰：“祕監錦心繡腸，亦為人所食。”誠齋笑吟曰：“有腸可食何須恨，猶勝無腸可食人。”世稱蟹為“無腸公子”。一坐大笑。</p><p>樑寶、趙神德</p><p>樑寶好嘲戲，至貝州，聞趙神德能嘲，即令召之。寶面甚黑，廳上憑案以待。須臾，神德入，兩眼俱赤，至階前，寶即雲：“趙神德，天上既無雲，閃電何以無準則？”答雲：“入門來，案後唯見一挺墨。”寶又云：“官里科硃砂，半眼供一國。”又答雲：“磨公小拇指，塗得太社北。”寶無以對，愧謝遣之。</p><p>歐陽、長孫</p><p>歐陽詢為人瘦小，極其寢陋，而聰敏絕倫。太宗常宴近臣，互令嘲謔，以為娛樂。長孫無忌先嘲詢曰：“聳膊成山字，埋肩不出頭。誰令麟閣上，畫此一獼猴？”詢應聲曰：“縮頭連背暖，漫襠畏肚寒。只緣心渾渾，所以面團團。”太宗笑曰：“詢殊不畏皇后聞耶？”</p><p>補脣先生</p><p>方幹脣缺，有司以為不可與科名，連應十餘舉，遂隱居鑑湖。後數十年，遇醫補脣，年已老矣，人號曰“補脣先生”。又性好侮人。嘗與龍丘李主簿同酌。李目有翳，幹改令譏曰：“措大吃酒點鹽，軍將吃酒點醬。只見門外著籬，未見眼中安障。”答曰：“措大吃酒點鹽，下人吃酒點鮓。只見手臂著襴，未見口脣開褲。”</p><p>王琪、張亢</p><p>王琪、張亢同在晏元獻幕。張肥大，王以太牢目之。王瘦小，張以獼猴目之。一日有米綱至八百里村，水淺當剝載，張往督。王曰：“所謂‘八百里剝’也。”張曰；“未若‘三千年精’矣。”琪嘗嘲亢曰：“張亢觸牆成八字。”亢應聲曰；“王琪望月叫三聲。”</p><p>吳原墅、王玉峰</p><p>蘇州吳原墅麻臉鬍鬚，莆田王玉峰面歪而眼多白。王戲雲：“麻臉鬍鬚，羊肚石倒栽蒲草。”吳應雲：“歪腮白眼，海螺杯斜嵌珍珠，”二人同部，聞者鼓掌。</p><p>蘇小妹</p><p>東坡有小妹，善詞賦，敏慧多辯，其額廣而如凸。東坡嘗戲之曰：“蓮步未離香閣下，梅妝先露畫屏前。”妹即應聲雲：“欲扣齒牙無覓處，忽聞毛裡有聲傳。”以坡公多鬚髯，遂亦戲答。時年十歲耳。</p><p>一說雲：“去年一點相思淚，至今流不到腮邊”，以坡公長頦也。</p><p>多髯</p><p>李從儼生辰，賀客秦鳳陋而多髯，魏博少年如美人。魏戲雲：“今日不幸與水草大王接坐。”秦曰：“夫人無多言。”四座皆笑。</p><p>徐之才</p><p>魏收戲徐之才曰：“君面似小家方相。”之才曰：“若爾，便是卿之葬具。”</p><p>張玄祖</p><p>張玄祖八歲虧齒。先達知其不常，戲之曰：“君口復何為狗竇？”答曰：“正使君輩從此中出入。”</p><p>嚴、高二相公</p><p>常熟嚴相公面麻，新鄭高相公作文用腹草。前後在翰林時，高戲嚴曰：“公豆在面上。”嚴應聲曰：“公草在腹中。”</p><p>楊梅、孔雀</p><p>樑國楊氏子六歲，甚聰慧。孔君平詣其父，呼兒出見。為設果，果有楊梅。孔指以示兒曰：“此是君家果。”兒應曰：“未聞孔雀是夫子家禽。”</p><p>虞寄</p><p>虞寄年數歲。客候其父，遇寄於門，戲曰：“郎子姓虞，必當少智。”寄應曰：“字義不辨，豈得非愚？”客大慚。</p><p>何、顧</p><p>隋何妥八歲。顧良戲曰：“汝何是荷葉之荷，抑河水之河？”妥曰：“先生姓顧，是堅固之固，抑新故之故？”眾異之。</p><p>郭、曾</p><p>泰和曾給事忭，與郭工部愷飲間，曾嘲曰：“汝犬羊之鞟乎，虎豹之鞟乎？”郭應曰：“爾何曾比予於是！”</p><p>二柳孤楊</p><p>柳機、柳昂在周朝，俱歷要任。隋文帝受禪，併為外職。時楊素方用事，戲語機雲：“二柳俱摧。”機曰：“不若孤楊獨聳。”</p><p>歸、皮</p><p>皮日休謁歸仁紹，不遇，作龜詩嘲歸曰：“硬骨殘形知幾秋，屍骸終是不風流。頑皮死後鑽應遍，都為平生不出頭。”歸作氣毬詩嘲皮雲：“八片尖皮切作毬，水中浸了火中揉。一團閒氣如常在，惹踢招拳卒未休。”</p><p>盧、狄</p><p>狄仁傑戲同官郎盧獻曰：“足下配馬乃作驢。”獻曰：“中劈明公，乃成二犬。”傑曰：“狄字犬傍火也。”獻曰：“犬邊有火，是煮熟狗。”。</p><p>韓盧後</p><p>苻堅遣韓博使晉。博有口才，桓溫令刁彝嘲之。彝謂博曰：“卿是韓盧後。”博亦曰：“卿是韓盧後。”溫笑曰：“刁以君姓韓故耳。彼姓刁，那得是韓盧後耶？”博曰：“明公脫未之思，短尾者為刁也。”一坐皆笑。</p><p>崔季珪</p><p>冀州崔季珪琰，九歲應秀才舉。時陳元方為州刺史，嫌其幼。琰曰：“昔項橐八歲為孔子師，今自恨年已過矣。”元方戲之曰：“卿宗與崔杼近遠？”琰曰：“如明公之與陳恆。”</p><p>盧、陸</p><p>盧志字子通，范陽人，尚書珽少予。於眾坐問陸士衡：“陸遜、陸抗是君何物？”答曰：“如卿於盧毓、盧珽。”</p><p>謝、劉二子</p><p>謝莊子謝瀹，嘗與劉湎子劉浚飲，推讓久之，浚曰：“謝莊兒不可雲不能飲。”瀹曰；“苟得其人，自可流湎十日。”浚慚之。</p><p>殷、何二子</p><p>殷淳與何勗共食蒓羹盡。勗曰：“益殷蒓羹。”勗，司空無忌子也。淳徐輟筯曰：“何無忌憚！”。</p><p>庾、孫二子</p><p>庾園客庾翼子詣孫監，盛。見齊莊放在外，尚幼，而有神意。庾試之曰；“孫安國何在？”即答曰：“庚稚恭家。”庾大笑曰：“諸孫大盛，有兒如此！”又答曰：“未若諸庚之翼翼！”還語人曰：“我故勝，得重喚奴父名。”</p><p>王慈</p><p>琅琊王僧虔，長子慈，年十歲。共時輩蔡約入寺禮佛，正見沙門等懺悔。約戲之曰：“眾僧今日何乾乾？”慈應聲答曰：“卿如此不知禮，何以興蔡氏之宗？”約，興宗之子也。謝超宗見慈學書，謂之曰：“卿書何如虔公？”答曰：“慈書與大人，如雞之比鳳。”超宗，鳳之子。</p><p>伍伯、駔儈</p><p>晉庾純之父，嘗為伍伯。賈充之先，嘗為駔儈。充置酒而純未至。充曰：“君行常在人先，今何後？”純曰：“會有小市井事未了，是以後耳。”</p><p>酬外祖戲</p><p>王彧子絢，年六歲，讀《論語》至“周監於二代”。外祖何偃曰：“可改‘爺爺乎文哉’。”彧鬱同音，吳蜀間呼父為爺。絢曰：“尊者之名，安可戲？寧可雲‘草翁之風必舅’。”偃父何尚之，絢之外祖翁也。</p><p>申、許二公</p><p>許公國，與申公時行，相約詣一所公議。申詣許拉之。許曰：“此才午時，已行乎？”申應曰：“既以身許國，不得不爾。”</p><p>達毅、王達</p><p>達毅、王達同為郎中。一日僉公移，王戲曰：“每書銜名，但以公上為我之下。”毅應曰：“君子上達，小人下達。”</p><p>呂擴、謝暉</p><p>呂擴、謝暉亦以名相嘲。謝雲：“無才終入廣。”呂雲：“不日便充軍。”二人因而成隙。</p><p>演《琵琶記》</p><p>閩中蔡大司馬經，初姓張。一日與龔狀元用卿共宴，看演《琵琶記》。至趙五娘抱琵琶抄化，蔡戲龔曰：“狀元娘子何至此！”後至張廣才掃墓，龔指曰：“這老子姓張，如何與蔡家上墳？”</p><p>羅隱對</p><p>羅隱與顧雲同謁淮南高駢。云為人素雅重，而隱性傲睨。高公留雲而遠隱。隱欲歸武林，駢與賓幕餞於雲亭。時盛暑，青蠅入座，高命扇驅之。雲因謔隱曰：“青蠅被扇扇離席。”隱見《白澤圖》釘在門，應曰：“白澤遭釘釘在門。”《郡閣閒談》謂是寇豹、謝冠，誤也。</p><p>胡旦</p><p>舍人胡旦飲酒面赤。學士謝泌戲之曰：“舍人面色如袍色。”時胡服緋也。胡答曰：“學士心頭似襆頭。”謝為之色沮。</p><p>鐵冠道人</p><p>鐵冠道人張景和，江右方士。結廬鐘山下。樑國公藍玉攜酒訪之，道人野服出迎。玉以其輕己，不悅。酒行，戲曰：“吾有一語請先生屬對。雲：‘腳穿芒履迎賓，足下無禮。’”道人指玉所持椰杯復之曰：“手執椰瓢作盞，尊前不忠。”後玉竟以逆誅。</p><p>楊、李二公</p><p>邃翁冬天氣盛，而西涯怯寒。二公同坐，西涯屢以足頓地作聲。邃翁曰：“地凍馬蹄聲得得。”西涯見其吐氣如蒸，戲雲：“天寒驢嘴氣騰騰。”</p><p>陸封公對</p><p>太倉陸封公陸瑚之父。貌黑而齒白，與鄉紳金紋者相善，一日陸造紋，紋揖而戲之曰：“黑象口中含白齒。”陸揖甫畢，即應聲曰：“烏龜背上列金紋。”</p><p>地諱</p><p>李時嘗以“臘雞獨擅江南味”戲夏言。夏即應以“響馬能空冀北群” 。人嘲江西以臘雞，畿輔以響馬。故二公各指為戲。</p><p>李西涯在翰林時，與河南一學士相謔。河南公謁李，見簷曝有枯魚，嘲曰：“曉日斜穿學士頭。”李應聲曰：“秋風正灌先生耳。”蓋湖戶有“乾魚頭”，河南有“偷驢賊”之謠，又諺雲“秋風灌驢耳”故也。見《舊雨記談》。《耳談》以為高中玄、張泰嶽。殊誤。</p><p>劉寶遇女媼</p><p>劉道真寶遭亂，於河側自牽船，見採蓮女子，嘲之曰：“女子何不調機弄杼而採蓮？”女子答曰：“丈夫何不跨馬揮鞭而牽船？”道真又嘗素盤共人食，有嫗青衣，將二子行。道真嘲曰：“青羊將二羔。”嫗應聲曰：“兩豬同一槽。”</p><p>真、揚二娼</p><p>江、淮、閩、浙土俗，各有公諱，如杭之“佛兒”，蘇之“呆子”，常之“歐爺”之類，細民或相犯，至於鬥擊。宣和中，真州娼迎新守於維揚。揚守置酒，大合兩邦妓樂。揚州諱“缺耳”，真州諱“火柴頭”。揚娼恃會府，輕屬城，故令茶酒兵爇火而有煙。使小僮戒之，已而不止，呼責曰：“貴客大廳張筵，何燒炭不謹，卻著柴頭！”咄詈再四。真娼笑語兵曰：“行者三四度指揮，何得不聽？汝有耳朵耶，沒耳朵耶？”揚娼大慚。</p><p>小試冒籍</p><p>華亭人冒籍上海小試，憤其不容，大書通衢曰：“我之大賢與，人何所不容？我之不賢與，如之何其拒人也？”上海人答雲：“我之大賢與，何必去父母之邦？我之不賢與，焉往而不三黜？”</p><p>戴釜山鹿鳴</p><p>嚴司空震，梓州鹽亭縣人，所居枕戴釜山，但有鹿鳴，即嚴氏一人必殞。一日有表親野坐，聞鹿鳴，其表曰：“戴釜山中鹿又鳴。”嚴曰：“此際多應到表兄。”表接曰：“表兄不是嚴家子，合是三兄與四兄。”不日嚴氏子一人果亡。是何異也？</p><p><br></p></div><div class="post-meta meta-tags"><ul class=clearfix><li><a>馮夢龍</a></li><li><a>譚概</a></li><li><a>部酬</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/81745bb3.html alt=馮夢龍《古今譚概》原文·第九部癖嗜部賞析 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c2918eed64d14facacfae87971ca8470 style=border-radius:25px></a>
<a href=../../tw/%E7%A7%91%E5%AD%B8/81745bb3.html title=馮夢龍《古今譚概》原文·第九部癖嗜部賞析>馮夢龍《古今譚概》原文·第九部癖嗜部賞析</a></li><hr><li><a href=../../tw/%E9%81%8A%E6%88%B2/7b0f13b.html alt=馮夢龍《古今譚概》原文·第十六部鷙忍部賞析 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/8a3209152f6648b8ad2d9ac952c15213 style=border-radius:25px></a>
<a href=../../tw/%E9%81%8A%E6%88%B2/7b0f13b.html title=馮夢龍《古今譚概》原文·第十六部鷙忍部賞析>馮夢龍《古今譚概》原文·第十六部鷙忍部賞析</a></li><hr><li><a href=../../tw/%E7%A7%91%E5%AD%B8/36fcd260.html alt=馮夢龍與建甌的三段情緣 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a25671a2859d4867a1b8f599a9591b20 style=border-radius:25px></a>
<a href=../../tw/%E7%A7%91%E5%AD%B8/36fcd260.html title=馮夢龍與建甌的三段情緣>馮夢龍與建甌的三段情緣</a></li><hr><li><a href=../../tw/%E7%A7%91%E5%AD%B8/2159454.html alt="馮夢龍《智囊全集》 第八部 兵智 2 （上）賞析" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5e8db90d7be9433c97dba45617601120 style=border-radius:25px></a>
<a href=../../tw/%E7%A7%91%E5%AD%B8/2159454.html title="馮夢龍《智囊全集》 第八部 兵智 2 （上）賞析">馮夢龍《智囊全集》 第八部 兵智 2 （上）賞析</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>