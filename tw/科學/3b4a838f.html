<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之漢朝六、孝武帝4（公元前128年－前125年） | 极客快訊</title><meta property="og:title" content="中國歷史記年體之漢朝六、孝武帝4（公元前128年－前125年） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p9.pstatp.com/large/pgc-image/415f23fd94db4f449374acbe9c05f44f"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/3b4a838f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/3b4a838f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/3b4a838f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/3b4a838f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/3b4a838f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/3b4a838f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/3b4a838f.html><link rel=canonical href=https://geekbank.cf/tw/%e7%a7%91%e5%ad%b8/3b4a838f.html><meta property="article:published_time" content="2020-11-14T20:52:09+08:00"><meta property="article:modified_time" content="2020-11-14T20:52:09+08:00"><meta name=Keywords content><meta name=description content="中國歷史記年體之漢朝六、孝武帝4（公元前128年－前125年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/3b4a838f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之漢朝六、孝武帝4（公元前128年－前125年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>孝武帝紀元</p><p>（公元前140年－前87年）</p><p>（公元前128年）元朔元年正月至元朔二年十二月</p><p>春，衛子夫生皇子據。</p><p>三月甲子，立皇后衛子夫。</p><p>詔曰：“朕聞天地不變，不成施化；陰陽不變，物不暢茂。《易》曰‘通其變，使民不倦’。《詩》雲‘九變復貫，知言之選’。朕嘉唐、虞而樂殷、周，據舊以鑑新。其赦天下，與民更始。諸逋貸及辭訟在孝景後三年以前，皆勿聽治。”</p><p>尊立衛皇后及發燕王定國陰事，主父偃有功焉。大臣皆畏其口，賂遺累千金。或說偃曰：“大橫！”偃曰：“臣結髮遊學四十餘年，身不得遂，親不以為子，昆弟不收，賓客棄我，我厄日久矣。丈夫生不五鼎食，死則五鼎烹耳！吾日暮，故倒行逆施之。”</p><p>秋，材官將軍韓安國屯漁陽，捕生口虜，言匈奴遠去。即上言方佃作時，請且罷屯。罷屯月餘，匈奴二萬騎入漢，殺遼西太守，略二千餘人。又敗漁陽太守軍千餘人，圍漁陽，將軍韓安國乃有七百餘人，出與戰，安國傷，入壁。會燕救之，至，匈奴乃去，又入雁門殺略千餘人。帝使使責讓安國。徙益東，屯右北平。召李廣為右北平太守。數月，安國病嘔血死。</p><p>使車騎將軍衛青將三萬騎出雁門，李息出代郡，擊胡，得首虜數千。</p><p>初，李廣家與故潁陰侯孫屏野居藍田南山中射獵。嘗夜從一騎出，從人田間飲。還至霸陵亭，霸陵尉醉，呵止廣。廣騎曰：“故李將軍。”尉曰：“今將軍尚不得夜行，何乃故也！”止廣宿亭下。及為右北平太守，廣請霸陵尉與俱，至軍而斬之。</p><p>李廣居右北平，匈奴聞之，號曰“漢之飛將軍”，避之數歲，不敢入右北平。</p><p>李廣出獵，見草中石，以為虎而射之，中石沒鏃，視之石也。因復更射之，終不能復入石矣。廣所居郡聞有虎，嘗自射之。及居右北平射虎，虎騰傷廣，廣亦竟射殺之。</p><p>廣廉，得賞賜輒分其麾下，飲食與士共之。廣為人長，猿臂，其善射亦天性也。廣訥口少言，與人居則畫地為軍陳，射闊狹以飲。專以射為戲，竟死。廣之將兵，乏絕之處，見水，士卒不盡飲，廣不近水，士卒不盡食，廣不嘗食。寬緩不苛，士以此愛樂為用。其射，見敵急，非在數十步之內，度不中不發，發即應弦而倒。用此，其將兵數困辱，其射猛獸亦為所傷。</p><p>東夷薉君南閭等口二十八萬人降，為蒼海郡。</p><p>御史大夫張歐請免，帝亦寵以上大夫祿，歸老於家。家陽陵。</p><p>張歐免，帝欲以蓼侯孔臧為御史大夫。臧辭曰：“臣世以經學為業，乞為太常，典臣家業，與從弟侍中安國綱紀古訓，使永垂來嗣。”帝乃以臧為太常，其禮賜如三公。</p><p>以公孫弘為御史大夫。弘為布被，食不重肉。故人賓客仰衣食，奉祿皆以給之，家無所餘。汲黯曰：“弘位在三公，奉祿甚多；然為布被，此詐也。”上問弘，弘謝曰：“有之。夫九卿臣善者無過黯，然今日廷詰弘，誠中弘之病。夫以三公為布被，與小吏無差，誠飾詐，欲以釣名，如汲黯言。且無汲黯忠，陛下安得聞此言！”帝以為謙讓，愈益厚之。</p><p>樑王襄，母曰陳太后。大母曰李太后。樑王之後曰任後，任後甚有寵於襄。初，樑孝王有雷尊，直千金，戒後世善寶之，毋得以與人。任後聞而欲得之。李太后曰：“先王有命，毋得以尊與人。他物雖百鉅萬，猶自恣。”任後絕欲得之。樑王襄直使人開府取尊賜任後。樑王及母陳太后事李太后多不順。有漢使者來，李太后欲自言，王使謁者中郎胡等遮止，閉門。李太后與爭門，措指，太后啼呼，不得見漢使者。李太后亦私與食官長及郎尹霸等奸亂，王與任後以此使人風止李太后。李太后亦已，後病薨。病時，任後未嘗請疾；薨，又不侍喪。</p><p>是年，睢陽人犴反，人辱其父，而與睢陽太守客俱出同車。犴反殺其仇車上，亡去。睢陽太守怒，以讓樑二千石。二千石以下求反急，執反親戚。反知國陰事，乃上變告樑王與大母爭尊狀。時相以下具知之，欲以傷樑長吏，書聞。帝下吏驗問，有之。公卿治，奏以為不孝，請誅王及太后。帝曰：“首惡失道，任後也。朕置相吏不逮，無以輔王，故陷不誼，不忍致法。”削樑王五縣，奪王太后湯沐成陽邑，梟任後首於市，中郎胡等皆伏誅。樑餘尚有八城。</p><p>帝時幸夫人尹婕妤。邢夫人號娙娥，眾人謂之“娙何”。尹夫人與邢夫人同時並幸，有詔不得相見。尹夫人自請武帝，願望見邢夫人，帝許之。即令他夫人飾，從御者數十人，為邢夫人來前。尹夫人前見之，曰：“此非邢夫人身也。”帝曰：“何以言之？”對曰：“視其身貌形狀，不足以當人主矣。”於是帝乃詔使邢夫人衣故衣，獨身來前。尹夫人望見之，曰：“此真是也。”於是乃低頭俯而泣，自痛其不如也。諺曰：“美女入室，惡女之仇。”</p><p>長沙定王發二十八年薨。子戴王庸嗣。</p><p>張騫居匈奴西十餘年，騫因與其屬亡鄉月氏，西走數十日，至大宛。大宛聞漢之饒財，欲通不得，見騫，喜，問欲何之。騫曰：“為漢使月氏而為匈奴所閉道，今亡，唯王使人道送我。誠得至，反漢，漢之賂遺王財物不可勝言。”大宛以為然，遣騫，為發道譯，抵康居。康居傳致大月氏。大月氏王已為胡所殺，立其夫人為王。既臣大夏而君之，地肥饒，少寇，志安樂。又自以遠遠漢，殊無報胡之心。騫從月氏至大夏，竟不能得月氏要領。</p><p>皇太后有愛女曰修成君，修成君非劉氏子，太后憐之。修成君有女娥，太后欲嫁之於諸侯。齊有宦者徐甲，入事漢皇太后。宦者甲乃請使齊，必令王上書請娥。皇太后大喜，使甲之齊。時主父偃知甲之使齊以取後事，亦因謂甲：“即事成，幸言偃女願得充王后宮。”甲至齊，風以此事。初，紀太后取其弟紀氏女為齊王次昌後，王不愛。紀太后欲其家重寵，令其長女紀翁主入王宮正其後宮無令得近王，欲令愛紀氏女。王因與其姊翁主奸。及甲請婚事，齊紀太后怒曰：“王有後，後宮備具。且甲，齊貧人，及為宦者入事漢，初無補益，乃欲亂吾王家！且主父偃何為者？乃欲以女充後宮！”徐甲大窮，還報皇太后曰：“王已願尚娥，然事有所害，恐如燕王。”燕王者，與其子昆弟奸，坐死。故以燕感太后。太后曰：“毋復言嫁女齊事！”娥嫁淮陽王太子遷。主父偃由此與齊有隙。</p><p>二年冬，賜淮南王、菑川王几杖，毋朝。</p><p>淮南王安有女陵，彗有口辯。王愛陵，多予金錢，為中詗長安，約結帝左右。王后荼生太子遷，取皇太后外孫修成君女娥為太子妃。王謀為反具，畏太子妃知而內洩事，乃與太子謀，令詐不愛，三月不同席。王陽怒太子，閉使與妃同內，終不近妃。妃求去，王乃上書謝歸之。後荼、太子遷及女陵擅國權，奪民田宅，妄致系人。</p><p>嚴助任會稽太守數年，帝不聞問，乃賜書曰：「制詔會稽太守：君厭承明之廬，勞侍從之事，懷故土，出為郡吏。會稽東接於海，南近諸越，北枕大江。間者，闊焉久不聞問，具有《春秋》對，毋以蘇秦從橫。」助恐，上書謝稱：「《春秋》天王出居於鄭，不能事母，故絕之。臣事君，猶子事父母也，臣助當伏誅。陛下不忍加誅，願奉三年計最。」詔許，因留侍中。</p><p>時，吳人硃買臣隨上計吏為卒，將重車至長安，詣闕上書，書久不報。待詔公車，糧用乏，上計吏卒更乞丐之。嚴助乃薦於帝，帝召見，說《春秋》，言《楚詞》，帝甚說之，拜買臣為太中大夫，與嚴助俱侍中。</p><p>硃買臣字翁子，家貧，好讀書，不治產業，常艾薪樵，賣以給食，擔束薪，行且誦書。其妻亦負戴相隨，數止買臣毋歌嘔道中。買臣愈益疾歌，妻羞之，求去。買臣笑曰：“我年五十當富貴，今已四十餘矣。女苦日久，待我富貴報女功。”妻恚怒曰：“如公等，終餓死溝中耳，何能富貴！”買臣不能留，即聽去。其後，買臣獨行歌道中，負薪墓間。故妻與夫傢俱上冢，見買臣飢寒，呼飯飲之。</p><p>張騫留大夏歲餘，還，並南山，欲從羌中歸，復為匈奴所得。</p><p>（公元前127年）元朔二年正月至元朔三年十二月</p><p>主父偃說帝曰：“古者諸侯地不過百里，強弱之形易制。今諸侯或連城數十，地方千里。緩則驕奢易為淫亂；急則阻其強而合從以朔京師。今以法割削，則逆節萌起，前日朝錯是也。今諸侯子弟或十數，而適嗣代立，餘雖骨肉，無尺地之封，則仁孝之道不宣。願陛下令諸侯得推恩分子弟，以地侯之。彼人人喜得所願，上以德施，實分其國。必稍自銷弱矣。”於是帝從其計。</p><p>春正月，詔曰：“樑王、城陽王親慈同生，願以邑分弟，其許之，諸侯王請與子弟邑者，朕將親覽，使有列位焉。”於是籓國始分，而子弟畢侯矣。</p><p>匈奴入上谷、漁陽、殺略吏民千餘人。</p><p>遣車騎將軍將軍衛青、李息出雲中，西至高闕，遂至於隴西，走白羊、樓煩王。得匈奴首虜數千，羊百餘萬。收河南地，置朔方、五原郡。</p><p>帝曰：“匈奴逆天理，亂人倫，暴長虐老，以盜竊為務，行詐諸蠻夷，造謀籍兵，數為邊害。故興師遺將，以徵厥罪。《詩》不云乎？‘薄伐獫允，至於太原’；‘出車彭彭，城彼朔方’。今年騎將軍青度西河至高闕，獲首二千三百級，車輜畜產畢收為滷，已封為列侯，遂西定河南地，案榆溪舊塞，絕梓領，樑北河，討薄泥，破符離，斬輕銳之卒，捕伏聽者三千一十七級。執訊獲醜，驅馬牛羊百有餘萬，全甲兵而還，益封青三千八百戶。”封青為長平侯。青校尉蘇建為平陵侯，張次公為岸頭侯。</p><p>主父偃言朔方地肥饒，外阻河，蒙恬城以逐匈奴，內省轉輸戍漕，廣中國，滅胡之本也。帝覽其說，下公卿議，皆言不便。御史大夫公孫弘曰：“秦時嘗發三十萬眾筑北河，終不可就，已而棄之。”以為罷弊中國以奉無用之地，願罷之。帝使太中大夫硃買臣等難弘置朔方之便。發十策，弘不得一。弘乃謝曰：“山東鄙人，不知其便若是，願罷西南夷、蒼海，專奉朔方。”帝乃許之。</p><p>三月乙亥晦，日有蝕之。</p><p>夏，募民徙朔方十萬口。棄上谷之鬥闢縣造陽地以予胡。</p><p>主父偃說帝曰：“茂陵初立，天下豪桀，併兼之家，亂眾之民，皆可徙茂陵；內實京師，外銷奸猾，此所謂不誅而害除。”上從之，徙郡國豪傑及訾三百萬以上於茂陵。</p><p>族郭解。郭解，河內軹人也，溫善相人許負外孫也。解父任俠，孝文時誅死。解為人靜悍，不飲酒。少時陰賊感概，不快意，所殺甚眾。以軀借友報仇，臧命作奸剽攻，休乃鑄錢掘冢，不可勝數。適有天幸，窘急常得脫，若遇赦。及解年長，更折節為儉，以德報怨，厚施而薄望。然其自喜為俠益甚。既已振人之命，不矜其功，其陰賊著於心本發於睚眥如故云。而少年慕其行，亦輒為報仇，不使知也。解姊子負解之勢，與人飲，使之釂，非其任，強灌之。人怒，刺殺解姊子，亡去。解姊怒曰：“以翁伯時人殺吾子，賊不得！”棄其屍道旁，弗葬，欲以辱解。解使人微知賊處。賊窘自歸，具以實告解。解曰：“公殺之當，吾兒不直。”遂去其賊，罪其姊子，收而葬之。諸公聞之，皆多解之義，益附焉。解出，人皆避，有一人獨箕踞視之。解問其姓名，客欲殺之。解曰：“居邑屋不見敬，是吾德不修也，彼何罪！”乃陰請尉史曰：“是人吾所重，至踐更時脫之。”每至直更，數過，吏弗求。怪之，問其故，解使脫之。箕踞者乃肉袒謝罪。少年聞之，愈益慕解之行。洛陽人有相仇者，邑中賢豪居間以十數，終不聽。客乃見解。解夜見仇家，仇家曲聽。解謂仇家：“吾聞洛陽諸公在間，多不聽。今子幸而聽解，解奈何從它縣奪人邑賢大夫權乎！”乃夜去，不使人知，曰：“且毋庸，待我去，令洛陽豪居間乃聽。”解為人短小，恭儉，出未嘗有騎，不敢乘車入其縣庭。之旁郡國，為人請求事，事可出，出之；不可者，各令厭其意，然後乃敢嘗酒食。諸公以此嚴重之，爭為用。邑中少年及旁近縣豪夜半過門，常十餘車，請得解客舍養之。</p><p>及徙豪茂陵也，郭解貧，不中訾。吏恐，不敢不徙。衛將軍為言：“郭解家貧，不中徙。”帝曰：“解布衣，權至使將軍，此其家不貧！”解徙，諸公送者出千餘萬。軹人楊季主子為縣掾，隔之，解兄子斷楊掾頭。解入關，關中賢豪知與不知，聞聲爭交歡。邑人又殺楊季主，季主家上書人又殺闕下。帝聞，乃下吏捕解。解亡，置其母家室夏陽，身至臨晉。臨晉籍少翁素不知解，因出關。籍少翁已出解，解傳太原，所過輒告主人處。吏逐跡至籍少翁，少翁自殺，口絕。久之得解，窮治所犯為，而解所殺，皆在赦前。軹有儒生侍使者坐，客譽郭解，生曰：“解專以奸犯公法，何謂賢？”解客聞之，殺此生，斷舌。吏以責解，解實不知殺者，殺者亦竟莫知為誰。吏奏解無罪。御史大夫公孫弘議曰：“解布衣為任俠行權，以睚眥殺人，解不知，此罪甚於解知殺之。當大逆無道。”遂族解。</p><p>自是之後，關中長安樊中子，槐裡趙王孫，長陵高公子，西河郭翁中，太原魯翁孺，臨淮倪長卿，東陽陳君孺，雖為俠而恂恂有退讓君子之風。北道姚氏，西道諸杜，南道仇景，東道趙佗羽公子，南陽趙調之徒，盜跖而居民間者耳，曷足道哉！此乃鄉者朱家所羞也。</p><p>秋，燕王定國與父康王姬奸，生子男一人。奪弟妻為姬。與子女三人奸。定國有所欲誅殺臣肥如令郢人，郢人等告定國。定國使謁者以它法劾捕格殺郢人滅口。至元朔中，郢人昆弟覆上書具言定國事。下公卿，皆議曰：“定國禽獸行，亂人倫，逆天道，當誅。”上許之。定國自殺，立四十二年，國除。</p><p>長陵及長安令義縱，直法行治，不避貴戚。捕按太后外孫修成子仲，帝以為能，遷義縱為河內都尉。至則族滅其豪穰氏之屬，河內道不拾遺。義縱河東人也。少年時嘗與張次公俱攻剽，為群盜。縱有姊，以醫幸皇太后。太后問：“有子、兄弟為官者乎？”姊曰：“有弟無行，不可。”太后乃告帝，帝拜義姁弟縱為中郎，補上黨郡中令。治敢往，少溫籍，縣無逋事，舉第一。</p><p>冬，軍臣單于死，其弟左蠡王伊稚斜自立為單于，攻敗軍臣單于太子於單。於單亡降漢，漢封於單為陟安侯，數月死。</p><p>帝問東方朔：“方今公孫丞相，兒大夫、董仲舒、夏侯始昌、司馬相如、吾丘壽王、主父偃、硃買臣、嚴助、汲黯、膠倉、終軍、嚴安、徐樂、司馬遷之倫，皆辯知閎達，溢於文辭，先生自視，何與比哉？”朔對曰：“臣觀其臿齒牙，樹頰胲，吐脣吻，擢項頤，結股腳，連脽尻，遺蛇其跡，行步偊旅，臣朔雖不肖，尚兼此數子者。”</p><p>帝既招英俊，程其器能，用之如不及。時方外事胡、越，內興制度，國家多事，自公孫弘以下至司馬遷，皆奉使方外，或為郡國守相至公卿，而東方朔嘗至太中大夫，後常為郎，與枚皋、郭舍人俱在左右，詼啁而已。久之，朔上書陳農戰強國之計，因自訟獨不得大官，欲求試用。其言專商鞅、韓非之語也，指意放蕩，頗覆詼諧，辭數萬言，終不見用。</p><p>硃買臣坐事免，久之，召待詔。</p><p>（公元前126年）元朔三年正月至元朔四年十二月</p><p>春，罷蒼海郡。</p><p>三月，詔曰：“夫刑罰所以防奸也，內長文所以見愛也。以百姓之未洽於教化，朕嘉與士大夫日新厥業，祗而不解。其赦天下。”</p><p>夏，匈奴數萬騎入代郡，殺太守共友，略千餘人。</p><p>六月庚午，皇太后崩，合葬陽陵。</p><p>秋，匈奴入雁門，殺略千餘人。</p><p>罷西南夷，城朔方城。令民大酺五日。</p><p>張騫留匈奴歲餘，軍臣單于死，國內亂，騫與胡妻及堂邑父俱亡歸漢。拜騫太中大夫，堂邑父為奉使君。騫為人強力，寬大信人，蠻夷愛之。堂邑父胡人，善射，窮急射禽獸給食。初，騫行時百餘人，去十三歲，唯二人得還。騫身所至者，大宛、大月氏、大夏、康居，而傳聞其旁大國五六，具為帝言之。曰：</p><p>大宛在匈奴西南，在漢正西，去漢可萬里。其俗土著，耕田，田稻麥。有蒲陶酒。多善馬，馬汗血，其先天馬子也。有城郭屋室。其屬邑大小七十餘城，眾可數十萬。其兵弓矛騎射。其北則康居，西則大月氏，西南則大夏，東北則烏孫，東則扜鰛、於窴。於窴之西，則水皆西流，注西海；其東水東流，注鹽澤。鹽澤潛行地下，其南則河源出焉。多玉石，河注中國。而樓蘭、姑師邑有城郭，臨鹽澤。鹽澤去長安可五千裡。匈奴右方居鹽澤以東，至隴西長城，南接羌，鬲漢道焉。</p><p>烏孫在大宛東北可二千里，行國，隨畜，與匈奴同俗。控弦者數萬，敢戰。故服匈奴，及盛，取其羈屬，不肯往朝會焉。</p><p>康居在大宛西北可二千里，行國，與月氏大同俗。控弦者八九萬人。與大宛鄰國。國小，南羈事月氏，東羈事匈奴。</p><p>奄蔡在康居西北可二千里，行國，與康居大同俗。控弦者十餘萬。臨大澤，無崖，蓋乃北海雲。</p><p>大月氏在大宛西可二三千里，居媯水北。其南則大夏，西則安息，北則康居。行國也，隨畜移徙，與匈奴同俗。控弦者可一二十萬。故時強，輕匈奴，及冒頓立，攻破月氏，至匈奴老上單于，殺月氏王，以其頭為飲器。始月氏居敦煌、祁連間，及為匈奴所敗，乃遠去，過宛，西擊大夏而臣之，遂都媯水北，為王庭。其餘小眾不能去者，保南山羌，號小月氏。</p><p>安息在大月氏西可數千裡。其俗土著，耕田，田稻麥，蒲陶酒。城邑如大宛。其屬小大數百城，地方數千裡，最為大國。臨媯水，有市，民商賈用車及船，行旁國或數千裡。以銀為錢，錢如其王面，王死輒更錢，效王面焉。畫革旁行以為書記。其西則條枝，北有奄蔡、黎軒。</p><p>條枝在安息西數千裡，臨西海。暑溼。耕田，田稻。有大鳥，卵如甕。人眾甚多，往往有小君長，而安息役屬之，以為外國。國善眩。安息長老傳聞條枝有弱水、西王母，而未嘗見。</p><p>大夏在大宛西南二千餘里媯水南。其俗土著，有城屋，與大宛同俗。無大長，往往城邑置小長。其兵弱，畏戰。善賈市。及大月氏西徙，攻敗之，皆臣畜大夏。大夏民多，可百餘萬。其都曰藍市城，有市販賈諸物。其東南有身毒國。</p><p>主父偃言帝曰：“齊臨菑十萬戶，市租千金，人眾殷富，巨於長安，非天子親弟愛子不得王此。今齊王於親屬益疏。”乃從容言呂太后時齊欲反，及吳、楚時孝王幾為亂。今聞齊王與其姊亂。於是帝拜主父偃為齊相，且正其事。至齊，遍召昆弟賓客，散五百金予之，數之曰：“始吾貧時，昆弟不我衣食，賓客不我內門；今吾相齊，諸君迎我或千里。吾與諸君絕矣，毋復入偃之門！”乃使人以齊王次昌與姊奸事動王，王以為終不得脫罪，恐效燕王論死，乃飲藥自殺。有司以聞。</p><p>主父偃始為布衣時，嘗遊燕、趙，及其貴，發燕事。趙王彭祖恐其為國患，欲上書言其陰事，為偃居中，不敢發。及為齊相，出關，即使人上書，告言主父偃受諸侯金，以故諸侯子弟多以得封者。及齊王自殺，帝聞大怒，以為主父劫其王令自殺，乃使御史中丞鹹宣治。主父服受諸侯金，實不劫王令自殺。帝欲勿誅，御史大夫公孫弘言曰：“齊王自殺無後，國除為郡，入漢，主父偃本首惡，陛下不誅主父偃，無以謝天下。”乃遂族主父偃。</p><p>主父偃方貴幸時，賓客以千數，及其族死，無一人收者，唯獨洨孔車收葬之。帝聞之，以為孔車長者也。</p><p>河間共王不害四年薨。子剛王堪嗣。</p><p>魯恭王餘二十八年薨。子安王光嗣。安王初好音樂輿馬，晚節遴，唯恐不足於財。</p><p>是歲，中大夫張湯為廷尉。湯為人多詐，舞智以御人。時帝方鄉文學，湯陽浮慕，事董仲舒、公孫弘等。以兒寬為奏讞掾，以古法義決疑獄。所治，即帝意所欲罪，與監、史深禍者；即帝意所欲釋，與監、史輕平者；帝由是悅之。湯於故人子弟調護之尤厚；其造請諸公，不避寒暑。是以湯雖文深、意忌、不專平，然得此聲譽。汲黯數質責湯於帝前曰：“公為正卿，上不能褒先帝之功業，下不能抑天下之邪心，安國富民，使囹圄空虛，何空取高皇帝約束紛更之為！而公以此無種矣。”黯時與湯論議，湯辯常在文深小苛；黯伉厲守高，不能屈，忿發，罵曰：“天下謂刀筆吏不可以為公卿，果然！必湯也，令天下重足而立，側目而視矣！”</p><p>兒寬，千乘人也。治《尚書》，事歐陽生。以郡國選詣博士，受業孔安國。貧無資用，嘗為弟子都養。時行賃作，帶經而鋤，休息輒讀誦。以射策為掌故，功次，補廷尉文學卒史。寬為人溫良，有廉知自將，善屬文，然懦於武，口弗能發明也。張湯為廷尉，廷尉府盡用文史法律之吏，而寬以儒生在其間，見謂不習事，不署曹，除為從史，之北地視畜數年。還至府，上畜簿，會廷尉時有疑奏，已再見卻矣，掾史莫知所為。寬為言其意，掾史因使寬為奏。奏成，讀之皆服，以白廷尉湯。湯大驚，召寬與語，乃奇其材，以為掾。上寬所作奏，即時得可。異日，湯見帝。帝問曰：“前奏非俗吏所及，誰為之者？”湯言兒寬。帝曰：“吾固聞之久矣。”湯由是鄉學，甚重之。</p><p>四年冬，帝行幸甘泉。</p><p>（公元前125年）元朔四年正月至元朔五年十二月</p><p>寧成家居，帝欲以為郡守，御史大夫公孫弘曰：“臣居山東為小吏時，寧成為濟南都尉，其治如狼牧羊，成不可令治民。”帝乃拜成為關都尉。歲餘，關吏稅肄郡國出入關者，號曰：“寧見乳虎，無直寧成之怒。”。</p><p>遷河內都尉義縱為南陽太守，至關，時寧成家居南陽，成側行送迎，縱氣盛，弗為禮。至郡，遂按寧氏，破碎其家。成坐有罪，及孔、暴之屬皆奔亡，南陽吏民重足一跡。</p><p>夏，匈奴右賢王怨漢奪之河南地而築朔方，復入代郡、定襄、上郡，各三萬騎，殺略數千人。</p><p>衡山王后乘舒死，立徐來為後，厥姬俱幸。兩人相妒。厥姬乃惡徐來於太子爽，曰：“徐來使婢蠱殺太子母。”太子心怨徐來。徐來兄至衡山，太子與飲，以刃刑傷之。後以此怨太子，數惡之於王賜。太子女弟無採嫁，棄歸，與客奸。太子數數讓之，無採怒，不與太子通。後聞之，即善遇無採及太子弟孝。孝少失母，附後，後以計愛之，與共毀太子，王以故數系笞太子。元朔四年中，人有賊傷後假母者，王疑太子使人傷之，笞太子。后王病，太子時稱病不侍。孝、無採惡太子：“實不病，自言，有喜色。”王於是大怒，欲廢太子而立弟孝。後知王決廢太子，又欲並廢孝。後有侍者善舞，王幸之，後欲令與孝亂以汙之，欲並廢二子而以己子廣代之。太子知之，念後數惡己無已時，欲與亂以止其口。後飲太子，太子前為壽，因據後股求與臥。後怒，以告王。王乃召，欲縛笞之。太子知王常欲廢己而立孝，乃謂王曰：“孝與王御者奸，無採與奴奸，王強食，請上書。”即背王去。王使人止之，莫能禁，王乃自追捕太子。太子妄惡言，王械繫宮中。孝日益以親倖。王奇孝材能，乃佩之王印，號曰將軍，令居外家，多給金錢；招致賓客。賓客來者，微知淮南、衡山有逆計，皆將養勸之。王乃使孝客江都人枚赫、陳喜作輣車鍛矢，刻天子璽，將、相、軍吏印。王日夜求壯士如周丘等，數稱引吳、楚反時計畫約束。衡山王非敢效淮南王求即天子位，畏淮南起並其國，以為淮南已西，發兵定江淮間而有之，望如是。</p><p>元朔五年冬十一月乙丑，薛澤免。以公孫弘為丞相。先是，漢常以列侯為丞相，唯弘無爵，帝於是下詔曰：“朕嘉先聖之道，開廣門路，宣招四方之士，蓋古者任賢而序位，量能以授官，勞大者厥祿厚，德盛者獲爵尊，故武功以顯重，而文德以行褒。其以高成之平津鄉戶六百五十封丞相弘為平津侯。”其後以為故事，至丞相封，自弘始也。</p><div class=pgc-img><img alt=中國歷史記年體之漢朝六、孝武帝4（公元前128年－前125年） onerror=errorimg.call(this); src=https://p9.pstatp.com/large/pgc-image/415f23fd94db4f449374acbe9c05f44f><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>