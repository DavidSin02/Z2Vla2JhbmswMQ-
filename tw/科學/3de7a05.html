<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>狂放詩詞精選四十五首 人生在世不稱意，明朝散發弄扁舟 | 极客快訊</title><meta property="og:title" content="狂放詩詞精選四十五首 人生在世不稱意，明朝散發弄扁舟 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/4261a354c752451da8a25256de21bceb"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/3de7a05.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/3de7a05.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/3de7a05.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/3de7a05.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/3de7a05.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/3de7a05.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/3de7a05.html><link rel=canonical href=https://geekbank.cf/tw/%e7%a7%91%e5%ad%b8/3de7a05.html><meta property="article:published_time" content="2020-10-29T20:57:40+08:00"><meta property="article:modified_time" content="2020-10-29T20:57:40+08:00"><meta name=Keywords content><meta name=description content="狂放詩詞精選四十五首 人生在世不稱意，明朝散發弄扁舟"><meta name=author content="极客快訊"><meta property="og:url" content="/tw/%E7%A7%91%E5%AD%B8/3de7a05.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>狂放詩詞精選四十五首 人生在世不稱意，明朝散發弄扁舟</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>-1-</p><p>皓天舒白日，靈景耀神州。</p><p>列宅紫宮裡，飛宇若雲浮。</p><p>峨峨高門內，藹藹皆王侯。</p><p>自非攀龍客，何為歘來遊。</p><p>被褐出閶闔，高步追許由。</p><p>振衣千仞岡，濯足萬里流。</p><p>——魏晉：左思《詠史》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/4261a354c752451da8a25256de21bceb><p class=pgc-img-caption></p></div><p class=ql-align-center><br></p><p>-2-</p><p>精衛銜微木，將以填滄海。</p><p>刑天舞干鏚，猛志固常在。</p><p>同物既無慮，化去不復悔。</p><p>徒設在昔心，良辰詎可待。</p><p>——魏晉：陶淵明《讀山海經》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/61a94f3f8c114fc493cb38d6e9d90319><p class=pgc-img-caption></p></div><p class=ql-align-center><br></p><p>-3-</p><p>葡萄美酒夜光杯，欲飲琵琶馬上催。</p><p>醉臥沙場君莫笑，古來征戰幾人回？</p><p>——唐代：王翰《涼州詞》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/431bc8ff86ca45a6a29ba0b3b844bf19><p class=pgc-img-caption></p></div><p class=ql-align-center><br></p><p>-4-</p><p>五陵年少金市東，銀鞍白馬度春風。</p><p>落花踏盡遊何處，笑入胡姬酒肆中。</p><p>——唐代：李白《少年行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/c8d02643aa6d4fe09efac893ab124db9><p class=pgc-img-caption></p></div><p class=ql-align-center><br></p><p>-5-</p><p>新豐美酒鬥十千，咸陽遊俠多少年。</p><p>相逢意氣為君飲，繫馬高樓垂柳邊。</p><p>——唐代：王維《少年行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/7b87d0a29fb54491b8a896a277d7f2cc><p class=pgc-img-caption></p></div><p class=ql-align-center><br></p><p>-6-</p><p>青海長雲暗雪山，孤城遙望玉門關。</p><p>黃沙百戰穿金甲，不破樓蘭終不還。</p><p>——唐代：王昌齡《從軍行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/ec412159c04a4f618e2fab0ef7ff87c0><p class=pgc-img-caption></p></div><p class=ql-align-center><br></p><p>-7-</p><p>男兒何不帶吳鉤，收取關山五十州。</p><p>請君暫上凌煙閣，若個書生萬戶侯？</p><p>——唐代：李賀《南園》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/6e96ac6d6ec74b88b49d95645ba334fd><p class=pgc-img-caption></p></div><p class=ql-align-center><br></p><p>-8-</p><p>秋來相顧尚飄蓬，未就丹砂愧葛洪。</p><p>痛飲狂歌空度日，飛揚跋扈為誰雄。</p><p>——唐代：杜甫《贈李白》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/9aae6d6473a24137a91fa738f094a352><p class=pgc-img-caption></p></div><p class=ql-align-center><br></p><p>-9-</p><p>颯颯西風滿院栽，蕊寒香冷蝶難來。</p><p>他年我若為青帝，報與桃花一處開。</p><p>——唐代：黃巢《題菊花》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/f050814ada7040f1ad2c09673610a3b7><p class=pgc-img-caption></p></div><p class=ql-align-center><br></p><p>-10-</p><p>黑雲壓城城欲摧，甲光向日金鱗開。</p><p>角聲滿天秋色裡，塞上燕脂凝夜紫。</p><p>半卷紅旗臨易水，霜重鼓寒聲不起。</p><p>報君黃金臺上意，提攜玉龍為君死！</p><p>——唐代：李賀《雁門太守行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/63674e911c9342e6bfc121c5d2b33d1c><p class=pgc-img-caption></p></div><p class=ql-align-center><br></p><p>-11-</p><p>君不見，黃河之水天上來，奔流到海不復回。</p><p>君不見，高堂明鏡悲白髮，朝如青絲暮成雪。</p><p>人生得意須盡歡，莫使金樽空對月。</p><p>天生我材必有用，千金散盡還復來。</p><p>烹羊宰牛且為樂，會須一飲三百杯。</p><p>岑夫子，丹丘生，將進酒，杯莫停。</p><p>與君歌一曲，請君為我傾耳聽。</p><p>鐘鼓饌玉不足貴，但願長醉不復醒。</p><p>古來聖賢皆寂寞，惟有飲者留其名。</p><p>陳王昔時宴平樂，斗酒十千恣歡謔。</p><p>主人何為言少錢，徑須沽取對君酌。</p><p>五花馬，千金裘，呼兒將出換美酒，與爾同銷萬古愁。</p><p>——唐代：李白《將進酒》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/c832d231d2134efdac87a0a046925600><p class=pgc-img-caption></p></div><p class=ql-align-center><br></p><p>-12-</p><p>我本楚狂人，鳳歌笑孔丘。</p><p>手持綠玉杖，朝別黃鶴樓。</p><p>五嶽尋仙不辭遠，一生好入名山遊。</p><p>廬山秀出南鬥傍，屏風九疊雲錦張。</p><p>影落明湖青黛光，金闕前開二峰長，銀河倒掛三石樑。</p><p>香爐瀑布遙相望，回崖沓嶂凌蒼蒼。</p><p>翠影紅霞映朝日，鳥飛不到吳天長。</p><p>登高壯觀天地間，大江茫茫去不還。</p><p>黃雲萬里動風色，白波九道流雪山。</p><p>好為廬山謠，興因廬山發。</p><p>閒窺石鏡清我心，謝公行處蒼苔沒。</p><p>早服還丹無世情，琴心三疊道初成。</p><p>遙見仙人彩雲裡，手把芙蓉朝玉京。</p><p>先期汗漫九垓上，願接盧敖遊太清。</p><p>——唐代：李白《廬山謠寄盧侍御虛舟》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/a7ceb4e3f5d2457d913b1a7ac9a30124><p class=pgc-img-caption></p></div><p class=ql-align-center><br></p><p>-13-</p><p>棄我去者，昨日之日不可留；</p><p>亂我心者，今日之日多煩憂。</p><p>長風萬里送秋雁，對此可以酣高樓。</p><p>蓬萊文章建安骨，中間小謝又清發。</p><p>俱懷逸興壯思飛，欲上青天覽明月。</p><p>抽刀斷水水更流，舉杯銷愁愁更愁。</p><p>人生在世不稱意，明朝散發弄扁舟。</p><p>——唐代：李白《宣州謝脁樓餞別校書叔雲》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/06ab3f24aecf4a7b9aa3cb6a48247187><p class=pgc-img-caption></p></div><p class=ql-align-center><br></p><p>-14-</p><p>我本漁樵孟諸野，一生自是悠悠者。</p><p>乍可狂歌草澤中，寧堪作吏風塵下？</p><p>只言小邑無所為，公門百事皆有期。</p><p>拜迎長官心欲碎，鞭撻黎庶令人悲。</p><p>歸來向家問妻子，舉家盡笑今如此。</p><p>生事應須南畝田，世情盡付東流水。</p><p>夢想舊山安在哉，為銜君命且遲迴。</p><p>乃知梅福徒為爾，轉憶陶潛歸去來。</p><p>——唐代：高適《封丘作》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/c0fefeb9167342f69225a64222949f88><p class=pgc-img-caption></p></div><p class=ql-align-center><br></p><p>-15-</p><p>少年十五二十時，步行奪得胡馬騎。</p><p>射殺山中白額虎，肯數鄴下黃鬚兒！</p><p>一身轉戰三千里，一劍曾當百萬師。</p><p>漢兵奮迅如霹靂，虜騎崩騰畏蒺藜。</p><p>衛青不敗由天幸，李廣無功緣數奇。</p><p>自從棄置便衰朽，世事蹉跎成白首。</p><p>昔時飛箭無全目，今日垂楊生左肘。</p><p>路旁時賣故侯瓜，門前學種先生柳。</p><p>蒼茫古木連窮巷，寥落寒山對虛牖。</p><p>誓令疏勒出飛泉，不似潁川空使酒。</p><p>賀蘭山下陣如雲，羽檄交馳日夕聞。</p><p>節使三河募年少，詔書五道出將軍。</p><p>試拂鐵衣如雪色，聊持寶劍動星文。</p><p>願得燕弓射大將，恥令越甲鳴吾君。</p><p>莫嫌舊日雲中守，猶堪一戰取功勳。</p><p>——唐代：王維《老將行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/63b372b0b4764c0b954324efef96590c><p class=pgc-img-caption></p></div><p class=ql-align-center><br></p><p>-16-</p><p>零落棲遲一杯酒，主人奉觴客長壽。</p><p>主父西遊困不歸，家人折斷門前柳。</p><p>吾聞馬周昔作新豐客，天荒地老無人識。</p><p>空將箋上兩行書，直犯龍顏請恩澤。</p><p>我有迷魂招不得，雄雞一聲天下白。</p><p>少年心事當拿雲，誰念幽寒坐嗚呃。</p><p>——唐代：李賀《致酒行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/3fe1bcbce34d4c439f396d21ce188041><p class=pgc-img-caption></p></div><p class=ql-align-center><br></p><p>-17-</p><p>亦知世是休明世，自想身非富貴身。</p><p>但恐人間為長物，不如林下作遺民。</p><p>遊依二室成三友，住近雙林當四鄰。</p><p>性海澄渟平少浪，心田灑掃淨無塵。</p><p>香山閒宿一千夜，梓澤連遊十六春。</p><p>是客相逢皆故舊，無僧每見不殷勤。</p><p>藥停有喜閒銷疾，金盡無憂醉忘貧。</p><p>補綻衣裳愧妻女，支持酒肉賴交親。</p><p>俸隨日計錢盈貫，祿逐年支粟滿囷。</p><p>洛堰魚鮮供取足，遊村果熟饋爭新。</p><p>詩章人與傳千首，壽命天教過七旬。</p><p>點檢一生徼倖事，東都除我更無人。</p><p>——唐代：白居易《狂吟七言十四韻》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/544759de434a47299f59dc015270d9ec><p class=pgc-img-caption></p></div><p class=ql-align-center><br></p><p>-18-</p><p>四月南風大麥黃，棗花未落桐陰長。</p><p>青山朝別暮還見，嘶馬出門思舊鄉。</p><p>陳侯立身何坦蕩，虯鬚虎眉仍大顙。</p><p>腹中貯書一萬卷，不肯低頭在草莽。</p><p>東門酤酒飲我曹，心輕萬事如鴻毛。</p><p>醉臥不知白日暮，有時空望孤雲高。</p><p>長河浪頭連天黑，津口停舟渡不得。</p><p>鄭國遊人未及家，洛陽行子空嘆息。</p><p>聞道故林相識多，罷官昨日今如何。</p><p>——唐代：李頎《送陳章甫》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/23155a874c0e48c18241e15bf2a15158><p class=pgc-img-caption></p></div><p class=ql-align-center><br></p><p>-19-</p><p>彎彎月出掛城頭，城頭月出照涼州。</p><p>涼州七裡十萬家，胡人半解彈琵琶。</p><p>琵琶一曲腸堪斷，風蕭蕭兮夜漫漫。</p><p>河西幕中多故人，故人別來三五春。</p><p>花門樓前見秋草，豈能貧賤相看老。</p><p>一生大笑能幾回，斗酒相逢須醉倒。</p><p>——唐代：岑參《涼州館中與諸判官夜集》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/5cd7f7d1580b490aa9310381f41e600d><p class=pgc-img-caption></p></div><p class=ql-align-center><br></p><p>-20-</p><p>花間一壺酒，獨酌無相親。</p><p>舉杯邀明月，對影成三人。</p><p>月既不解飲，影徒隨我身。</p><p>暫伴月將影，行樂須及春。</p><p>我歌月徘徊，我舞影零亂。</p><p>醒時同交歡，醉後各分散。</p><p>永結無情遊，相期邈雲漢。</p><p>——唐代：李白《月下獨酌》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/5c867f50bda64190824756857a3e67f7><p class=pgc-img-caption></p></div><p class=ql-align-center><br></p><p>-21-</p><p>明月照君席，白露沾我衣。</p><p>勸君酒杯滿，聽我狂歌詞。</p><p>五十已後衰，二十已前痴。</p><p>晝夜又分半，其間幾何時。</p><p>生前不歡樂，死後有餘貲。</p><p>焉用黃墟下，珠衾玉匣為。</p><p>——唐代：白居易《狂歌詞》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/c456f93880e440ce91ca313c213ae813><p class=pgc-img-caption></p></div><p class=ql-align-center><br></p><p>-22-</p><p>趙客縵胡纓，吳鉤霜雪明。</p><p>銀鞍照白馬，颯沓如流星。</p><p>十步殺一人，千里不留行。</p><p>事了拂衣去，深藏身與名。</p><p>閒過信陵飲，脫劍膝前橫。</p><p>將炙啖朱亥，持觴勸侯嬴。</p><p>三杯吐然諾，五嶽倒為輕。</p><p>眼花耳熱後，意氣素霓生。</p><p>救趙揮金槌，邯鄲先震驚。</p><p>千秋二壯士，烜赫大梁城。</p><p>縱死俠骨香，不慚世上英。</p><p>誰能書閣下，白首太玄經。</p><p>——唐代：李白《俠客行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/e1f002e7c2c24803a85194ea249246c0><p class=pgc-img-caption></p></div><p class=ql-align-center><br></p><p>-23-</p><p>往昔十四五，出遊翰墨場。斯文崔魏徒，以我似班揚。</p><p>七齡思即壯，開口詠鳳凰。九齡書大字，有作成一囊。</p><p>性豪業嗜酒，嫉惡懷剛腸。脫略小時輩，結交皆老蒼。</p><p>飲酣視八極，俗物都茫茫。東下姑蘇臺，已具浮海航。</p><p>到今有遺恨，不得窮扶桑。王謝風流遠，闔廬丘墓荒。</p><p>劍池石壁仄，長洲荷芰香。嵯峨閶門北，清廟映回塘。</p><p>每趨吳太伯，撫事淚浪浪。枕戈憶勾踐，渡浙想秦皇。</p><p>蒸魚聞匕首，除道哂要章。越女天下白，鑑湖五月涼。</p><p>剡溪蘊秀異，欲罷不能忘。歸帆拂天姥，中歲貢舊鄉。</p><p>氣劘屈賈壘，目短曹劉牆。忤下考功第，獨辭京尹堂。</p><p>放蕩齊趙間，裘馬頗清狂。春歌叢臺上，冬獵青丘旁。</p><p>呼鷹皁櫪林，逐獸雲雪岡。射飛曾縱鞚，引臂落鶖鶬.</p><p>蘇侯據鞍喜，忽如攜葛強。快意八九年，西歸到咸陽。</p><p>許與必詞伯，賞遊實賢王。曳裾置醴地，奏賦入明光。</p><p>天子廢食召，群公會軒裳。脫身無所愛，痛飲信行藏。</p><p>——唐代：杜甫《壯遊》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/5b863a90a25b41768999f733d472864c><p class=pgc-img-caption></p></div><p class=ql-align-center><br></p><p>-24-</p><p>知章騎馬似乘船，眼花落井水底眠。</p><p>汝陽三鬥始朝天，道逢麴車口流涎，恨不移封向酒泉。</p><p>左相日興費萬錢，飲如長鯨吸百川，銜杯樂聖稱避賢。</p><p>宗之瀟灑美少年，舉觴白眼望青天，皎如玉樹臨風前。</p><p>蘇晉長齋繡佛前，醉中往往愛逃禪。</p><p>李白斗酒詩百篇，長安市上酒家眠，</p><p>天子呼來不上船，自稱臣是酒中仙。</p><p>張旭三杯草聖傳，脫帽露頂王公前，揮毫落紙如雲煙。</p><p>焦遂五斗方卓然，高談雄辯驚四筵。</p><p>——唐代：杜甫《飲中八仙歌》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/e8ade56d883c43cdabe0da1fc41bb135><p class=pgc-img-caption></p></div><p class=ql-align-center><br></p><p>-25-</p><p>千古風流八詠樓，江山留與後人愁。</p><p>水通南國三千里，氣壓江城十四州。</p><p>——宋代：李清照《題八詠樓》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/4466df667734419dbec5af679cd7d5c7><p class=pgc-img-caption></p></div><p class=ql-align-center><br></p><p>-26-</p><p>掬取長江供硯水，借將碧漢作蠻箋。</p><p>興來拈起如椽筆，大詠高吟欲上天。</p><p>——宋代：楊公遠《詩狂》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/bcca0ef979c14addb104eb07047efca3><p class=pgc-img-caption></p></div><p class=ql-align-center><br></p><p>-27-</p><p>狂夫與世本難諧，醉傲王侯亦壯哉！</p><p>奕奕方收巖際電，酣酣已起枕間雷。</p><p>迴天力在人終嘆，入月星來敵自摧。</p><p>千載鬼雄皆國士，直令窮死未須哀。</p><p>——宋代：陸游《狂夫》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/34efcdc7435d4103b48b07f1c70c3d77><p class=pgc-img-caption></p></div><p class=ql-align-center><br></p><p>-28-</p><p>浮世何須宇宙名，一狂自足了平生。</p><p>秋風湘浦紉蘭佩，夜月緱山聽玉笙。</p><p>學劍慣曾遊紫閣，結巢終欲隱青城。</p><p>年來自笑彌耽酒，百斛蒲萄未解酲。</p><p>——宋代：陸游《狂吟》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/a0f58970cfc64321aea4383ec0a3c2d2><p class=pgc-img-caption></p></div><p class=ql-align-center><br></p><p>-29-</p><p>薄薄酒，勝茶湯；粗粗布，勝無裳；醜妻惡妾勝空房。</p><p>五更待漏靴滿霜，不如三伏日高睡足北窗涼。</p><p>珠襦玉柙萬人相送歸北邙，不如懸鶉百結獨坐負朝陽。</p><p>生前富貴，死後文章，百年瞬息萬世忙。</p><p>夷齊盜跖俱亡羊，不如眼前一醉是非憂樂都兩忘。</p><p>——宋代：蘇軾《薄薄酒》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/bbd41152d3e94291a711cc5997d72953><p class=pgc-img-caption></p></div><p class=ql-align-center><br></p><p>-30-</p><p>黃金錯刀白玉裝，夜穿窗扉出光芒。</p><p>丈夫五十功未立，提刀獨立顧八荒。</p><p>京華結交盡奇士，意氣相期共生死。</p><p>千年史冊恥無名，一片丹心報天子。</p><p>爾來從軍天漢濱，南山曉雪玉嶙峋。</p><p>嗚呼！楚雖三戶能亡秦，豈有堂堂中國空無人！</p><p>——宋代：陸游《金錯刀行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/3fad74d011e44c0498b090db0ec80873><p class=pgc-img-caption></p></div><p class=ql-align-center><br></p><p>-31-</p><p>人生不作安期生，醉入東海騎長鯨；</p><p>猶當出作李西平，手梟逆賊清舊京。</p><p>金印輝煌未入手，白髮種種來無情。</p><p>成都古寺臥秋晚，落日偏傍僧窗明。</p><p>豈其馬上破賊手，哦詩長作寒螿鳴？</p><p>興來買盡市橋酒，大車磊落堆長瓶；</p><p>哀絲豪竹助劇飲，如鋸野受黃河傾。</p><p>平時一滴不入口，意氣頓使千人驚。</p><p>國仇未報壯士老，匣中寶劍夜有聲。</p><p>何當凱旋宴將士，三更雪壓飛狐城！</p><p>——宋代：陸游《長歌行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/ccf1c72ae2874b89bc57d80e6537fba0><p class=pgc-img-caption></p></div><p class=ql-align-center><br></p><p>-32-</p><p>我生天地不如意，甚欲飄然去人世。</p><p>卻思一死胡足悲，死而不樂胡死為。</p><p>又思天地之間固有足樂者，安得莊周之鵬穆王馬。</p><p>有時騎氣或御風，天上天中更天下。</p><p>息駕玄冥圃，駐節蓬萊宮。</p><p>攀星太極南，訪日扶桑東。</p><p>東西南北何侷促，自可直造混沌趨洪蒙。</p><p>又思去有歸，安得來無從。</p><p>當時六鰲負亦重，豈有身常不轉動。</p><p>會須四六二十四足一欠伸，我居其高視爾眾。</p><p>不知化為大海水，為復茫茫而已矣。</p><p>不知鰲有復鰲亡，為復人生或人死。</p><p>此時逍遙遊，不見爭奪場，想見四維上下俱茫茫。</p><p>巨鰲爾靈便如此，公欲欠伸不難耳。</p><p>且如皇宋三百六十州，出門所在多山丘。</p><p>其間平地少，但見蘿蔦藤蔓下下磽确森相樛。</p><p>青鞋有底踏須破，人壽幾何行不休。</p><p>更令生世人，逼仄生戈矛。</p><p>迂迴隔絕千里成萬里，親戚朋舊相見朝夕無緣由。</p><p>爾鰲若未動，為我背略傾。</p><p>颭翻山與丘，平地與人行。</p><p>也知上天本來廣，也知下地本來平。</p><p>只因山丘多，頓使天地輕。</p><p>我當作章問帝借北斗，酌滄溟。</p><p>盡殲逼仄人，更殺馬與鵬。</p><p>百拜稽首，祭鰲之靈。</p><p>——宋代：蘇泂《日鑄嶺下狂歌行》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/a8b6a117b10143238f2af79491d448e7><p class=pgc-img-caption></p></div><p class=ql-align-center>​</p><p>-33-</p><p>孤館燈青，野店雞號，旅枕夢殘。漸月華收練，晨霜耿耿；雲山摛錦，朝露漙漙。世路無窮，勞生有限，似此區區長鮮歡。微吟罷，憑徵鞍無語，往事千端。</p><p>當時共客長安，似二陸初來俱少年。有筆頭千字，胸中萬卷；致君堯舜，此事何難？用舍由時，行藏在我，袖手何妨閒處看。身長健，但優遊卒歲，且鬥尊前。</p><p>——宋代：蘇軾《沁園春·孤館燈青》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/830db8c98eda49c09051f7bcf22d87db><p class=pgc-img-caption></p></div><p class=ql-align-center><br></p><p>-34-</p><p>老大那堪說。似而今、元龍臭味，孟公瓜葛。我病君來高歌飲，驚散樓頭飛雪。笑富貴千鈞如發。硬語盤空誰來聽？記當時、只有西窗月。重進酒，換鳴瑟。</p><p>事無兩樣人心別。問渠儂：神州畢竟，幾番離合？汗血鹽車無人顧，千里空收駿骨。正目斷關河路絕。我最憐君中宵舞，道“男兒到死心如鐵”。看試手，補天裂。</p><p>——宋代：辛棄疾《賀新郎·同父見和再用韻答之》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/fe5d3accfffb4d2b94f3fe73e592d62c><p class=pgc-img-caption></p></div><p class=ql-align-center><br></p><p>-35-</p><p>束縕宵行十里強。挑得詩囊，拋了衣囊。天寒路滑馬蹄僵，元是王郎，來送劉郎。</p><p>酒酣耳熱說文章。驚倒鄰牆，推倒胡床。旁觀拍手笑疏狂。疏又何妨，狂又何妨？</p><p>——宋代：劉克莊《一剪梅·餘赴廣東實之夜餞於風亭》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/10edbbb7448946f4a70cf201e0b28d53><p class=pgc-img-caption></p></div><p class=ql-align-center><br></p><p>-36-</p><p>我是清都山水郎，天教分付與疏狂。曾批給雨支風券，累上留雲借月章。</p><p>詩萬首，酒千觴。幾曾著眼看侯王？玉樓金闕慵歸去，且插梅花醉洛陽。</p><p>——宋代：朱敦儒《鷓鴣天·西都作》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/defcb8ab3892436c8984a9688dd72f95><p class=pgc-img-caption></p></div><p class=ql-align-center><br></p><p>-37-</p><p>少年俠氣，交結五都雄。肝膽洞。毛髮聳。立談中。死生同。一諾千金重。推翹勇。矜豪縱。輕蓋擁。聯飛鞚。斗城東。轟飲酒壚，春色浮寒甕。吸海垂虹。閒呼鷹嗾犬，白羽摘雕弓。狡穴俄空。樂匆匆。</p><p>似黃粱夢。辭丹鳳。明月共。漾孤篷。官冗從。懷倥傯。落塵籠。簿書叢。鶡弁如雲眾。供粗用。忽奇功。笳鼓動。漁陽弄。思悲翁。不請長纓，系取天驕種。劍吼西風。恨登山臨水，手寄七絃桐。目送歸鴻。</p><p>——宋代：賀鑄《六州歌頭·少年俠氣》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/25bcdf95590b44cc8c665f9e937af614><p class=pgc-img-caption></p></div><p class=ql-align-center><br></p><p>-38-</p><p>乾坤能大，算蛟龍，元不是池中物。風雨牢愁無著處，那更寒蛩四壁。橫槊題詩，登樓作賦，萬事空中雪。江流如此，方來還有英傑。</p><p>堪笑一葉漂零，重來淮水，正涼風新發。鏡裡朱顏都變盡，只有丹心難滅。去去龍沙，江山回首，一線青如發。故人應念，杜鵑枝上殘月。</p><p>——宋代：文天祥《酹江月·和友驛中言別》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p1.pstatp.com/large/pgc-image/83560f0da3114fe5bb621afe1a147830><p class=pgc-img-caption></p></div><p class=ql-align-center><br></p><p>-39-</p><p>平生適興多閒話，付與時人作浪猜。</p><p>一酌曹溪知水味，白雲無意若為來。</p><p>——明代：劉璟《狂夫雜興》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/f68a29ca5f8044e987c237f9c3b53e3c><p class=pgc-img-caption></p></div><p class=ql-align-center><br></p><p>-40-</p><p>不鍊金丹不坐禪，不為商賈不耕田。</p><p>閒來寫就青山賣，不使人間造孽錢。</p><p>——明代：唐寅《言志》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/4994c42db5ef4b4daec3baee605b6792><p class=pgc-img-caption></p></div><p class=ql-align-center><br></p><p>-41-</p><p>生在陽間有散場，死歸地府也何妨。</p><p>陽間地府俱相似，只當漂流在異鄉。</p><p>——明代：唐寅《臨終詩》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/8812c6cee7834fd78c7d5c9c6e6d9543><p class=pgc-img-caption></p></div><p class=ql-align-center><br></p><p>-42-</p><p>百花發時我不發，我若發時都嚇殺。</p><p>要與西風戰一場，遍身穿就黃金甲。</p><p>——明代：朱元璋《詠菊》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/18d719bf536243a585d92e540f3a32d8><p class=pgc-img-caption></p></div><p class=ql-align-center><br></p><p>-43-</p><p>口竭西江水，乾坤信所之。</p><p>草髡張旭發，醉炙郭舒眉。</p><p>撫掌高歌處，掀髯大笑時。</p><p>鳳兮今不返，且和接輿詞。</p><p>——明代：朱誠泳《​狂》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/bf1b7279bc3340788d83218e13e1ea63><p class=pgc-img-caption></p></div><p class=ql-align-center><br></p><p>-44-</p><p>六藉信芻狗，三皇爭紙上。</p><p>猶龍以後人，漸漸陳伎倆。</p><p>噓氣若雲煙，紅紫殊萬狀。</p><p>醯雞未發覆，甕裡天浩蕩。</p><p>宿昔假孔勢，自雲鐵步障。</p><p>一聞至人言，垂頭色沮爽。</p><p>——明代：袁宏道《狂歌》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p3.pstatp.com/large/pgc-image/5298f6bbc8ed4e90b262f05069e75048><p class=pgc-img-caption></p></div><p class=ql-align-center><br></p><p>-45-</p><p>望門投止思張儉，忍死須臾待杜根。</p><p>我自橫刀向天笑，去留肝膽兩崑崙。</p><p>​——近現代：譚嗣同《獄中題壁》</p><p class=ql-align-center><br></p><div class=pgc-img><img alt="狂放詩詞精選四十五首 人生在世不稱意，明朝散發弄扁舟" onerror=errorimg.call(this); src=https://p9.pstatp.com/large/pgc-image/a7d18a6dee5847b7934673843ca82a5d><p class=pgc-img-caption></p></div><p class=ql-align-center><br></p></div></div><div class="post-meta meta-tags"><ul class=clearfix><li><a>詩詞</a></li><li><a>精選</a></li><li><a>不稱</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/4c96ba74.html alt="《西江月》詩詞精選450篇大全集 世事一場大夢，人生幾度秋涼" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/dd20be6dc223438fa99533b2d9485163 style=border-radius:25px></a>
<a href=../../tw/%E7%A7%91%E6%8A%80/4c96ba74.html title="《西江月》詩詞精選450篇大全集 世事一場大夢，人生幾度秋涼">《西江月》詩詞精選450篇大全集 世事一場大夢，人生幾度秋涼</a></li><hr><li><a href=../../tw/%E7%A7%91%E5%AD%B8/27bde61b.html alt="《一萼紅》詩詞精選40篇大全集 莫問調羹心事，且論笛裡平生" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/2bc5aeb86cca4dff801df3dc8db9d7f2 style=border-radius:25px></a>
<a href=../../tw/%E7%A7%91%E5%AD%B8/27bde61b.html title="《一萼紅》詩詞精選40篇大全集 莫問調羹心事，且論笛裡平生">《一萼紅》詩詞精選40篇大全集 莫問調羹心事，且論笛裡平生</a></li><hr><li><a href=../../tw/%E9%81%8A%E6%88%B2/c9f75927.html alt="詩詞｜《浪淘沙》詩詞精選240篇 相恨不如潮有信，相思始覺海非深" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9512f62a5a6e42f791f9adb46b2505a9 style=border-radius:25px></a>
<a href=../../tw/%E9%81%8A%E6%88%B2/c9f75927.html title="詩詞｜《浪淘沙》詩詞精選240篇 相恨不如潮有信，相思始覺海非深">詩詞｜《浪淘沙》詩詞精選240篇 相恨不如潮有信，相思始覺海非深</a></li><hr><li><a href=../../tw/%E9%81%8A%E6%88%B2/0157ddf.html alt="歷代寫夢詩詞精選二十一首 有情須有夢，好夢最難留" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/1539519726601bff2beaab2 style=border-radius:25px></a>
<a href=../../tw/%E9%81%8A%E6%88%B2/0157ddf.html title="歷代寫夢詩詞精選二十一首 有情須有夢，好夢最難留">歷代寫夢詩詞精選二十一首 有情須有夢，好夢最難留</a></li><hr><li><a href=../../tw/%E9%81%8A%E6%88%B2/c2e9f29.html alt="《木蘭花慢》詩詞精選200篇大全集 落日楚天無際，憑欄目送飛鴻" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/b7696e6833b94d298ccbf7ad13773df3 style=border-radius:25px></a>
<a href=../../tw/%E9%81%8A%E6%88%B2/c2e9f29.html title="《木蘭花慢》詩詞精選200篇大全集 落日楚天無際，憑欄目送飛鴻">《木蘭花慢》詩詞精選200篇大全集 落日楚天無際，憑欄目送飛鴻</a></li><hr><li><a href=../../tw/%E7%A7%91%E6%8A%80/fd1ef65d.html alt=造價工程師選擇題精選，每日一練 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b1685f9fab544b2e89ee5bebd6953cd2 style=border-radius:25px></a>
<a href=../../tw/%E7%A7%91%E6%8A%80/fd1ef65d.html title=造價工程師選擇題精選，每日一練>造價工程師選擇題精選，每日一練</a></li><hr><li><a href=../../tw/%E7%A7%91%E6%8A%80/0bf40629.html alt=古典詩詞如何在整體結構上做出安排 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/313bb0aaab5a4043ae5e1a155400af63 style=border-radius:25px></a>
<a href=../../tw/%E7%A7%91%E6%8A%80/0bf40629.html title=古典詩詞如何在整體結構上做出安排>古典詩詞如何在整體結構上做出安排</a></li><hr><li><a href=../../tw/%E7%A7%91%E6%8A%80/eac34651.html alt=初中物理連通器難題精選12題，道道經典 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5b02d46bd3f04d7c83b01e5dd31dfef9 style=border-radius:25px></a>
<a href=../../tw/%E7%A7%91%E6%8A%80/eac34651.html title=初中物理連通器難題精選12題，道道經典>初中物理連通器難題精選12題，道道經典</a></li><hr><li><a href=../../tw/%E7%A7%91%E6%8A%80/da556221.html alt=詩詞中的雨，每一滴都滴落在心間 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b97bea792b824cbfad1933c26c25070d style=border-radius:25px></a>
<a href=../../tw/%E7%A7%91%E6%8A%80/da556221.html title=詩詞中的雨，每一滴都滴落在心間>詩詞中的雨，每一滴都滴落在心間</a></li><hr><li><a href=../../tw/%E7%A7%91%E6%8A%80/22ed5d4d.html alt=中金網研報精選：交通運輸行業投資前景 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/R9MZbpw18P48I7 style=border-radius:25px></a>
<a href=../../tw/%E7%A7%91%E6%8A%80/22ed5d4d.html title=中金網研報精選：交通運輸行業投資前景>中金網研報精選：交通運輸行業投資前景</a></li><hr><li><a href=../../tw/%E7%A7%91%E6%8A%80/5abec860.html alt=公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RLpSs2IFuwwCL0 style=border-radius:25px></a>
<a href=../../tw/%E7%A7%91%E6%8A%80/5abec860.html title=公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍>公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍</a></li><hr><li><a href=../../tw/%E7%A7%91%E6%8A%80/959c027a.html alt=「詩詞鑑賞」蟬始鳴，半夏生，十三首夏至詩詞，為你帶去絲絲涼意 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/79b2659f348a4678a22492362c7eebca style=border-radius:25px></a>
<a href=../../tw/%E7%A7%91%E6%8A%80/959c027a.html title=「詩詞鑑賞」蟬始鳴，半夏生，十三首夏至詩詞，為你帶去絲絲涼意>「詩詞鑑賞」蟬始鳴，半夏生，十三首夏至詩詞，為你帶去絲絲涼意</a></li><hr><li><a href=../../tw/%E7%A7%91%E6%8A%80/48ace835.html alt=「優阿壁紙精選」簡單文字字母設計風格壁紙 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/62eb786041fd423bb65f3f40ab5f93b4 style=border-radius:25px></a>
<a href=../../tw/%E7%A7%91%E6%8A%80/48ace835.html title=「優阿壁紙精選」簡單文字字母設計風格壁紙>「優阿壁紙精選」簡單文字字母設計風格壁紙</a></li><hr><li><a href=../../tw/%E7%A7%91%E6%8A%80/e5e5665b.html alt="Java後端精選基礎教程：Java 中的基本數據類型「連載 6」" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/052bcee530bb426395f4a317122d11e1 style=border-radius:25px></a>
<a href=../../tw/%E7%A7%91%E6%8A%80/e5e5665b.html title="Java後端精選基礎教程：Java 中的基本數據類型「連載 6」">Java後端精選基礎教程：Java 中的基本數據類型「連載 6」</a></li><hr><li><a href=../../tw/%E7%A7%91%E6%8A%80/a2c8dd5b.html alt=淺顯易懂，讀1遍就明白——簡析詩詞中的“交錯”，值得一看。 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c88b0b21f2704c01a9245d149a4017b2 style=border-radius:25px></a>
<a href=../../tw/%E7%A7%91%E6%8A%80/a2c8dd5b.html title=淺顯易懂，讀1遍就明白——簡析詩詞中的“交錯”，值得一看。>淺顯易懂，讀1遍就明白——簡析詩詞中的“交錯”，值得一看。</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>