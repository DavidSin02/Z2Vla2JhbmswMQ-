<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之東漢十一、孝靈帝（公元172-176年） | 极客快訊</title><meta property="og:title" content="中國歷史記年體之東漢十一、孝靈帝（公元172-176年） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/45c05c8d.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/45c05c8d.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/45c05c8d.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/45c05c8d.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/45c05c8d.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/45c05c8d.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/45c05c8d.html><link rel=canonical href=https://geekbank.cf/tw/%e7%a7%91%e5%ad%b8/45c05c8d.html><meta property="article:published_time" content="2020-11-14T20:49:44+08:00"><meta property="article:modified_time" content="2020-11-14T20:49:44+08:00"><meta name=Keywords content><meta name=description content="中國歷史記年體之東漢十一、孝靈帝（公元172-176年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/45c05c8d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之東漢十一、孝靈帝（公元172-176年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right><strong>孝靈帝紀元（公元168年-189年）</strong></h1><h1 class=pgc-h-arrow-right><strong>（公元172年）熹平元年</strong></h1><p>春三月壬戌，太傅胡廣薨。年八十二，使五官中朗將持節奉策贈太傅、安樂鄉侯印綬，給東園梓器，謁者護喪事，賜冢塋於原陵，諡文恭侯，拜家一人為郎中。故吏自公、卿、大夫、博士、議郎以下數百人，皆縗絰殯位，自終及葬。漢興以來，人臣之盛，未嘗有也。</p><p>夏五月己巳，大赦天下，改元熹平。</p><p>有司舉奏長樂太僕侯覽專權驕奢，策收印綬，自殺。阿黨者皆免。</p><p>六月，京師霖雨七十餘日。</p><p>太后母卒於比景，癸巳，皇太后竇氏感疾而崩。立七年。</p><p>竇太后本遷南宮雲臺，宦者積怨竇氏，遂以衣車載後屍，置城南市舍數日。中常侍曹節、王甫欲用貴人禮殯，帝曰：“太后親立朕躬，統承大業。《詩》雲：‘無德不報，無言不酬。’豈宜以貴人終乎？”於是發喪成禮。及將葬，節等復欲別葬太后，而以馮貴人配祔。詔公卿大會朝堂，令中常侍趙忠監議。太尉李鹹時病，乃扶輿而起，搗椒自隨，謂妻子曰：“若皇太后不得配食桓帝，吾不生還矣。”既議，坐者數百人，各瞻望中官，良久莫肯先言。趙忠曰：“議當時定。”怪公卿以下各相顧望。廷尉陳球曰：“皇太后以盛德良家，母臨天下，宜配先帝，是無所疑。”忠笑而言曰：“陳廷尉宜便操筆。”球即下議曰：“皇太后自在椒房，有聰明母儀之德。遭時不造，援立聖明，承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后。今若別葬，誠先天下之望。且馮貴人冢墓被髮，骸骨暴露，與賊並屍，魂靈汙染，且無功於國，何宜上配至尊？”忠省球議，作色俯仰，蚩球曰：“陳廷尉建此議甚健！”球曰：“陳、竇既冤，皇太后無故幽閉，臣常痛心，天下憤嘆。今日言之，退而受罪，宿昔之願。”公卿以下，皆從球議。</p><p>李鹹始不敢先發，見球辭正，然後大言曰：“臣本謂宜爾，誠與臣意合。”會者皆為之愧。曹節、王甫復爭，以為樑後家犯惡逆，雖葬懿陵，武帝黜廢衛後，而以李夫人配食。今竇氏罪深，豈得合葬先帝乎？李鹹乃詣闕上疏曰：“臣伏惟章德竇後虐害恭懷，安思閻後家犯惡逆，而和帝無異葬之議，順朝無貶降之文。至於衛後，孝武皇帝身所廢棄，不可以為比。今長樂太后尊號在身，親嘗稱制，坤育天下，且授立聖明，光隆皇祚。太后以陛下為子，陛下豈得不以太后為母？子無黜母，臣無貶君，宜合葬宣陵，一如舊制。”帝省奏，謂曹節等曰：“竇氏雖為不道，而太后有德於朕，不宜降黜。”節等無復言，於是議者乃定。</p><p>秋七月甲寅，合葬桓思皇后竇氏於宣陵。</p><p>有人書朱雀闕，言“天下大亂，曹節、王甫幽殺太后，常侍侯覽多殺黨人，公卿皆尸祿，無有忠言者。”於是詔司隸校尉劉猛逐捕，十日一會。猛以誹書言直，不肯急捕，月餘，主名不立。猛坐左轉諫議大夫，以御史中丞段熲代猛為司隸校尉，乃四出逐捕，及太學遊生，系者千餘人。節等恕猛不已，使熲以他事奏猛，抵罪輸左校。朝臣多以為言，乃免刑，復公車徵之。</p><p>拜前司徒橋玄尚書令。時太中大夫蓋升與帝有舊恩，前為南陽太守，臧數億以上。玄奏免升禁錮，沒入財賄。帝不從，而遷升侍中。玄託病免，拜光祿大夫。</p><p>竇太后崩，董孝仁皇后始與朝政。</p><p>冬十月，熒惑入南鬥中。</p><p>初，中常侍曹節迎立帝，道路流言渤海王悝恨不得立，欲抄徵書，而中常侍鄭颯、中黃門董騰並任俠通剽輕，數與悝交通。曹節、王甫司察，以為有奸，密告司隸校尉段熲。十月，遂收颯送北寺獄。使尚書令廉忠誣奏颯等謀迎立悝，大逆不道。遂招冀州刺史收悝考實，又遣大鴻臚持節與宗正、廷尉之勃海，迫責悝。丁亥，悝自殺。妃妾十一人，子女七十人，伎女二十四人，皆死獄中。傅、相以下，以輔導王不忠，悉伏誅。悝立二十五年國除。眾庶莫不憐之。</p><p>以功封者十二人。王甫封冠軍侯。曹節增邑四千六百戶，並前七千六百戶。節父兄子弟皆為公卿列校、牧守令長，佈滿天下。節弟破石為越騎校尉，越騎營五百妻有美色，破石從求之，五百不敢違，妻執意不肯行，遂自殺。</p><p>司隸校尉新豐縣侯段熲增封四千戶，並前萬四千戶。</p><p>十一月，會稽人許昭起兵句章，自稱“大將軍”，立其父生為越王，稱陽明皇帝，攻破城邑，眾以萬數。拜廣陵臧旻為揚州刺史。旻率丹陽太守陳夤擊昭，郡司馬孫堅募召精勇，得千餘人，與州郡合討破之。昭遂復更屯結，大為人患。</p><p>孫堅字文臺，吳郡富春人，蓋孫武之後也。容貌不凡，性闊達，好奇節。少為縣吏。年十七，與父共載船至錢唐，會海賊胡玉等從匏裡上掠取賈人財物，方於岸上分之，行旅皆住，船不敢進。堅謂父曰：“此賊可擊，請討之。”父曰：“非爾所圖也。”堅行操刀上岸，以手東西指麾，若分部人兵以羅遮賊狀。賊望見，以為官兵捕之，即委財物散走。堅追，斬得一級以還；父大驚。由是顯聞，府召署假尉。</p><p>十二月，司徒許栩罷，大鴻臚袁隗為司徒。鮮卑寇幷州。</p><p>是歲，甘陵威王恢立二十五年薨，子定嗣。</p><p>汝南袁隗妻者，扶風馬融之女也，字倫。倫少有才辯。融家世豐豪，裝遣甚盛。及初成禮，隗問之曰：“婦奉箕帚而已，何乃過珍麗乎？”對曰：“慈親垂愛，不敢逆命。君若欲慕鮑宣、梁鴻之高者，妾亦請從少君、孟光之事矣。”隗又曰：“弟先兄舉，世以為笑。今處姊未適，先行可乎？”對曰：“妾姊高行殊邈，未遭良匹，不似鄙薄，苟然而已。”又問曰：“南郡君學窮道奧，文為辭宗，而所在之職，輒以貨財為損，何邪？”對曰：“孔子大聖，不免武叔之毀；子路至賢，猶有伯寮之訴。家君獲此，固其宜耳。”隗默然不能屈，帳外聽者為慚。隗既寵貴當時，倫亦有名於世。年六十餘卒。倫妹芝，亦有才義。少喪親長而追感，乃作《申情賦》雲。</p><p>桓典闢司徒袁隗府，舉高第，拜侍御史。是時，宦官秉權，典執政無所迴避。常乘驄馬，京師畏憚，為之語曰：“行行且止，避驄馬御史。”</p><p>太常張奐前為度遼將軍，與段熲爭擊羌，不相平。及熲為司隸校尉，欲逐奐歸敦煌，將害之。奐憂懼，奏記謝熲曰：“小人不明，得過州將，千里委命，以情相歸。足下仁篤，照其辛苦，使人未反，復獲郵書。恩詔分明，前以寫白，而州期切促，郡縣惶懼，屏營延企，側待歸命。父母朽骨，孤魂相托，若蒙矜憐，壹惠咳唾，則澤流黃泉，施及冥寞，非奐生死所能報塞。夫無毛髮之勞，而欲求人丘山之用，此淳于髡所以拍髀仰天而笑者也。誠知言必見譏，然猶未能無望。何者？朽骨無益於人，而文王葬之；死馬無所複用，而燕昭寶之。黨同文、昭之德，豈不大哉！凡人之情，冤而呼天，窮則叩心。今呼天不聞，叩心無益，誠自傷痛。俱生聖世，獨為匪人。孤微之人，無所告訴。如不哀憐，便為魚肉。企心東望，無所復言。”熲雖剛猛，省書哀之，卒不忍也。時，禁錮者多不能守靜，或死或徙。奐閉門不出，養徒千人，著《尚書記難》三十餘萬言。</p><p>蘇不韋字公先。父謙，初為郡督郵。時魏郡李暠為美陽令，與中常侍具瑗交通，貪暴為民患，前後監司畏其勢援，莫敢糾問。及謙至，部案得其臧，論輸左校。謙累遷至金城太守，去郡歸鄉里。漢法，免罷守令，自非詔徵，不得妄到京師。而謙後私至洛陽，時暠為司隸校尉，收謙詰掠，死獄中，暠又因刑其屍，以報昔怨。不韋時年十八，徵詣公車，會謙見殺，不韋載喪歸鄉里，瘞而不葬，仰天嘆曰：“伍子胥獨何人也！”乃藏母於武都山中，遂變名姓，盡以家財募劍客，邀暠於諸陵間，不克。會暠遷大司農，時右校芻廥在寺北垣下，不韋與親從兄弟潛入廥中，夜則鑿地，晝則逃伏。如此經月，遂得傍達暠之寢室，出其床下。值暠在廁，因殺其妾並及小兒，留書而去。暠大驚懼，乃布棘於室，以板籍地，一夕九徙，雖家人莫知其處。每出，輒劍戟隨身，壯士自衛，不韋知暠有備，乃日夜飛馳，徑到魏郡，掘其父阜冢，斷取阜頭，以祭父墳，又標之於市曰“李君遷父頭”。暠匿不敢言，而自上退位，歸鄉里，私掩塞冢槨。捕求不韋，歷歲不能得，憤恚感傷，發病歐血死。不韋后遇赦還家，乃始改葬，行喪。士大夫多譏其發掘冢墓，歸罪枯骨，不合古義，惟任城何休方之伍員。太原郭太聞而論之曰：“子胥雖雲逃命，而見用強吳，憑闔廬之威，因輕悍之眾，雪怨舊郢，曾不終朝，而但鞭墓戮屍，以舒其憤，竟無手刃後主之報。豈如蘇子單特孑立，靡因靡資，強仇豪援，據位九卿，城闕天阻，宮府幽絕，埃塵所不能過，霧露所不能沾。不韋毀身焦慮，出於百死，冒觸嚴禁，陷族禍門，雖不獲逞，為報已深。況復分骸斷首，以毒生者，使暠懷忿結，不得其命，猶假手神靈以斃之也。力惟匹夫，功隆千乘，比之於員，不以優乎？”議者於是貴之。太傅陳蕃闢，不應，為郡五官掾。初，弘農張奐睦於蘇氏，而武威段熲與暠素善，後奐、熲有隙。及熲為司隸，以禮闢蘇不韋，不韋懼之，稱病不詣。熲既積憤於奐，因發怒，乃追咎不韋前報暠事，以為暠表治謙事，被報見誅，君命天也，而不韋仇之。又令長安男子告不韋多將賓客奪舅財物，遂使從事張賢等就家殺之。乃先以鴆與賢父曰：“若賢不得不韋，便可飲此。”賢到扶風，郡守使不韋奉謁迎賢，即時收執，並其一門六十餘人盡誅滅之，諸蘇以是衰破。不韋，扶風平陵人，中陵鄉侯蘇章兄曾孫也。</p><p>南匈奴伊陵屍逐就單于居車兒立二十五年薨，子某立。是為屠特若屍逐就單于某。</p><h1 class=pgc-h-arrow-right><strong>（公元173年）熹平二年</strong></h1><p>春正月，大疫，使使者巡行致醫藥。</p><p>丁丑，司空宋俱薨。</p><p>二月壬午，大赦天下。</p><p>以光祿勳楊賜為司空。</p><p>三月，太尉李鹹免。</p><p>四月，有星出文昌，入紫宮，蛇行，有首尾無身，赤色，有光、炤垣牆。</p><p>夏五月，以司隸校尉段熲為太尉。</p><p>沛相師遷坐誣罔國王，下獄死。</p><p>六月，北海地震。</p><p>東萊、北海海水溢，漂沒人物。</p><p>洛陽民訛言虎賁寺東壁中有黃人，形容鬚眉良是，觀者數萬，省內悉出，道路斷絕。</p><p>秋七月，司空楊賜以災異免，太常潁川唐珍為司空。復拜楊賜光祿大夫，秩中二千石。</p><p>八月丙寅，太白犯心前星。辛未，白氣如一匹練，衝北斗第四星。</p><p>冬十二月，日南徼外國重譯貢獻。</p><p>太尉段熲以病罷，復為司隸校尉。</p><p>鮮卑寇幽、並二州。</p><p>癸酉晦，日有食之，在虛二度。</p><p>是時中常侍曹節、王甫等專權。</p><p>東萊海出大魚二枚，長八九丈，高二丈餘。</p><p>陳國相師遷追奏前相魏愔與陳王寵共祭天神，希幸非冀，罪至不道。有司奏遣使者案驗。是時，新誅勃海王悝，帝不忍復加法，詔檻車傳送愔、遷詣北寺詔獄，使中常侍王酺與尚書令、侍御史雜考。愔辭與王共祭黃老君，求長生福而已。無他冀幸。酺等奏愔職在匡正，而所為不端，遷誣靠其王，罔以不道，皆誅死。有詔赦寵不案。</p><p>姜肱字伯淮，彭城廣戚人也。家世名族。肱與二弟仲海、季江，俱以孝行著聞。其友愛天至，常共臥起。及各娶妻，兄弟相戀，不能別寢，以系嗣當立，乃遞往就室。肱博通《五經》，兼明星緯，士之遠來就學者三千餘人。諸公爭加辟命，皆不就。二弟名聲相次，亦不應徵聘，時人慕之。肱嘗與季江謁郡，夜於道遇盜，欲殺之。肱兄弟更相爭死，賊遂兩釋焉，但掠奪衣資而已。既至郡中，見肱無衣服，怪問其故，肱託以它辭，終不言盜。盜聞而感悔，後乃就精廬，求見徵君。肱與相見，皆叩頭謝罪，而還所略物。肱不受，勞以酒食而遣之。後與徐稺俱徵，不至。桓帝乃下彭城使畫工圖其形狀。肱臥於幽暗，以被韜面，言患眩疾，不欲出風。工竟不得見之。中常侍曹節等專執朝事，新誅太傅陳蕃、大將軍竇武，欲借寵賢德，以釋眾望，乃白徵肱為太守。肱得詔，乃私告其友曰：“吾以虛獲實，遂藉身價。明明在上，猶當固其本志，況今政在閹豎，夫何為哉！”乃隱身遁命，遠浮海濱。再以玄纁聘，不就。即拜太中大夫，詔書至門。肱使家人對雲“久病就醫”。遂羸服間行，竄伏青州界中，賣卜給食。召命得斷，家亦不知其處，歷年乃還。年七十七，熹平二年終於家。弟子陳留劉操追慕肱德，共刊石頌之。</p><p>朱儁字公偉，會稽上虞人也。少孤，母嘗販繒為業。俊以孝養致名，為縣門下書佐，好義輕財，鄉閭敬之。時，同郡周規闢公府，當行，假郡庫錢百萬，以為冠幘費，而後倉卒督責，規家貧無以備，俊乃竊母繒帛，為規解對。母既失產業，深恚責之。俊曰：“小損當大益，初貧後富，必然理也。”本縣長山陽度尚見而奇之，薦於太守韋毅，稍歷郡職。後太守尹端以俊為主簿。熹平二年，端坐討賊許昭失利，為州所奏，罪應棄市。俊乃贏服間行，輕齎數百金到京師，賂主章吏，遂得刊定州奏，故端得輸作左校。端喜於降免而不知其由，俊亦終無所言。太守徐珪舉俊孝廉，再遷除蘭陵令，政有異能，為東海相所表。</p><p>陸康字季寧，吳郡吳人也。祖父陸續，父褒，有志操，連徵不至。康少仕郡，以義烈稱，揚州刺史臧旻舉為茂才，除高成令。縣在邊垂，令戶一人具弓弩以備不虞，不得行來。長吏新到，輒發民繕修城郭。康至，皆罷遣，百姓大悅。以恩信為治，寇盜亦息，州郡表上其狀。</p><h1 class=pgc-h-arrow-right><strong>（公元174年）熹平三年</strong></h1><p>春正月，夫餘國遣使貢獻。</p><p>二月己巳，大赦天下。</p><p>太常陳耽為太尉。</p><p>三月，中山穆王暢立三十四年薨，子節王稚嗣，無子，國除。</p><p>夏六月，封河間王利子康為濟南王，奉孝仁皇祀。</p><p>秋，洛水溢。</p><p>冬十月癸丑，令天下繫囚罪未決，入縑贖。</p><p>十一月，揚州刺史臧旻率丹陽太守陳寅，連戰三年，大破許生於會稽，獲昭父子，斬首數千級。</p><p>揚州刺史臧旻列上功狀，詔書除司馬孫堅鹽瀆丞。</p><p>是時邊方有警，羌、胡出寇，三府舉能，遷臧旻為使匈奴中郎將。旻子臧洪字子源，十五，以父功拜童子郎，知名太學。洪體貌魁梧，有異姿。舉孝廉為郎。</p><p>任城王博薨。任城王博立十三年薨，無子，國絕。</p><p>帝立以來，幽、並、涼三州緣邊諸郡無歲不被鮮卑寇抄，殺略不可勝數。十二月，鮮卑大人檀石槐入北地，北地太守夏育率休著屠各追擊破之。遷育為護烏桓校尉。</p><p>鮮卑又寇幷州。</p><p>司空唐珍罷，永樂少府許訓為司空。</p><p>護羌校尉皇甫規以疾召還，未至，卒於穀城，年七十一。所著賦、銘、碑、贊、禱文、吊、章表、教令、書、檄、箋記，凡二十七篇。</p><p>曹操，字孟德，一名吉利，小字阿瞞。沛國譙人也，漢相國參之後。少機警，有權數，而任俠放蕩，不治行業，故世人未之奇也；好飛鷹走狗，遊蕩無度，其叔父數言之於嵩。操患之，後逢叔父於路，乃陽敗面喎；叔父怪而問其故，操曰：“卒中惡風。”叔父以告嵩。嵩驚愕，呼操，操口貌如故。嵩問曰：“叔父言汝中風，已差乎？”操曰：“初不中風，但失愛於叔父，故見罔耳。”嵩乃疑焉。自後叔父有所告，嵩終不復信，操於是益得肆意矣。惟樑國橋玄、南陽何顒異焉。玄謂操曰：“天下將亂，非命世之才不能濟也，能安之者，其在君乎！”橋玄世名知人，睹操而異之，曰：“吾見天下名士多矣，未有若君者也！君善自持。吾老矣！原以妻子為託。”由是聲名益重。玄謂操曰：“君未有名，可交許子將。”操乃造子將：“我何如人？”子將不答。固問之，子將曰：“子治世之能臣，亂世之奸雄。”操大笑。子將納焉，由是知名。操嘗私入中常侍張讓室，讓覺之；乃舞手戟於庭，逾垣而出。才武絕人，莫之能害。博覽群書，特好兵法，抄集諸家兵法，名曰接要，又注孫武十三篇，皆傳於世。時年二十，舉孝廉為郎，除洛陽北部尉，遷頓丘令，初入尉廨，繕治四門。造五色棒，縣門左右各十餘枚，有犯禁，不避豪強，皆棒殺之。後數月，帝愛幸小黃門蹇碩叔父夜行，即殺之。京師斂跡，莫敢犯者。</p><p>許劭字子將，汝南平輿人也。少峻名節，好人倫，多所賞識。若樊子昭、和陽士者，並顯名於世。故天下言拔士者，鹹稱許、郭。初為郡功曹，太守徐璆甚敬之。府中聞子將為吏，莫不改操飾行。同郡袁紹，公族豪俠，去濮陽令歸，車徒甚盛，將入郡界，乃謝遣賓客，曰：“吾輿服豈可使許子將見。”遂以單車歸家。劭嚐到潁川，多長者之遊，唯不候陳寔。又陳蕃喪妻還葬，鄉人畢至，而邵獨不往。或問其故，劭曰：“太丘道廣，廣則難周；仲舉性峻，峻則少通。故不造也。”其多所裁量若此。曹操微時，常卑辭厚禮，求為己目。劭鄙其人而不肯對，操乃伺隙脅劭，劭不得已，曰：“君清平之奸賊，亂世之英雄。”操大悅而去。劭從祖敬，敬子訓，訓子相，併為三公，相以能諂事宦官，故自致臺司封侯，數遣請劭。劭惡其薄行，終不候之。劭邑人李逵，壯直有高氣，劭初善之，而後為隙，又與從兄靖不睦，時議以此少之。初，劭與靖俱有高名，好共核論鄉黨人物，每月輒更其品題，故汝南俗有“月旦評”焉。</p><p>使使拜河間安王利子康為濟南王，奉孝仁皇祀。康薨，子贇嗣。</p><p>右校別作中有兩樗樹，皆高四尺所，其一株宿夕暴長，長丈餘，大一圍，作胡人狀，頭目鬢鬚髮備具。</p><h1 class=pgc-h-arrow-right><strong>（公元175年）熹平四年</strong></h1><p>春正月，九江蠻反，四府選博士盧植才兼文武，拜九江太守，蠻寇賓服。以疾去官。作《尚書章句》、《三禮解詁》。</p><p>議郎蔡邕以經籍去聖久遠，文字多謬，俗儒穿鑿，疑誤後學，乃與五官中郎將堂谿典，光祿大夫楊賜，諫議大夫馬日磾，議郎張馴、韓說，太史令單颺等，奏求正定《六經》文字。</p><p>三月，帝許之，詔諸儒正《五經》文字，蔡邕乃自書丹於碑，為古文、篆、隸三體書法，使工鐫刻立於太學門外。於是後儒晚學，鹹取正焉。及碑始立，其觀視及摹寫者，車乘日千餘兩，填塞街陌。</p><p>盧植乃上書曰：“臣少從通儒故南郡太守馬融受古學，頗知今之《禮記》特多回冗。臣前以《周禮》諸經，發起秕謬，敢率愚淺，為之解詁，而家乏，無力供繕寫上。原得將能書生二人，共詣東觀，就官財糧，專心研精，合《尚書》章句，考《禮記》失得，庶裁定聖典，刊正碑文。古文科斗，近於為實，而厭抑流俗，降在小學，中興以來，通儒達士班固、賈逵、鄭興父子，並敦悅之。今《毛詩》、《左氏》、《周禮》各有傳記，其與《春秋》共相表裡，宜置博士，為立學官，以助後來，以廣聖意。”會南夷反叛，以植嘗在九江有恩信，拜為廬江太守。植深達政宜，務存清靜，弘大體而已。</p><p>初，朝議以州郡相黨，人情比周，乃制婚姻之家及兩州人士不得對相監臨。至是復有三互法，禁忌轉密，選用艱難。幽、冀二州，久缺不補。議郎蔡邕上疏曰：“伏見幽、冀舊壤，鎧馬所出，比年兵飢，漸至空耗。今者百姓虛縣，萬里蕭條，闕職經時，吏人延屬，而三府選舉，逾月不定。臣經怪其事，而論者雲‘避三互’。十一州有禁，當取二州而已。又二州之士，或復限以歲月，狐疑遲淹，以失事會。愚以為三互之禁，禁之薄者，今但申以威靈，明其憲令，在任之人豈不戒懼，而當坐設三互，自生留閡邪？昔韓安國起自徒中，朱買臣出於幽賤，並以才宜，還守本邦。又張敞亡命，擢授劇州。豈復顧循三互，繼以末制乎？三公明知二州之要，所宜速定，當越禁取能，以救時敝；而不顧爭臣之義，苟避輕微之科，選用稽滯，以失其人。臣願陛下上則先帝，蠲除近禁，其諸州刺史器用可換者，無拘日月三互，以差厥中。”書奏不省。</p><p>復立河間貞王建子新昌侯佗為任城王，奉孝王后。</p><p>夏四月，郡國七大水，傷害秋稼。</p><p>五月丁卯，大赦天下。</p><p>延陵園災，遣使者持節告祠延陵。</p><p>鮮卑寇幽州。</p><p>六月，弘農、三輔螟蟲為害。</p><p>是時，帝用中常侍曹節等讒言，禁錮海內清英之士，謂之黨人。</p><p>遣守宮令之鹽監，穿渠為民興利。令郡國遇災者，減田租之半；其傷害十四以上，勿收責。</p><p>冬十月丁巳，令天下繫囚罪未決，入縑贖。</p><p>拜衝帝母虞美人為憲園貴人，質帝母陳夫人為勃海孝王妃。</p><p>改平準為中準，使宦者為令，列於內署。自是諸署悉以閹人為丞、令。</p><p>于闐王安國攻拘彌，大破之，殺其王，死者甚眾。戊己校尉、西域長史各發兵輔立拘彌侍子定興為王。時人眾裁有千口。其國西接于闐三百九十里。</p><h1 class=pgc-h-arrow-right><strong>（公元176年）熹平五年</strong></h1><p>夏四月癸亥，大赦天下。</p><p>益州郡諸夷叛，執太守雍陟。遣御史中丞朱龜討之，不能克。朝議以為郡在邊外，蠻夷喜叛，勞師遠役，不如棄之。太尉椽巴郡李顒建策討伐，乃拜顒益州太守，與刺史龐芝發板楯蠻擊破平之。還，得雍陟。顒卒後，夷人復叛，以廣漢景毅為太守，討定之。毅初到郡，米斛萬錢，漸以仁恩，數年間，米至數十雲。</p><p>復崇高山名為嵩高山。</p><p>大雩。使侍御史行詔獄亭部，理冤枉，原輕系，休囚徒。</p><p>五月，太尉陳耽罷，司空許訓為太尉。</p><p>廬江太守盧植任職歲餘，復徵拜議郎，與諫議大夫馬日磾、議郎蔡邕、楊彪、韓說等並在東觀，校中書《五經》記傳，補續《漢記》。帝以非急務，轉為侍中，遷尚書。</p><p>楊彪字文先，光祿大夫楊賜子也，少傳家學。初舉孝廉，州舉茂才，闢公府，皆不應。熹平中，以博習舊聞，公車徵拜議郎，遷侍中、京兆尹。</p><p>張馴字子雋，濟陰定陶人也。少遊太學，能誦《春秋左氏傳》。以《大夏侯尚書》教授。闢公府，舉高第，拜議郎。與蔡邕共奏定《五經》文字。擢拜侍中，典領祕書近署，甚見納異。多因便宜陳政得失，朝廷嘉之。遷丹陽太守，化有惠政。</p><p>閏月，永昌太守曹鸞上書大訟黨人，言甚方切。帝省奏大怒，即詔司隸、益州檻車收鸞，送槐裡獄掠殺之。於是又詔州郡更考黨人門生故吏父子兄弟，其在位者，免官禁錮，爰及五屬。</p><p>六月壬戌，太常南陽劉逸為司空。</p><p>是夏，旱。</p><p>秋七月，太尉許訓罷，光祿勳劉寬為太尉。帝頗好學藝，每引見寬，常令講經。寬嘗於坐被酒睡伏。帝問：“太尉醉邪？”寬仰對曰：“臣不敢醉，但任重責大，憂心如醉。”帝重其言。寬簡略嗜酒，不好盥浴，京師以為諺。嘗坐客，遣蒼頭市酒，迂久，大醉而還。客不堪之，罵曰：“畜產。”寬須臾遣人視奴，疑必自殺。顧左右曰：“此人也，罵言畜產，辱熟甚焉！故吾懼其死也。”夫人慾試寬令恚，伺當朝會，裝嚴已訖，使侍婢奉肉羹，翻汙朝衣。婢遽收之，寬神色不異，乃徐言曰：“羹爛汝手？”其性度如此。海內稱為長者。</p><p>冬十月壬午，御所居殿後槐樹，皆六七圍，自拔，倒豎，根在上。</p><p>司徒袁隗罷。</p><p>十一月丙戌，光祿大夫楊賜為司徒。</p><p>是時朝廷爵授，多不以次，而帝好微行，遊幸外苑。司徒楊賜上疏曰：“臣聞天生蒸民，不能自理，故立君長使司牧之，是以唐、虞兢兢業業，周文日昊不暇，明慎庶官，俊乂在職，三載考績，以觀厥成。而今所序用無佗德，有形勢者，旬日累遷，守真之徒，歷載不轉，勞逸無別，善惡同流，《北山》之詩，所為訓作。又聞數微行出幸苑囿，觀鷹犬之勢，極槃遊之荒，政事日墮，大化陵遲。陛下不顧二祖之勤止，追慕五宗之美蹤，而欲以望太平，是由曲表而欲直景，卻行而求及前人也。宜絕慢傲之戲，念官人之重，割用板之恩，慎貫魚之次，無令醜女有四殆之嘆，遐邇有憤怨之聲。臣受恩偏特，忝任師傅，不敢自同凡臣，括囊避咎，謹自手書密上。”</p><p>十二月，甘陵貞王定立四年薨，子忠嗣。</p><p>鹽瀆丞孫堅在職數歲徙盱眙丞，又徙下邳丞。堅歷佐三縣，所在有稱，吏民親附。鄉里知舊，好事少年，往來者常數百人，堅接撫待養，有若子弟焉。</p><p>試太學生年六十以上百餘人，除郎中、太子舍人至王家郎、郡國文學吏。</p><p>沛國言黃龍見譙。</p><p>是歲，鮮卑大人檀石槐寇幽州。</p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>