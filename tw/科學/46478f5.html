<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>周易讀書之高島斷易《履卦》 | 极客快訊</title><meta property="og:title" content="周易讀書之高島斷易《履卦》 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/46478f5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/46478f5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/46478f5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/46478f5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/46478f5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/46478f5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/46478f5.html><link rel=canonical href=https://geekbank.cf/tw/%e7%a7%91%e5%ad%b8/46478f5.html><meta property="article:published_time" content="2020-10-29T21:01:31+08:00"><meta property="article:modified_time" content="2020-10-29T21:01:31+08:00"><meta name=Keywords content><meta name=description content="周易讀書之高島斷易《履卦》"><meta name=author content="极客快訊"><meta property="og:url" content="/tw/%E7%A7%91%E5%AD%B8/46478f5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>周易讀書之高島斷易《履卦》</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>天澤履</h1><p><strong>履：履虎尾，不咥人，亨。</strong></p><p><strong>彖曰：履，柔履剛也，說而應乎乾，是以履虎尾，不咥人，亨，剛中正，履帝位而不疚，光明也。</strong></p><p><strong>象曰：上天下澤履，君子以辨上下，定民志。</strong></p><p><strong>初九：素履往無咎。</strong></p><p><strong>象曰：素履之往，獨行願也。</strong></p><p><strong>九二：履道坦坦，幽人貞吉。</strong></p><p><strong>象曰：幽人貞吉，中不自亂也。</strong></p><p><strong>六三：眇能視，跛能履，履虎尾咥人，凶，武人為於大君。</strong></p><p><strong>象曰：眇能視不足以有明也。跛能履不足以與行也。咥人之凶位不當也，武人為於大君志剛也。</strong></p><p><strong>九四：履虎尾，愬愬終吉。</strong></p><p><strong>象曰：愬愬終吉，志行也。</strong></p><p><strong>九五：夬履貞厲。</strong></p><p><strong>象曰：夬履貞厲，位正當也。</strong></p><p><strong>上九：視履考祥，其旋元吉。</strong></p><p><strong>象曰：元吉在上，大有慶也。</strong></p><p>履卦註釋 10　天澤履（乾上兌下）</p><p>履者，冠履之履。篆書從屍，從彳，從舟。屍者，象人身；舟者，載也；彳者，行也。即所謂步履而行，可以運動人身者也。故此卦以此取名，《彖》辭曰“履虎尾”者是也。轉而為禮，禮者，人之所踐行也，故《序卦傳》曰，“物畜然後有禮，故受之以履”；《大象》曰，以辨上下。又轉為福之義，《詩》曰“福履綏之”是也。人能守禮，則天賜之以福。此卦外乾內兌，《乾》天，《兌》澤，天在上，澤居下，上下尊卑之分正，故有禮之象。又《乾》為行，《兌》為和，《論語》曰：“禮之用，和為貴。”《彖》有“履虎尾”之辭，故即取其首字以名卦也。</p><p><strong>履：履虎尾、不咥人，亨。</strong></p><p><strong>象曰：履，柔履剛也，說而應乎乾，是以履虎尾不咥人，亨，剛中正履帝位而不疚，光明也。</strong></p><p>此卦乾上兌下，《乾》為老父，前行，《兌》為小女，追隨在後。凡以剛健踐弱之後易，以柔弱踐剛健之後難。就卦面觀之，以六三一陰之柔弱，介五陽剛強之中，有欲行難行之象。以至弱之質，躡於至剛之後，猶“履虎尾”，最是危機。文王就其難行之道，系其辭曰“履虎尾”，危之也。乾為虎，虎指剛健者。人者對虎而言，“不咥人，亨”。此卦二五兩爻，皆得陽剛之中正，九五尊位，居至高至貴，而能不疚於心，必有光明之德也，謂之“剛中正，履帝位而不疚，光明也”。《彖》三句，專就五爻而言，此爻卦變則為《離》，《離》為火，為日，為電，有光明之象。</p><p>以此卦擬人事，內卦《兌》為我，外卦《乾》為彼，我柔弱而彼剛健。例之古人，如上杉謙信、織田信長等，剛毅果敢，為其臣僕者，一不順從，每遭慘禍，諺雲“伴君如伴虎”，此之謂也。嗟乎！世路險阻，無往而非危機，虎之惟人，不獨山林，凡一切利害所關，即為危機之所伏，皆可作虎觀也。惟以不敢先之心，後天下之人，以不敢犯之心，臨天下之事，以不敢輕進之心，處天下之憂患，敬以持己，和以接人，以此履虎，虎雖剛猛，必不見難。由是觀之，人能行以卑遜，何往而不亨通哉！行於強暴，則強暴服，行於蠻貊，則蠻貂化，行於患難，則患難再，皆和悅之效也。以卦體言，初爻虎尾，至九五之時，危險既去，身安心泰，自具光明之德也。故履之時，柔能制剛，弱能勝強，雖剛暴難制者，皆可以柔和之道制之。若欲以剛制剛，必有大咎，此《履》卦所以貴和悅而應上也。</p><p>以此卦擬國家，上卦為政府，下卦為人民，上剛強，下卑屈，名分懸隔，剛強者進於前，卑屈者隨其後，謂之履，柔履剛也。上下之秩序如此，下以和悅愛敬，服從夫上，上亦樂其柔順，不復以強暴相凌，謂之“悅而應乎乾，是以履虎尾，不咥人，亨”。九五之君，德稱其位，垂拱而天下治，上不愧祖宗之鑑臨，下不負臣民之瞻仰，何疚之有？於是功業顯著，德性光明，謂之“剛中正，履帝位而不疚，光明也”。</p><p>通觀此卦，高者無若天，低者無若澤，上下尊卑之分，昭然若揭。六三以一陰，介在五陽之間，為全卦之主，才弱而志剛，體暗而用明，不自量力，而敢於前進，致蹈危禍也。初九在下，素位而行，不關榮譽，雖涉危險之世，行其固有之業，而自得其安樂也。九二居內卦之中，不繫情於名利之途，坦然自樂，不陷於危險也。九四上事威猛之君，下接奸佞之侶，處危懼之地，小心翼翼，位尊而主不疑，權重而人不忌，終得遂其志也。九五居尊位，雄才大略，獨斷獨行，以剛猛而御下者也。上爻熟練世故，洞悉人情，建大業，奏偉功，而克享元吉者也，是《履》之終也。</p><p><strong>象曰：上天下澤履，君子以辨上下定民志。</strong></p><p>此卦“上天下澤”，尊卑貴賤之等級分明，是不易之定理也。君子見此象，“辨上下定民志”，使之各居其所，各安其分，不相紊亂，自無僭越，禮制之要也。夫宇宙間，莫低於澤，莫高於天，譬諸在人，莫尊於冠，莫卑於履，上下之分如此。《履》者，禮也，君子體《乾》之強，莊敬而日強，所以行禮也。《兌》之德悅也，悅者和也，禮以退為讓，履以下為基，故曰“履，德之基也”。天而不下交於澤，則江河無潤；澤而不上交於天，則雨露無滋。惟天高而能下，故水土草木之氣，蒸而為雲雨，而天益高；惟君尊而能卑，故億兆臣民之分辨，而為禮讓，而君益尊。若上下不辨，民志不定，則等威無別，民情騷動，天下紛然，亂自此起，如之何其能治也？此卦上自天子，下至庶人，安尊卑之分，聯上下之情，君懷明德，民無二志，天下所由治也，謂之“君子以辨上下，定民志”。</p><p>【佔】　問家業：有門庭肅穆，僕妾順從之象。</p><p>○　問任官：有品級漸升之象，若攀援幹進，反致不利。</p><p>○　問營商：宜辨別貨品，實察商情，待時而售，必得高價。</p><p>○　問出行：利於濱海之地。</p><p>○　問六甲：得女。</p><p>○　問疾病：宜疏通中焦。</p><p>○　問遺失：一時為物所掩，久後自出。</p><p><strong>初九：素履往無咎。（素履，往無咎。/ 素履往，無咎。）</strong></p><p><strong>象曰：素履之往，獨行願也。</strong></p><p>“素”者生帛，取天然之色而無飾也。“素履”者，謂直行本分。此爻以陽居陽，雖得正位，上無正應，在下位，不援上，《中庸》所謂“君子素其位而行，不願乎其外”者也。以居《履》之初，去虎猶遠，守當然之本業，獨善其身，不求聞達，一旦得位，亦不改其“素履”之守，所謂“窮不失志，達不離道”，故曰“素履，往無咎”《象傳》曰“獨行願也”者，謂己之所願，不在乎外也。此爻無正應，故曰“獨”也。</p><p>【佔】　問功名：宜安居樂道，待時運亨通，往無不利。</p><p>○　問營商：直守舊業，久後必獲利。</p><p>○　問謀事：宜緩待，不宜急迫。</p><p>○　問戰徵：宜獨行潛往，刺探敵情，無咎。</p><p>○　問家宅：“福履綏之”，門庭吉祥。</p><p>○　問六甲：生男。</p><p>【例】　橫濱商人某氏來告曰：近來商業不振，得不償失，欲移居於東京，別創事業，請佔前途吉凶。筮得《履》之《訟》。</p><p>斷曰：此卦《兌》之少女，《履》《乾》父之後，明明教人以謹守先業。商務之通塞，未可拘一時而論，物價高低，隨時變換，前失後得，亦事之常，何必遽作改計？不如守舊，久必享通也，故曰“素履，往無咎”。某氏聞之，隨絕改圖之念，仍在橫濱，從事舊業，未幾而商機一變，大獲利益。</p><p><strong>九二：履道坦坦，幽人貞吉。</strong></p><p><strong>象曰：幽人貞吉，中不自亂也。</strong></p><p>“坦坦”者，道之平也；“幽人”者，謂隱居山林之士也。此爻當履之時，得剛中之位，中則不偏，不偏則不危，履行其道，猶行平坦之道路也，故曰“履道坦坦”夫行道者，履於旁則危險，履其中則平坦，必其中心淡泊，忘情榮辱，以道自守，斯得幽人之貞也，故曰“幽人貞吉”，若欲急進而從事，恐履虎而招禍也。蓋此爻雖有才德，以上無應爻之助，故未得出而用世，惟其窮居樂道，遵時養晦，故吉。《象傳》曰“中不自亂也”者，謂不降其志，不辱其身，是不以利達亂其心者也。一說“幽人”為幽囚之人，如文王之囚羑里而演《周易》，文天祥之囚土室而作《正氣歌》之類，雖在患難，不亂其志也。此爻內卦變為《震》，《震》為大途，有道之象；又以《兌》澤，有幽谷之象，故曰“幽人”。</p><p>【佔】　問功名：有高尚其志之象。</p><p>○　問營商：一時物價平平，可得微利。</p><p>○　問出行：平穩，獲吉。</p><p>○　問終身：有恭敬修身之意。</p><p>○　問家宅：有分析財產之意。</p><p>○　問失物：有意外損耗之慮。</p><p>【例】　一夕有盜入某貴顯邸宅，竊去衣服若干，貴顯請佔盜之就捕與否，筮得《履》之《無妄》。</p><p>斷回：此卦《兌》之少女，《履》《乾》父之後，老父為盜，少女者改造其藏品，或變其體裁，而轉賣之，是父女共為盜者也。一時不得顯露者，盜中之最狡者也。然互卦有《離》火，火之明，即探索吏也，互卦之主爻，即六三之探索吏。《象傳》所謂“眇能視，不足以有明也”，故現時不能捕獲；至上爻有“視履考祥，其旋元吉”之辭，自此爻至上爻，爻數五，必在五月之後，藏品暴露，盜賊即可就縛。後五月，此盜就縛，果如此佔。</p><p><strong>六三：眇能視，跛能履，履虎尾，咥人，凶，武人為於太君。</strong></p><p><strong>象曰：眇能視不足以有明也；跛能履不足以與行也。咥人之凶位不當也，武人為於大君志剛也。</strong></p><p>“眇”者，目之偏視也；“跛”者，足之偏廢也。“武人”者，文官之對；“大君”者，尊貴之稱。此爻以陰居陽，不中不正，無才無德，以剛暴取辱者也。蓋於履為成卦之主，欲恃其勢而統轄群剛，不自度才德之微，不足負擔大事。目之眇，自以為能視，足之跛，自以為能履，不避危險，勇往直前，自蹈履虎受咥之禍，故曰“眇能視，跛能履，履虎尾，咥人，凶”。曰“眇”曰“跛”者，示六三之柔暗，能視履者，謂恃九二而冒險躁進。虎之不咥我，以我背後有《乾》也。六三見虎之畏《乾》，以為畏己也，去《乾》而自用，遂為虎所咥。《彖》曰“不咥人”，爻曰“咥人”，其義相反，蓋《彖》取內卦《兌》之柔和愛敬而立義，爻主中正，以六三陰柔不中正，獨與上九之一爻相應，上九虎之首也。履尾而首應，故有咥人之象。六三不自知其量，放肆橫行，武人而干犯九五之大君，其強暴而無所忌憚如此，大凶之道也。《象傳》曰“眇能視，不足以有明也；跛能履，不足以與行也”者，謂其識暗，故視不能明，謂其才弱，故行不能遠。“位不當也”者，謂以陰居陽；“志剛也”者，謂其陰柔而不中正，志剛而觸禍也。《兌》為毀折，互卦《離》為目，巽為股，《離》目為《兌》所毀折，有眇之象；《巽》股為《兌》所毀折，有跛之象。又《兌》為口，有咥之象；“武人”《巽》之象，《巽》之初六“利武人之貞”可見也。“武人”，武士也，如《詩》所詠“赳赳武夫”是也，其職掌專主軍政，奉王命以討伐不庭，效忠於疆場者也。“武人為於大君，”剛強自用，干犯名分，孔子所謂“暴虎馮河，死而無悔”之徒，其甚者竊弄兵權，不奉朝命，如北條義時足利尊氏者也。我國維新以來，軍政嚴肅，海陸兩軍，類皆桓桓武士，干城之選，好謀而成，固不徒以志剛為武也。《易》之垂誡，或不在當時而在後世，其慮遠矣。</p><p>【佔】　問家宅：有闇昧不明，以小凌大之象。</p><p>○　問商業：有被人欺弄，急切不能脫售之慮。</p><p>○　問戰徵：宜退守，不宜進攻，妄動者凶。</p><p>○　問行人：恐中途遇險。</p><p>○　問失物：就近尋覓，自得。</p><p>○　問六甲：生男，但嬰兒防有殘疾。</p><p>【例】　友人副田虎六氏，從佐賀縣來告曰：某所礦山，工學士最所稱賞，礦質極良，餘將請政府之認可，著手採掘，請佔其利害。筮得《履》之《乾》。</p><p>斷曰：此卦剛健之乾父前進，柔弱之少女隨後，足下繼續先輩所開之礦山。今此爻以陰居陽，氣強而智昏，其所計劃，必有與實際相齟齬者也，故謂之“眇能視，不足以有明也”。凡商辦之業，與官辦之局，大異其趣。如彼礦山，固鄉間無賴人所集合，能設其規則，而統制得宜，斯眾人服從；且指揮眾役，必用老成諳練之人，乃能成其業，若指揮不得其人，彼礦夫紛擾，非易老制，懶惰虛喝，百弊叢生。足下縱精明強幹，而於礦業，究屬生手，譬如行路，此程非熟悉之途，故爻辭又曰“跛能履，不足以與行也。”足下又謂“不入虎穴，焉得虎子”，是以決意擔當，但恐入虎穴而為虎所咥，其危險實可寒心。爻象如是，足下宜斷念也。</p><p>氏不信餘佔，用某學士為甲幹，使之赴礦山，為不諳實業，部下不服，終以不克成事而罷。</p><p>【例】　貴族院議員某，福島縣多額納稅者也，自去年（三十一年）冬，至本年春，蠶絲輸出外國者，時價益騰，本年養蠶之成績，頗好結果，預料他日蠶絲，輻輳橫濱，勢必低價。乃於橫濱四品取引所，期五月與六月，約賣蠶絲苦幹，與買者同納付保證金數萬元於取引所。至期，蠶絲之入橫濱者稀少，時價看漲，不能交現，買者知蠶絲之不足，數人聯合，益倡高價，於是有介賣買兩間而謀為仲裁者。某來曰：“此仲裁適餘意否？請為一筮。筮得《履》之《乾》。</p><p>斷曰：此卦以《兌》之柔，隨《乾》之剛，猶少女與暴夫同行，其危險如“履虎尾”。今佔得三爻，足下測度蠶絲出產與時價，是誠以管窺天，謂之“眇能視，不足以有明也”。橫濱商人，自產地販集蠶絲，向以貸金收買，故轉運往往不速，謂之“跛能履，不足以有行也”。賣者乘其虛，而益倡高價，殆將食沒足下之保證金，謂之“履虎尾，咥人，凶”。足下不自揣其不能，不知賣家之不良，欲博一時鉅萬之利，反生大損，猶以匹夫之勇，望為武將者也。謂之“武人為於大君”今仲裁難行，過六月中旬，可得協商，然大損不免也。</p><p>後果如此佔。</p><p><strong>九四：履虎尾，愬愬終吉。</strong></p><p><strong>象曰：愬愬終吉，志行也。</strong></p><p>“愬愬”者，畏懼之貌。此爻以陽居陰，逼近九五尊位，才強態弱，以九五為虎，常懷危懼，故有“履虎尾”之戒。若以其危故，而退身遠引，亦非為臣之道。此爻處大臣之位，有可未常不獻，有否未常不替，亦非避其威而不履也。但小心謹慎，常若想想，故曰“履虎尾，愬愬”。是以位雖高而主不疑，權雖重而上不忌，終免憂危，而得保全之吉，故曰“終吉”。此卦全卦以柔為吉。‘終”字對初而言，有始於危，終於不危之義也。《繫辭傳》曰“四多得”，此爻多懼，惟其防患周密，終得免害。《彖》辭曰“不咥人，亨”者，謂此爻也。《象傳》曰“志行也”者，謂履行其道也。“志”者，為平日期望之志也。</p><p>【佔】　問時運：以溫和接人，以篤實當事，雖臨危險，終得免禍，是氣運平穩之時也。</p><p>○　問商業：不宜急切脫貨，宜謹慎耐守，終獲利益。</p><p>○　問戰徵：宜臨危固守，遇救得捷，可轉敗為勝。</p><p>○　問六甲：平穩得男。</p><p>【例】　明治十七年十二月，朝鮮京城有政黨紛擾，時國王遣特使來我公使館，請我辦理公使竹添君護衛王宮，公使因率兵前進。清國將官某氏，亦率部下兵迫王城，遂抗我兵。此報達我國，朝野騷然，朝旨派外務卿井上伯，奉使朝鮮責問，是國家之重事也。某貴顯使餘佔其動靜，筮得《履》之《中孚》。</p><p>斷回：此卦上卦《乾》，為父，下卦《兌》為少女，有少女隨父之象也，故名曰《履》。夫我國之於朝鮮，以我既行歐美之開化，欲使彼國速從時勢之變遷，我導其前，彼履其後，以同行改革也。萬一朝鮮為歐人所佔領，不啻為我國之贅疣，實為亞細亞全洲之障礙。奈彼國冥頑不悟，妄以嫌忌外人，遂起今回之亂。今外務卿井上伯奉使前往責問，彼必自知微弱。四爻變而為《中孚》，結局終歸乎和，謂之“履虎尾，愬愬，終吉”。於時十七年十二月二十五日也。</p><p>（附言）是月二十七日，交詢社傳福澤諭吉氏之言，邀餘演說朝鮮《易》佔。餘因趨其席，社員滿室，於事諸氏謂餘曰：今回朝鮮之事，甲論乙駁，或和或戰，群蹴紛紛，不如歸的，君玩《易》象，必獲先機，幸為開陳爻辭。餘曰：《易》道，通天機而知未來者也，與憑空議論者不同也。餘憑《易》佔，已預知結果，在外人或未之信也。遂應其請，詳述前說。在席自福澤氏以下，皆不解《易》臉如怪訝，餘歸後，福地源一郎氏，寄書請示佔象，因更記前說以自送之，翌十八年一月一日揭之於東京《日日新聞》。當時《時事新報》記者痛嘲餘說。彼昏昏者不解《易》理，亦無足怪，彼聞井上大使，與朝鮮政府開論，即在一月二日。《易》理之定數，不差分毫，餘之《易》佔，不失一語，不亦可畏敬哉！</p><p><strong>九五：夬履，貞厲。</strong></p><p><strong>象曰：夬履貞厲，位正當也。</strong></p><p>夬者，決也“夬履”者，謂其一任剛決以履行也。此爻剛健中正，體《乾》卦，《履》尊位，下無應爻，自恃剛明，果於任事，多威武猛斷之政，未免有果敢而窒之弊，故曰“夬履”。古聖人居天下之尊位，雖明足以照，剛足以決，勢足以專，未嘗不博取天下之議，以廣其見識，此聖人之所以為聖人也。此爻不患不剛明，而患在躁急，一任己見，以剛行剛，不審時機，不察群情，遂致上下不通，內外阻隔，急切之甚，激成禍變，是危殆之道也，故曰“貞厲”。“貞”者，貞固也，謂固執而不變也；“厲”者，危也，謂當常存危懼之心也。《易》中用“厲”字之例皆然，《噬嗑》之九五，“貞厲無咎”，亦猶是也。蓋《履》之道，尚柔不尚剛，九五以剛居剛，是決於履也；以其中正之德，又能危厲自惕，斯得動無過舉。《書》曰“心之憂危，若蹈虎尾”，國君能常思蹈虎之危，可謂“履帝位而不疚”也。爻辭“貞厲”者，固見其厲也。《象傳》曰“位正當也”者，與《兌》之九五及《中孚》之九五同義。蓋有不滿於君德之旨也，謂剛決之君，似於寬仁溫和之德有闕，所宜反省而加勉也。</p><p>【佔】　問時運：前苦後甘，目下正當披雲見日之時，猶宜毋忘曩時苦境，兢兢業業，斯能長保其富也。</p><p>○　問商業：宜和衷共濟，有貨不宜急售，久後必得厚利。</p><p>○　問失物：有不待尋而自得之象。</p><p>○　問官途：目下已得升遷，惟宜謹慎，斯可永保。</p><p>○　問疾病：危而後安。</p><p>【例】　某會社社長，來佔命運之吉凶，筮得《履》之《睽》。</p><p>斷曰：此卦以《兌》之少女，繼《乾》父之後。今君富學識，溫和而長於交際，由株主遷舉而為社長，地位中正，固無可疑。但既任職權，不能不竭力謀事，一或剛決獨行，凡事難保無失，謂之“夬履，貞厲”。在足下精明果敢，勝任社長，固餘所深信也，惟從占筮之意，尚宜時時警戒。勸足下注意而已。</p><p>後果如此佔。</p><p><strong>上九：視履考祥其旋元吉。（視履考祥，其旋元吉。/ 視履，考祥其旋，元吉。）</strong></p><p><strong>象曰：元吉在上，大有慶也。</strong></p><p>“視履，考祥其旋”者，謂自視其履行之跡，能考禍福之祥兆。此爻居《履》之終，即踐行之終，凡人之所踐行，善則得福，不善則得禍，治亂禍福之所歧，悉由於履行。人之所履，亦難保始終皆善，有始不善而終善者，有始善而終不善者，必觀於終，然後見也。若周旋無虧，終始如一，則其吉大矣，故曰“視履，考祥其旋，元吉”。《象傳》曰，“元吉在上，大有慶也”。謂君上能行此道，則大有吉慶也。元即大，吉即慶也。凡六十四卦之中，上爻系“元吉”者，不過二三卦，此爻居其一，蓋上爻者，極地而多危殆也。</p><p>【佔】　問時運：目下正得安樂之時，其人必素行無虧，晚運亨通，福壽雙全，大吉也。</p><p>○　問商業：往返經營，俱得大利。</p><p>○　問家宅：禍福無門，惟人自招，若能積善，必有餘慶。</p><p>○　問疾病：恐天年有限。</p><p>○　問失物：不尋自得。</p><p>○　問六甲：必產貴子。</p><p>○　問戰徵：大獲勝捷，奏凱而旋。</p><p>【例】　明治二十三年十月，東京府下第十五區選舉，代議士有候補三名，其一人為某豪商也。一日友人某氏，來請佔其成否，筮得《履》之《兌》。</p><p>斷曰：此卦以《兌》柔弱之少女，隨行《乾》剛之老父，其勢不相匹敵，固不待論。《履》之上九，《履》之終也，必其人經履幾多艱難危機，漸奏事功，以至今日之盛運也。然應不中不正之六三，依偏視之眇者，與偏廢之跛者，與剛猛之武人，共相競爭，孫子所謂下駟與上駟，其不能必勝可知矣。上爻處位之極，無可復進，悟前非而鑑既往，翻然回頭，可得大吉也。若謀不出此，欲強遂初志，其凶有不可言也。</p><p>後依所聞，某豪商果察機自退，不復與爭雲。</p><p>【例】　明治三十年，佔我國與德國交際，筮得《履》之《兌》。</p><p>爻辭曰“上九：視履考祥其旋，元吉。”</p><p>斷曰：《履》者以柔順而履剛健之跡，有周旋無虧之象，故名此卦曰《履》。曰“履虎尾，不咥人，亨”，以柔躡剛，恭順而不失其正，故不見咥，而反見亨也。見之本年我國與德國交際，彼國誇其武威，非無虎視耽耽之意，然我國當路之重臣，處置得宜，且彼國駐劄公使得人，能兩得平和，故彼此無事。博強國之稱，比之從前交際，自然不同。在彼具猛虎之性，搏噬之志，固未嘗一日忘也；且因我之強，亦不無嫉妒。在我惟宜以柔克剛，隨時應變，斯得矣。</p><ul><li><br></li></ul></div><div class="post-meta meta-tags"><ul class=clearfix><li><a>讀書</a></li><li><a>高島</a></li><li><a>斷易</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/c54d667.html alt=周易讀書之高島斷易《坤卦》 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/c54d667.html title=周易讀書之高島斷易《坤卦》>周易讀書之高島斷易《坤卦》</a></li><hr><li><a href=../../tw/%E7%A7%91%E6%8A%80/0f977c9c.html alt="讀書筆記｜《Think in Java》Ⅷ 多態" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/6ee50002bf049682647d style=border-radius:25px></a>
<a href=../../tw/%E7%A7%91%E6%8A%80/0f977c9c.html title="讀書筆記｜《Think in Java》Ⅷ 多態">讀書筆記｜《Think in Java》Ⅷ 多態</a></li><hr><li><a href=../../tw/%E7%A7%91%E6%8A%80/ced8e25a.html alt=為什麼很多讀書厲害的人，最後卻混得不好？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/4dd9347597bb4269bbeef8251a53f393 style=border-radius:25px></a>
<a href=../../tw/%E7%A7%91%E6%8A%80/ced8e25a.html title=為什麼很多讀書厲害的人，最後卻混得不好？>為什麼很多讀書厲害的人，最後卻混得不好？</a></li><hr><li><a href=../../tw/%E7%A7%91%E6%8A%80/74f66242.html alt=【解放思想大討論】讀書心得：勇於擔當作為，堅持創新發展！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f5176d18a08446d780abcb8fd3d6cd1c style=border-radius:25px></a>
<a href=../../tw/%E7%A7%91%E6%8A%80/74f66242.html title=【解放思想大討論】讀書心得：勇於擔當作為，堅持創新發展！>【解放思想大討論】讀書心得：勇於擔當作為，堅持創新發展！</a></li><hr><li><a href=../../tw/%E7%A7%91%E6%8A%80/8b61bd0a.html alt=「讀書」調節閥之平均重度修正法與膨脹係數法的比較(166-178) class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/7376d30d68864ceda10bd824e0e1c2fd style=border-radius:25px></a>
<a href=../../tw/%E7%A7%91%E6%8A%80/8b61bd0a.html title=「讀書」調節閥之平均重度修正法與膨脹係數法的比較(166-178)>「讀書」調節閥之平均重度修正法與膨脹係數法的比較(166-178)</a></li><hr><li><a href=../../tw/%E7%A7%91%E6%8A%80/fdd49320.html alt=這幾種讀書、寫作、記筆記常用的工具，非常有用（建議收藏）！ class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/a21c7531103845558c4e3924058dcec4 style=border-radius:25px></a>
<a href=../../tw/%E7%A7%91%E6%8A%80/fdd49320.html title=這幾種讀書、寫作、記筆記常用的工具，非常有用（建議收藏）！>這幾種讀書、寫作、記筆記常用的工具，非常有用（建議收藏）！</a></li><hr><li><a href=../../tw/%E7%A7%91%E6%8A%80/cdc25d14.html alt="卸載遊戲 全家一起讀書 做飯 山東一學校學生在家辦起“養機場”" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RqALLGVINNInKI style=border-radius:25px></a>
<a href=../../tw/%E7%A7%91%E6%8A%80/cdc25d14.html title="卸載遊戲 全家一起讀書 做飯 山東一學校學生在家辦起“養機場”">卸載遊戲 全家一起讀書 做飯 山東一學校學生在家辦起“養機場”</a></li><hr><li><a href=../../tw/%E7%A7%91%E6%8A%80/fc0c5691.html alt=書單丨炎炎夏日，靜坐讀書 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RX8IV0OCTJ3hbd style=border-radius:25px></a>
<a href=../../tw/%E7%A7%91%E6%8A%80/fc0c5691.html title=書單丨炎炎夏日，靜坐讀書>書單丨炎炎夏日，靜坐讀書</a></li><hr><li><a href=../../tw/%E7%A7%91%E6%8A%80/8e3f00a7.html alt=古代人讀書寫字為什麼都從右向左? class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/bd41e94a93e44e8fa8de9f870f52b886 style=border-radius:25px></a>
<a href=../../tw/%E7%A7%91%E6%8A%80/8e3f00a7.html title=古代人讀書寫字為什麼都從右向左?>古代人讀書寫字為什麼都從右向左?</a></li><hr><li><a href=../../tw/%E7%A7%91%E6%8A%80/7072b0b7.html alt=讀書是怎麼改變我們的生活的 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/SErrJ0QA3yr1gp style=border-radius:25px></a>
<a href=../../tw/%E7%A7%91%E6%8A%80/7072b0b7.html title=讀書是怎麼改變我們的生活的>讀書是怎麼改變我們的生活的</a></li><hr><li><a href=../../tw/%E7%A7%91%E5%AD%B8/d1660f21.html alt=讀書心得｜責任感：原來不是一種義務，而是融進血液裡的使命 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/18e4493c-9d19-4041-b2a5-29d4235029aa style=border-radius:25px></a>
<a href=../../tw/%E7%A7%91%E5%AD%B8/d1660f21.html title=讀書心得｜責任感：原來不是一種義務，而是融進血液裡的使命>讀書心得｜責任感：原來不是一種義務，而是融進血液裡的使命</a></li><hr><li><a href=../../tw/%E7%A7%91%E5%AD%B8/14dea0bc.html alt=讀書是一種藝術，而不是義務 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d8abf7ee7ac44322a2372b4c6e1b1b12 style=border-radius:25px></a>
<a href=../../tw/%E7%A7%91%E5%AD%B8/14dea0bc.html title=讀書是一種藝術，而不是義務>讀書是一種藝術，而不是義務</a></li><hr><li><a href=../../tw/%E7%A7%91%E5%AD%B8/0ebe2247.html alt=林語堂：讀書是一種藝術，而不是義務 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/3bd0d6c07b8741a4a8dd088100c07504 style=border-radius:25px></a>
<a href=../../tw/%E7%A7%91%E5%AD%B8/0ebe2247.html title=林語堂：讀書是一種藝術，而不是義務>林語堂：讀書是一種藝術，而不是義務</a></li><hr><li><a href=../../tw/%E7%A7%91%E5%AD%B8/b6e3a42d.html alt=我的讀書筆記-讀《思考中醫》第四版有感 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/4ca5ee4c1f3c4e14beeab0a010662f4c style=border-radius:25px></a>
<a href=../../tw/%E7%A7%91%E5%AD%B8/b6e3a42d.html title=我的讀書筆記-讀《思考中醫》第四版有感>我的讀書筆記-讀《思考中醫》第四版有感</a></li><hr><li><a href=../../tw/%E7%A7%91%E5%AD%B8/eca21788.html alt=三年級《奇妙的數王國》讀書筆記 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/af3802a225b34c5ea562ad3d1e553a38 style=border-radius:25px></a>
<a href=../../tw/%E7%A7%91%E5%AD%B8/eca21788.html title=三年級《奇妙的數王國》讀書筆記>三年級《奇妙的數王國》讀書筆記</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>