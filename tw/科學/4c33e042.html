<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《黃帝內經》原文精選 | 极客快訊</title><meta property="og:title" content="《黃帝內經》原文精選 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/4c33e042.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/4c33e042.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/4c33e042.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/4c33e042.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/4c33e042.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/4c33e042.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/4c33e042.html><link rel=canonical href=https://geekbank.cf/tw/%e7%a7%91%e5%ad%b8/4c33e042.html><meta property="article:published_time" content="2020-11-14T20:52:05+08:00"><meta property="article:modified_time" content="2020-11-14T20:52:05+08:00"><meta name=Keywords content><meta name=description content="《黃帝內經》原文精選"><meta name=author content="极客快訊"><meta property="og:url" content="/tw/%E7%A7%91%E5%AD%B8/4c33e042.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《黃帝內經》原文精選</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>第一章 陰陽五行<br></p><p><strong><span><span>《素問·陰陽應象大論》</span></span></strong></p><p><span><span>黃帝曰：陰陽者，天地之道也，萬物之綱紀，變化之父母，生殺之本始，神明之府也。治病必求於本。故積陽為天，積陰為地。陰靜陽躁，陽生陰長，陽殺陰藏。陽化氣，陰成形。寒極生熱，熱極生寒。寒氣生濁，熱氣生清。清氣在下，則生飧洩；濁氣在上，則生（月真）脹。此陰陽反作，病之逆從也。故清陽為天，濁陰為地；地氣上為雲，天氣下為雨；雨出地氣，雲出天氣。故清陽出上竅，濁陰出下竅；清陽發腠理，濁陰走五藏；清陽實四支，濁陰歸六府。</span></span></p><p><span><span>陰味出下竅，陽氣出上竅。味厚者為陰，薄為陰之陽。氣厚者為陽，薄為陽之陰。味厚則洩，薄則通。氣薄則發洩，厚則發熱。壯火之氣衰，少火之氣壯。壯火食氣，氣食少火。壯火散氣，少火生氣。氣味辛甘發散為陽，酸苦湧洩為陰。陰勝則陽病，陽勝則陰病。陽勝則熱，陰勝則寒。重寒則熱，重熱則寒。</span></span></p><p><span><span>故曰：天地者，萬物之上下也；陰陽者，血氣之男女也；左右者，陰陽之道路也；水火者，陰陽之徵兆也；陰陽者，萬物之能始也。故曰：陰在內，陽之守也；陽在外，陰之使也。</span></span></p><p></p><p><span><span>第二章 藏象</span></span></p><p><strong><span><span>《素問·六節藏象論》</span></span></strong></p><p><span><span>岐伯曰：心者，生之本，神之變也，其華在面，其充在血脈，為陽中之太陽，通於夏氣。肺者，氣之本，魄之處也，其華在毛，其充在皮，為陽中之少陰，通於秋氣。腎者，主蟄，封藏之本，精之處也，其華在發，其充在骨，為陰中之太陰，通於冬氣。肝者，罷極之本，魂之居也，其華在爪，其充在筋，以生血氣，其味酸，其色蒼，此為陰中之少陽，通於春氣。脾</span></span><span><span>、</span></span><span><span>胃</span></span><span><span>、</span></span><span><span>大腸</span></span><span><span>、</span></span><span><span>小腸</span></span><span><span>、</span></span><span><span>三焦</span></span><span><span>、</span></span><span><span>膀胱者，倉廩之本，營之居也，名曰器，能化糟粕，轉味而入出者也，其華在脣四白，其充在肌，其味甘，其色黃，此至陰之類，通於土氣。凡十一藏取決於膽也。</span></span></p><p><strong><span><span>《素問·靈蘭祕典論》</span></span></strong></p><p><span><span>心者，君主之官也，神明出焉。肺者，相傅之官，治節出焉。肝者，將軍之官，謀慮出焉。膽者，中正之官，決斷出焉。膻中者，臣使之官，喜樂出焉。脾胃者，倉廩之官，五味出焉。大腸者，傳道之官，變化出焉。小腸者，受盛之官，化物出焉。腎者，作強之官，伎巧出焉。三焦者，決瀆之官，水道出焉。膀胱者，州都之官，津液藏焉，氣化則能出矣。凡此十二官者，不得相失也。故主明則下安，以此養生則壽，歿世不殆，以為天下則大昌。主不明則十二官危，使道閉塞而不通，形乃大傷，以此養生則殃，以為天下者，其宗大危，戒之戒之。</span></span></p><p><strong><span><span>《素問·五藏別論》</span></span></strong></p><p><span><span>岐伯對</span></span><span><span>曰</span></span><span><span>：腦</span></span><span><span>、</span></span><span><span>髓</span></span><span><span>、</span></span><span><span>骨</span></span><span><span>、</span></span><span><span>脈</span></span><span><span>、</span></span><span><span>膽</span></span><span><span>、</span></span><span><span>女子胞，此六者地氣之所生也，皆藏於陰而象於地，故藏而不</span></span><span><span>瀉</span></span><span><span>，名曰奇恆之府。夫胃</span></span><span><span>、</span></span><span><span>大腸</span></span><span><span>、</span></span><span><span>小腸</span></span><span><span>、</span></span><span><span>三焦</span></span><span><span>、</span></span><span><span>膀胱，此五者，天氣之所生也，其氣象天，故</span></span><span><span>瀉</span></span><span><span>而不藏，此受五藏濁氣，名曰傳化之府，此不能久留，輸瀉者也。魄門亦為五藏使，水谷不得久藏。所謂五藏者，藏精氣而不</span></span><span><span>瀉</span></span><span><span>也，故滿而不能實。六府者，傳化物而不藏，故實而不能滿也。</span></span></p><p><span><span>帝曰：氣口何以獨為五藏主。岐伯曰：胃者，水穀之海，六府之大源也。五味入口，藏於胃，以養五藏氣，氣口亦太陰也。是以五藏六府之氣味，皆出於胃，變見於氣口。</span></span></p><p></p><p></p><p><strong><span><span>《素問·太陰陽明論》</span></span></strong></p><p><span><span>岐伯曰：陽者，天氣也，主外；陰者，地氣也，主內。故陽道實，陰道虛。故犯賊風虛邪者，陽受之；食飲不節，起居不時者，陰受之。陽受之則入六府，陰受之則入五藏。</span></span></p><p><span><span>脾病而四肢不用，何也？</span></span><span><span>岐伯曰：四支皆稟氣於胃，而不得至經，必因於脾，乃得稟也。今脾病不能為胃行其津液，四支不得稟水谷氣，氣日以衰，脈道不利，筋骨肌肉，皆無氣以生，故不用焉。帝曰：脾不主時何也？岐伯曰：脾者土也，治中央，常以四時長四藏，各十八日寄治，不得獨主於時也。脾藏者常著胃土之精也，土者生萬物而法天地，故上下至頭足，不得主時也。</span></span></p><p><strong><span><span>《素問·經脈別論》</span></span></strong></p><p><span><span>食氣入胃，散精於肝，淫氣於筋。</span></span><span><span>食氣入胃，濁氣歸心，淫精於脈。脈氣流經，經氣歸於肺，肺朝百脈，輸精於皮毛。毛脈合精，行氣於府。府精神明，留於四藏，氣歸於權衡。權衡以平，氣口成寸，以決死生。飲入於胃，遊溢精氣，上輸於脾。脾氣散精，上歸於肺，通調水道，下輸膀胱。水精四布，五經並行，合於四時五藏陰陽，揆度以為常也。</span></span></p><p><strong><span><span>《靈樞·本神》</span></span></strong></p><p><span><span>故生之來謂之精，兩精相搏謂之神，隨神往</span></span><span><span>來</span></span><span><span>者謂之魂，並精而出入者</span></span><span><span>謂</span></span><span><span>之魄，所以任物者謂之心，心有所憶謂之意，意之所存謂之志，因志而存變謂之思，因思而遠慕謂之慮，因慮而處物謂之智。</span></span></p><p><span><span>肝藏血，血舍魂，肝氣虛則恐，實則怒。脾藏營，營舍意，脾氣虛則四肢不用，五藏不安；實則腹脹，經</span></span><span><span>溲</span></span><span><span>不利。心藏脈，脈舍神，心氣虛則悲；實則笑不休。肺藏氣，氣舍魄，肺氣虛則鼻塞不利</span></span><span><span>，少氣，實則喘喝</span></span><span><span>胸盈仰息。腎藏精，精舍志，腎氣虛則厥</span></span><span><span>，</span></span><span><span>實則脹，五藏不安。</span></span></p><p><strong><span><span>《靈樞·營衛生會》</span></span></strong></p><p><span><span>岐伯答曰：人受氣於谷，谷</span></span><span><span>入</span></span><span><span>於胃，以傳與</span></span><span><span>肺，五藏</span></span><span><span>六府，皆以受氣，其清者為營，濁者為衛，營在脈中，衛在脈外，營周不休，五十而復大會，陰陽相貫，如環無端。衛氣行於</span></span><span><span>陰二十五度，行於陽二十五度，分為晝夜，故</span></span><span><span>氣至陽而起，至陰而止。</span></span></p><p><span><span>《</span></span><strong><span><span>靈樞·決氣》</span></span></strong></p><p><span><span>岐伯</span></span><span><span>曰</span></span><span><span>：兩神相搏，合而成形，常先身生，是謂精。何謂氣？</span></span><span><span>岐伯曰</span></span><span><span>：上焦開發，宣五穀</span></span><span><span>味</span></span><span><span>，薰膚充身澤毛，若霧露之溉，是謂氣。何謂津？岐伯日：</span></span><span><span>腠</span></span><span><span>理髮洩，汗出</span></span><span><span>溱溱</span></span><span><span>，是調津。何謂液？</span></span><span><span>岐伯曰</span></span><span><span>：谷</span></span><span><span>入</span></span><span><span>氣滿，淖澤注於骨，骨屬屈伸，</span></span><span><span>洩</span></span><span><span>澤，補益腦髓，皮膚潤澤，是謂液。何謂血？</span></span><span><span>岐</span></span><span><span>伯</span></span><span><span>曰</span></span><span><span>：中</span></span><span><span>焦</span></span><span><span>受氣取汁，變化而赤，是謂血。何謂脈？岐伯</span></span><span><span>曰</span></span><span><span>：</span></span><span><span>壅</span></span><span><span>遏營氣，令無所避，是謂脈。</span></span></p><p><span><span>岐伯</span></span><span><span>曰</span></span><span><span>：精脫者，耳聾；氣</span></span><span><span>脫</span></span><span><span>者</span></span><span><span>，目不明；津脫者，</span></span><span><span>腠</span></span><span><span>理開，汗大洩；</span></span><span><span>液</span></span><span><span>脫者，骨屬屈伸不利，色夭，腦髓消，脛痠，耳數鳴；血脫者，色白，</span></span><span><span>夭然不澤，其脈空虛，此其候也。</span></span></p><p></p><p><span><span>第四章 病因病機</span></span></p><p><strong><span><span>《素問·生氣通天論》</span></span></strong></p><p><span><span>岐伯曰：陰者藏精而起亟也；陽者衛外而為固也。陰不勝其陽，則脈流薄疾，並乃狂。陽不勝其陰，則五藏氣爭，九竅不通。是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。</span></span></p><p><span><span>凡陰陽之要，陽密乃固，兩者不和，若春無秋，若冬無夏，因而和之，是謂聖度。故陽強不能密，陰氣乃絕，陰平陽祕，精神乃治，陰陽離決，精氣乃絕</span></span><span><span>。</span></span></p><p></p><p></p><p></p><p><strong><span><span>《素問·玉機真藏論》</span></span></strong></p><p><span><span>岐伯曰：五實死，五虛死。帝曰：願聞五實五虛。岐伯曰：脈盛，皮熱，腹脹，前後不通，悶瞀，此謂五實。脈細，</span></span><span><span>皮寒，氣少，洩利前後，飲食不入，此謂五虛。帝曰：其時有生者何也？</span></span><span><span>岐伯曰：漿粥入胃，洩注止，則虛者活；身汗得後利，則實者活。</span></span></p><p><strong><span><span>《素問·舉痛論》</span></span></strong></p><p><span><span>餘知百病生於氣也。怒則氣上，喜則氣緩，悲則氣消，恐則氣下，寒則氣收，炅則氣洩，驚則氣亂，勞則氣耗，思則氣結</span></span><span><span>。</span></span></p><p></p><p><strong><span><span>《素問·調經論》</span></span></strong></p><p><span><span>夫心藏神，肺藏氣，肝藏血，脾藏肉，腎藏志，而此成形。志意通，內連骨髓，而成身形五藏。五藏之道，皆出於經隧，以行血氣，血氣不和，百病乃變化而生，是故守經隧焉。</span></span></p><p><span><span>帝曰：經言陽虛則外寒，陰虛則內熱，陽盛則外熱，陰盛則內寒。</span></span></p><p></p><p><strong><span><span>《素問·至真要大論》</span></span></strong></p><p><span><span>諸風掉眩，皆屬於肝；諸寒收引，皆屬於腎；</span></span><span><span>諸氣膹鬱，皆屬於肺</span></span><span><span>；</span></span><span><span>諸溼腫滿，皆屬於脾</span></span><span><span>；</span></span><span><span>諸熱瞀瘛，皆屬於火</span></span><span><span>；</span></span><span><span>諸痛癢瘡，皆屬於心</span></span><span><span>；</span></span><span><span>諸厥固洩，皆屬於下</span></span><span><span>；</span></span><span><span>諸痿喘嘔，皆屬於上</span></span><span><span>；</span></span><span><span>諸禁鼓慄，如喪神守，皆屬於火</span></span><span><span>；</span></span><span><span>諸痙項強，皆屬於溼</span></span><span><span>；</span></span><span><span>諸逆衝上，皆屬於火</span></span><span><span>；</span></span><span><span>諸腹脹大，皆屬於熱</span></span><span><span>；</span></span><span><span>諸躁狂越，皆屬於火</span></span><span><span>；</span></span><span><span>諸暴強直，皆屬於風</span></span><span><span>；</span></span><span><span>諸病有聲，鼓之如鼓，皆屬於熱</span></span><span><span>；</span></span><span><span>諸病胕腫，疼酸驚駭，皆屬於火</span></span><span><span>；</span></span><span><span>諸轉反戾，水液渾濁，皆屬於熱</span></span><span><span>；</span></span><span><span>諸病水液，澄</span></span><span><span>徹</span></span><span><span>清冷，皆屬於寒</span></span><span><span>；</span></span><span><span>諸嘔吐酸，暴注下迫，皆屬於熱。</span></span></p><p></p><p><strong><span><span>《靈樞·百病始生》</span></span></strong></p><p><span><span>岐伯曰：風雨寒熱，不得虛，邪不能獨傷人。卒然逢疾風暴雨而不病者，蓋無虛，故邪不能獨傷人，此必因虛邪之風，與其身形，兩虛相得，乃客其形，兩實相逢，眾人肉堅。其中於虛邪也，因於天時，與其身形，參以虛實，大病乃成。</span></span></p><p></p><p><span><span>第五章 病證</span></span></p><p></p><p><strong><span><span>《素問·熱論》</span></span></strong></p><p><span><span>岐伯對曰：巨陽者，諸陽之屬也，其脈連於風府，故為諸陽主氣也。人之傷於寒也，則為病熱，熱雖甚不死；其兩感於寒而病者，必不免於死。</span></span></p><p><span><span>帝曰：治之奈何？岐伯曰：治之各通其藏脈，病日衰已矣。其未滿三日者，可汗而已；其滿三日者，可洩而已。</span></span></p><p></p><p><strong><span><span>《素問·評熱病論》</span></span></strong></p><p><span><span>岐伯曰：人所以汗出者，皆生於谷，谷生於精。今邪氣交爭於骨肉而得汗者，是邪卻而精勝也。精勝，則當能食而不復熱，復熱者</span></span><span><span>，</span></span><span><span>邪氣也，汗者</span></span><span><span>，</span></span><span><span>精氣也；今汗出而輒復熱者，是邪勝也，不能食者，精無俾也</span></span><span><span>。</span></span><span><span>病而留者，其壽可立而傾也。且夫《熱論》曰：汗出而脈尚躁盛者死。今脈不與汗相應，此不勝其病也，其死明矣。狂言者是失志，失志者死。今見三死，不見一生，雖愈必死也。</span></span></p><p></p><p></p><p></p><p></p><p><strong><span><span>《素問·咳論》</span></span></strong></p><p><span><span>岐伯對曰：五藏六府皆令人咳，非獨肺也。帝曰：願聞其狀。岐伯曰：皮毛者，肺之合也，皮毛先受邪氣，邪氣以從其合也。其寒飲食入胃，從肺脈上至於肺，則肺寒，肺寒則</span></span><span><span>外內合邪，因而客之，則為肺咳。五藏各以其時受病，非其時</span></span><span><span>各傳以與之。人與天地相參，故五藏各以治時，感於寒則受病，微則為咳，甚者為洩</span></span><span><span>、</span></span><span><span>為痛</span></span><span><span>。</span></span></p><p></p><p><strong><span><span>《素問·舉痛論》</span></span></strong></p><p><span><span>岐伯對曰：經脈流行不止，</span></span><span><span>環周不休，寒氣入經而稽遲，泣而不行，客於脈外則血少，客於脈中則氣不通，故卒然而痛</span></span><span><span>。</span></span></p><p></p><p><strong><span><span>《素問·痺論》</span></span></strong></p><p><span><span>岐伯對曰：風</span></span><span><span>、</span></span><span><span>寒</span></span><span><span>、</span></span><span><span>溼三氣雜至，合而為痺也。其風氣勝者</span></span><span><span>，</span></span><span><span>為行痺，寒氣勝者</span></span><span><span>，</span></span><span><span>為痛痺，溼氣勝者</span></span><span><span>，</span></span><span><span>為著痺也。帝曰：其有五者何也？岐伯曰：以冬遇此者為骨痺，以春遇此者為筋痺，以夏遇此者為脈痺，以至陰遇此者為肌痺，以秋遇此者為皮痺。帝曰：內舍五藏六府，何氣使然？岐伯曰：五藏皆有合，病久而不去者，內舍於其合也。</span></span></p><p><span><span>榮衛之氣，亦令人痺乎？</span></span><span><span>岐伯曰：榮者，水谷之精氣也，和調於五藏，灑陳於六府，乃能入於脈也。故循脈上下，貫五藏，絡六府也。衛者，水谷之悍氣也，其氣慓疾滑利，不能入於脈也，故循皮膚之中，分肉之間，薰於肓膜，散於胸腹，逆其氣則病，從其氣則愈，不與風寒溼氣合，故不為痺。</span></span></p><p></p><p><strong><span><span>《素問·痿論》</span></span></strong></p><p><span><span>黃帝問曰：五藏使人痿何也？岐伯對曰：肺主身之皮毛，心主身之血脈，肝主身之筋膜，脾主身之肌肉，腎主身之骨髓。故肺熱葉焦，則皮毛虛弱急薄，著則生痿躄也。</span></span></p><p><span><span>帝曰：如夫子言可矣，論言治痿者獨取陽明</span></span><span><span>何也？岐伯曰：陽明者，五藏六府之海，主</span></span><span><span>閏</span></span><span><span>宗筋，宗筋主</span></span><span><span>束</span></span><span><span>骨而利機關也。衝脈者，經脈之海也，主滲灌</span></span><span><span>溪</span></span><span><span>谷，與陽明合於宗筋，陰陽揔宗筋之會，會於氣街，而陽明為之長，皆屬於帶脈，而絡於督脈。故陽明虛</span></span><span><span>，</span></span><span><span>則宗筋縱，帶脈不引，故足痿不用也。</span></span></p><p></p><p><strong><span><span>《靈樞·水脹》</span></span></strong></p><p><span><span>黃帝問於岐伯曰：水於膚脹、鼓脹、腸</span></span><span><span>覃</span></span><span><span>、石瘕、石水，何以別之？</span></span></p><p><span><span>岐伯答曰：水始起也，目</span></span><span><span>窠</span></span><span><span>上微腫，如新臥起之狀，其頸脈動，時咳，陰股間寒，足</span></span><span><span>脛</span></span><span><span>腫</span></span><span><span>，腹乃大，其水已成矣。以手按其腹，隨手而起，如裹水之狀，此其候也。黃帝曰：膚脹</span></span><span><span>何</span></span><span><span>以候之？岐伯曰：膚脹者，寒氣客於皮膚之間，</span></span><span><span></span></span><span><span>然不堅</span></span><span><span>，腹大，身盡腫，皮厚，按其腹，</span></span><span><span>窅</span></span><span><span>而不起，腹色不變，此其候也。鼓脹何如？岐伯日：腹脹身皆大，大與膚脹等也，色蒼黃，腹筋起，此其候也。</span></span></p><p><span><span>腸覃何如？岐伯日：寒氣客於腸外，與衛氣相搏，氣不得榮，因有所繫，</span></span><span><span>癖</span></span><span><span>而內著，惡氣乃起，</span></span><span><span>瘜</span></span><span><span>肉乃生。其始生也，大如雞卵，稍以益大，至其成如懷子之狀，久者離歲，按之則堅，推之則移，月事以時下，此其候也。石</span></span><span><span>瘕</span></span><span><span>何如？岐伯曰：石</span></span><span><span>瘕</span></span><span><span>生於</span></span><span><span>胞</span></span><span><span>中，寒氣客於子門，子門閉塞，氣不得通，惡血當瀉不瀉，</span></span><span><span>衃</span></span><span><span>以留止，日以益大，狀如懷子，月事不以時下，皆生於女子，可導而下。</span></span></p><p></p><p></p><p></p><p></p><p><span><span>第六章 診法</span></span></p><p><strong><span><span>《素問·脈要精微論》</span></span></strong></p><p><span><span>岐伯對曰：診法常以平旦，陰氣未動，陽氣未散，飲食未進，經脈未盛，絡脈調勻，氣血未亂，故乃可診有過之脈。</span></span><span><span> </span></span><span><span>切脈動靜而視精明，察五色，觀五</span></span><span><span>藏有餘不足，六府</span></span><span><span>強弱，形之盛衰，以此參伍，決死生之分。</span></span></p><p><span><span>夫精明五色者，氣之華也。赤欲如白裹朱，不欲如赭；白欲如鵝羽，不欲如鹽；青欲如蒼璧之澤，不欲如藍；黃欲如羅裹雄黃，不欲如黃土；黑欲如重漆色，不欲如地蒼。五色精微象見矣，其壽不久也。</span></span><span><span> </span></span><span><span>夫精明者，所以視萬物</span></span><span><span>，</span></span><span><span>別白黑，審短長，以長為短，以白為黑。如是則精衰矣。</span></span></p><p><span><span>五臟者</span></span><span><span>，</span></span><span><span>中之守也。中盛</span></span><span><span>藏</span></span><span><span>滿</span></span><span><span>，</span></span><span><span>氣</span></span><span><span>勝</span></span><span><span>傷恐者，聲如從室中言，是中氣之溼也。言而微，終日乃復言者，此奪氣也。衣被不斂，言語善惡，不避親疏者，此神明之亂也。倉廩不藏者，是門戶不要也，水泉不止者，是膀胱不藏也。得守者生，失守者死。</span></span></p><p><span><span>夫五臟者身之強也。頭者</span></span><span><span>，</span></span><span><span>精明之府，頭傾視深</span></span><span><span>，</span></span><span><span>精神將奪矣。背者</span></span><span><span>，</span></span><span><span>胸中之府，背曲肩隨，府將壞矣。腰者</span></span><span><span>，</span></span><span><span>腎之府，轉搖不能，腎將憊矣。膝者</span></span><span><span>，</span></span><span><span>筋之府，屈伸不能，行則僂附，筋將憊矣。骨者</span></span><span><span>，</span></span><span><span>髓之府，不能久立，行則振掉，骨將憊矣。得強則生，失強則死。</span></span></p><p></p><p></p><p></p><p><strong><span><span>《素問·平人氣象論》</span></span></strong></p><p><span><span>黃帝問曰：平人何如？岐伯對曰：人一呼脈再動，一吸脈亦再動，呼吸定息</span></span><span><span>，脈五動，閏以太息，命曰平人。平人者</span></span><span><span>不病也。常以不病調病人，醫不病，故為病人平息以調之為法。</span></span></p><p><span><span>胃之大絡，名曰虛裡，貫鬲絡肺，出於左乳下，其動應衣，脈宗氣也。盛喘數絕者，則病在中；結而橫，有積矣；絕不至曰死。乳之下其動應衣，宗氣洩也。</span></span></p><p></p><p><strong><span><span>《靈樞·五色》</span></span></strong></p><p><span><span>沉濁為內，浮澤為外，黃赤為風，青黑為痛，白為寒，黃而膏潤為膿，赤甚者為血，痛甚為攣，寒甚為皮不仁。五色各見其部，察其浮沉，以知淺深，</span></span><span><span>察</span></span><span><span>其</span></span><span><span>澤</span></span><span><span>夭，以觀成敗，察其散</span></span><span><span>摶</span></span><span><span>，以知遠近，視色上下，以知病處，積神於心，以知往今。</span></span></p><p></p><p><span><span>第七章 論治</span></span></p><p><strong><span><span>《素問·陰陽應象大論》</span></span></strong></p><p><span><span>病之始起也，可刺而已；其盛，可待衰而已。故因其輕而揚之，因其重而減之，因其衰而彰之。形不足者，溫之以氣；精不足者，補之以味。其高者，因而越之；其下者，引而竭之；中滿者，瀉之於內；其有邪者，漬形以為汗；其在皮者，汗而發之；其慓悍者，按而收之；其實者，散而</span></span><span><span>瀉</span></span><span><span>之。審其陰陽，以別柔剛，陽病治陰，陰病治陽。定其血氣，各守其鄉，血實宜決之，氣虛宜掣引之</span></span><span><span>。</span></span></p><p></p><p><strong><span><span>《素問·湯液醪醴論》</span></span></strong></p><p><span><span>帝曰：其有不從毫毛而生，五藏陽以竭也，津液充郭，其魄獨居，孤精於內，氣耗於外，形不可與衣相保，此四極急而動中，是氣拒於內而形施於外，治之奈何？岐伯曰：平治於權衡，去宛陳莝，微動四極，溫衣，繆刺其處，以復其形。開鬼門，潔淨府，精以時服，五陽已布，疏滌五藏，故精自生，形自盛，骨肉相保，巨氣乃平</span></span><span><span>。</span></span></p><p></p><p></p><p><strong><span><span>《素問·標本病傳篇》</span></span></strong></p><p><span><span>治反為逆，治得為從。先病而後逆者治其本</span></span><span><span>；</span></span><span><span>先逆而後病者治其本，先寒而後生病者治其本，先病而後生寒者治其本，先熱而後生病者治其本，先熱而後生中滿者治其標，先病而後洩者治其本，先洩而後生他病者治其本，必且調之，乃治其他病</span></span><span><span>。</span></span><span><span>先病而後生中滿者治其標，先中滿而後煩心者治其本。人有客氣有同氣。小大不利治其標，小大利治其本。病發而有餘，本而標之，先治其本，後治其標；病發而不足，標而本之，先治其標，後治其本。謹察間甚，以意調之，間者並行，甚者獨行。先小大不利而後生病者</span></span><span><span>，</span></span><span><span>治其本</span></span><span><span>。</span></span></p><p></p><p></p><p><strong><span><span>《素問·至真要大論》</span></span></strong></p><p><strong><span><span></span></span></strong><span><span>帝曰</span></span><span><span>：何謂逆從？</span></span></p><p><span><span>岐伯曰：逆者正治，從者反治，從少從多，觀其事也。帝曰：反治何謂？岐伯曰：熱因</span></span><span><span>熱</span></span><span><span>用，寒因</span></span><span><span>寒</span></span><span><span>用，塞因塞用，通因通用，必伏其所主，而先其所因，其始則同，其終則異，可使破積，可使潰堅，可使氣和，可使必已。</span></span></p><p><span><span>有病熱者寒之而熱，有病寒者</span></span><span><span>熱之而寒，二者皆在，新病復起，奈何治？岐伯曰：諸寒之而熱者</span></span><span><span>，</span></span><span><span>取之陰，熱之而寒者</span></span><span><span>，</span></span><span><span>取之陽，所謂求其屬也</span></span><span><span>。</span></span></p><p></p><p></p><p></p><p></p><p></p><p><span><span>第八章 養生</span></span></p><p><strong><span><span>《素問·上古天真論》</span></span></strong></p><p><span><span>岐伯對曰：上古之人，其知道者，法於陰陽，和於術數，食飲有節，起居有常，不妄作勞，故能形與神俱，而盡終其天年，度百歲乃去。今時之人不然也，以酒為漿，以妄為常，醉以入房，以欲竭其精，以耗散其真，不知持滿，不時御神，務快其心，逆於生樂，起居無節，故半百而衰也。</span></span></p><p><span><span>夫上古聖人之教下也，皆謂之虛邪賊風，避之有時，恬淡虛無，真氣從之，精神內守，病安從來。是以志閒而少欲，心安而不懼，形勞而不倦，氣從以順，各從其欲，皆得所願。故美其食，任其服，樂其俗，高下不相慕，其民故曰樸。是以嗜慾不能勞其目，淫邪不能惑其心，愚智賢不肖</span></span><span><span>，</span></span><span><span>不懼於物，故合於道。所以能年皆度百歲，而動作不衰者，以其德全不危也。</span></span></p><p><strong><span><span>《素問·四氣調神大論》</span></span></strong></p><p><span><span>夫四時陰陽者，萬物之根本也。所以聖人春夏養陽，秋冬養陰，以從其根，故與萬物沉浮於生長之門。逆其根，則伐其本，壞其真矣。故陰陽四時者，萬物之終始也，死生之本也，逆之則災害生，從之則苛疾不起，是謂得道。道者，聖人行之，愚者佩之。從陰陽則生。逆之則死，從之則治，逆之則亂。反順為逆，是謂內格。</span></span></p><p><span><span>是故聖人不治已病治未病，不治已亂</span></span><span><span>治未亂，此之謂也。夫病</span></span><span><span>已成而後藥之，亂已成而後治之，譬猶渴而穿井，鬥而鑄錐，不亦晚乎！</span></span></p><p></p><div><br></div></div></div><div class="post-meta meta-tags"><ul class=clearfix><li><a>帝內經</a></li><li><a>精選</a></li><li><a>原文</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/fd1ef65d.html alt=造價工程師選擇題精選，每日一練 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b1685f9fab544b2e89ee5bebd6953cd2 style=border-radius:25px></a>
<a href=../../tw/%E7%A7%91%E6%8A%80/fd1ef65d.html title=造價工程師選擇題精選，每日一練>造價工程師選擇題精選，每日一練</a></li><hr><li><a href=../../tw/%E7%A7%91%E6%8A%80/6c2ace46.html alt=弟子規原文+譯文+註釋 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/732aeef3-9356-4c7c-98cd-1e332b55e251 style=border-radius:25px></a>
<a href=../../tw/%E7%A7%91%E6%8A%80/6c2ace46.html title=弟子規原文+譯文+註釋>弟子規原文+譯文+註釋</a></li><hr><li><a href=../../tw/%E7%A7%91%E6%8A%80/a2b93a25.html alt=《弟子規》原文解釋 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/a2b93a25.html title=《弟子規》原文解釋>《弟子規》原文解釋</a></li><hr><li><a href=../../tw/%E7%A7%91%E6%8A%80/eac34651.html alt=初中物理連通器難題精選12題，道道經典 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5b02d46bd3f04d7c83b01e5dd31dfef9 style=border-radius:25px></a>
<a href=../../tw/%E7%A7%91%E6%8A%80/eac34651.html title=初中物理連通器難題精選12題，道道經典>初中物理連通器難題精選12題，道道經典</a></li><hr><li><a href=../../tw/%E7%A7%91%E6%8A%80/22ed5d4d.html alt=中金網研報精選：交通運輸行業投資前景 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/R9MZbpw18P48I7 style=border-radius:25px></a>
<a href=../../tw/%E7%A7%91%E6%8A%80/22ed5d4d.html title=中金網研報精選：交通運輸行業投資前景>中金網研報精選：交通運輸行業投資前景</a></li><hr><li><a href=../../tw/%E7%A7%91%E6%8A%80/5abec860.html alt=公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RLpSs2IFuwwCL0 style=border-radius:25px></a>
<a href=../../tw/%E7%A7%91%E6%8A%80/5abec860.html title=公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍>公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍</a></li><hr><li><a href=../../tw/%E7%A7%91%E6%8A%80/48ace835.html alt=「優阿壁紙精選」簡單文字字母設計風格壁紙 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/62eb786041fd423bb65f3f40ab5f93b4 style=border-radius:25px></a>
<a href=../../tw/%E7%A7%91%E6%8A%80/48ace835.html title=「優阿壁紙精選」簡單文字字母設計風格壁紙>「優阿壁紙精選」簡單文字字母設計風格壁紙</a></li><hr><li><a href=../../tw/%E7%A7%91%E6%8A%80/e5e5665b.html alt="Java後端精選基礎教程：Java 中的基本數據類型「連載 6」" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/052bcee530bb426395f4a317122d11e1 style=border-radius:25px></a>
<a href=../../tw/%E7%A7%91%E6%8A%80/e5e5665b.html title="Java後端精選基礎教程：Java 中的基本數據類型「連載 6」">Java後端精選基礎教程：Java 中的基本數據類型「連載 6」</a></li><hr><li><a href=../../tw/%E7%A7%91%E6%8A%80/1949f730.html alt=「PS精選案例教程」快速製作照片撕裂效果 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/c36c7020d63e40ca9cc2f4b221d28116 style=border-radius:25px></a>
<a href=../../tw/%E7%A7%91%E6%8A%80/1949f730.html title=「PS精選案例教程」快速製作照片撕裂效果>「PS精選案例教程」快速製作照片撕裂效果</a></li><hr><li><a href=../../tw/%E7%A7%91%E6%8A%80/1e489e19.html alt=「博文精選」PCB線路板銅箔的基本知識 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1525419805457574310c5d0 style=border-radius:25px></a>
<a href=../../tw/%E7%A7%91%E6%8A%80/1e489e19.html title=「博文精選」PCB線路板銅箔的基本知識>「博文精選」PCB線路板銅箔的基本知識</a></li><hr><li><a href=../../tw/%E7%A7%91%E6%8A%80/f6207393.html alt=精選知識點精華版“高中物理”滿分資料——斜拋運動 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/952da633c2174ba1a3ccb665410a8733 style=border-radius:25px></a>
<a href=../../tw/%E7%A7%91%E6%8A%80/f6207393.html title=精選知識點精華版“高中物理”滿分資料——斜拋運動>精選知識點精華版“高中物理”滿分資料——斜拋運動</a></li><hr><li><a href=../../tw/%E7%A7%91%E6%8A%80/f0cda137.html alt=「博文精選」PCB廠內部解密PCB常識 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/R69CFIgLbSaFL style=border-radius:25px></a>
<a href=../../tw/%E7%A7%91%E6%8A%80/f0cda137.html title=「博文精選」PCB廠內部解密PCB常識>「博文精選」PCB廠內部解密PCB常識</a></li><hr><li><a href=../../tw/%E7%A7%91%E6%8A%80/cb591214.html alt="聖匠精選 | 描金球形掛件魯班鎖" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cddc809dbebe4bae8ed139cf1dbf8a14 style=border-radius:25px></a>
<a href=../../tw/%E7%A7%91%E6%8A%80/cb591214.html title="聖匠精選 | 描金球形掛件魯班鎖">聖匠精選 | 描金球形掛件魯班鎖</a></li><hr><li><a href=../../tw/%E7%A7%91%E6%8A%80/4c96ba74.html alt="《西江月》詩詞精選450篇大全集 世事一場大夢，人生幾度秋涼" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/dd20be6dc223438fa99533b2d9485163 style=border-radius:25px></a>
<a href=../../tw/%E7%A7%91%E6%8A%80/4c96ba74.html title="《西江月》詩詞精選450篇大全集 世事一場大夢，人生幾度秋涼">《西江月》詩詞精選450篇大全集 世事一場大夢，人生幾度秋涼</a></li><hr><li><a href=../../tw/%E7%A7%91%E6%8A%80/68bfbcc8.html alt=「校招精選」恆潤科技、米團科技、安森智能儀器等名企精選（12-25） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RDGI0CS5icimsL style=border-radius:25px></a>
<a href=../../tw/%E7%A7%91%E6%8A%80/68bfbcc8.html title=「校招精選」恆潤科技、米團科技、安森智能儀器等名企精選（12-25）>「校招精選」恆潤科技、米團科技、安森智能儀器等名企精選（12-25）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>