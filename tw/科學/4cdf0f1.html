<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>易安讀詩鏡總論 | 极客快訊</title><meta property="og:title" content="易安讀詩鏡總論 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/1322bb3b3f2f4613a3671fd8139782fa"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/4cdf0f1.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/4cdf0f1.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/4cdf0f1.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/4cdf0f1.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/4cdf0f1.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/4cdf0f1.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/4cdf0f1.html><link rel=canonical href=https://geekbank.cf/tw/%e7%a7%91%e5%ad%b8/4cdf0f1.html><meta property="article:published_time" content="2020-10-29T21:02:55+08:00"><meta property="article:modified_time" content="2020-10-29T21:02:55+08:00"><meta name=Keywords content><meta name=description content="易安讀詩鏡總論"><meta name=author content="极客快訊"><meta property="og:url" content="/tw/%E7%A7%91%E5%AD%B8/4cdf0f1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>易安讀詩鏡總論</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><blockquote><p>明朝，陸時雍字仲昭，桐鄉人。其祖先為吳興人，後遷徙到桐鄉的皁林。陸時俗，明崇禎六年中舉、得貢生。輯有《古詩鏡》三十六卷、《唐詩鏡》五十四卷，又撰有《詩鏡總論》一卷。</p></blockquote><p><strong>詩經</strong></p><p>詩有六義，《頌》簡而奧，夐哉尚矣。《大雅》宏遠，非周人莫為。《小雅》婉孌，能或庶幾。《風》體優柔，近人可仿。然體裁各別，欲以漢魏之詞，復興古道，難以冀矣。</p><p><strong>西漢詩</strong></p><p>西京崛起，別立詞壇，方之於古覺意象蒙茸（猶雜亂），規模逼窄，望湘累（屈原）之不可得，況《三百》乎？</p><p>十五《國風》，亦里巷語，然雍雍和雅，騷人則蕭蕭清遠之音。</p><p>西京語迫意鋟，自不及古人深際。詩人一嘆三詠，感寤具存，龐言繁稱，道所不貴。</p><p><strong>韋孟《諷諫》</strong>，愷直有餘，深婉不足。（ 肅肅我祖，國自豕韋，黼衣朱紱，四牡龍旂。彤弓斯徵，撫寧遐荒，總齊群邦，以翼大商，迭披大彭，勳績惟光。至於有周，歷世會同。王赧聽譖，實絕我邦。我邦既絕，厥政斯逸，賞罰之行，非由王室。庶尹群后，靡扶靡衛，五服崩離，宗周以隊。我祖斯微，遷於彭城，在予小子，勤誒厥生，厄此嫚秦，耒耜以耕。悠悠嫚秦，上天不寧，乃眷南顧，授漢於京。</p><p>於赫有漢，四方是徵，靡適不懷，萬國逌平。乃命厥弟，建侯於楚，俾我小臣，惟傅是輔。兢兢元王，恭儉淨一，惠此黎民，納彼輔弼。饗國漸世，垂烈於後，乃及夷王，克奉厥緒。諮命不永，唯王統祀，左右陪臣，此惟皇士。</p><p>如何我王，不思守保，不惟履冰，以繼祖考！邦事是廢，逸遊是娛，犬馬繇繇，是放是驅。務彼鳥獸，忽此稼苗，烝民以匱，我王以愉。所弘非德，所親非悛，唯囿是恢，唯諛是信。睮々諂夫，咢咢黃髮，如何我王，曾不是察！既藐下臣，追欲從逸，嫚彼顯祖，輕茲削黜。</p><p>嗟嗟我王，漢之睦親，曾不夙夜，以休令聞！穆穆天子，臨爾下土，明明群司，執憲靡顧。正遐由近，殆其怙茲，嗟嗟我王，曷不此思！</p><p>非思非鑑，嗣其罔則，瀰瀰其失，岌岌其國。致冰匪霜，致隊靡嫚，瞻惟我王，昔靡不練。興國救顛，孰違悔過，追思黃髮，秦繆以霸。歲月其徂，年其逮耇，於昔君子，庶顯於後。我王如何，曾不斯覺！黃髮不近，胡不時監！</p><p>）</p><p><strong>韋玄成《自劾》</strong>詩，情色未定量，末段數語，庶為可誦。（</p><p>赫矣我祖，侯於豕韋。賜命建伯，有殷以綏。厥績既昭，車服有常。</p><p>朝宗商邑，四牡翔翔。德之令顯，慶流於裔。宗周至漢，群后歷世。</p><p>肅肅楚傅，輔翼元夷。厥駟有庸，惟慎惟祗。嗣王孔佚，越遷於鄒。</p><p>五世壙僚，至我節侯。惟我節侯，顯德遐聞。左右昭宣，五品以訓。</p><p>既耇致位，惟懿惟奐。厥賜祁祁，百金洎館。國彼扶陽，在京之東。</p><p>惟帝是留，政謀是從。繹繹六轡，是列是理。威儀濟濟，朝享天子。</p><p>天子穆穆，是宗是師。四方遐爾，觀國之輝。茅土之繼，在我俊兄。</p><p>惟我俊兄，是讓是形。於休厥德，於赫有聲。致我小子，越留於京。</p><p>惟我小子，不肅會同。媠彼車服，黜此附庸。赫赫顯爵，自我隊之。</p><p>微微附庸，自我招之。誰能忍愧，寄之我顏。誰將遐徵，從之夷蠻。</p><p>於赫三事，匪俊匪作。於蔑小子，終焉其度。誰謂華高，企其齊而。</p><p>誰謂德難，厲其庶而。嗟我小子，於貳其尤。隊彼令聲，申此擇辭。</p><p>四方群后，我監我視。威儀車服，唯肅是履。)</p><p>詩四言優而婉，五言直而倨，七言縱而暢，三言矯而掉，六言甘而媚，雜言芬葩，頓跌起伏。四言《大雅》之音也，其詩中之元氣乎？《風》《雅》之道，衰自西京，絕於晉宋，所由來矣。</p><p><strong>白頭吟</strong></p><p>五言在漢，遂為鼻祖。西京首首俱佳，蘇李固宜，文君一女耳，胸無繡虎，腕乏靈均，而《白頭吟》寄興高奇，選言簡雋，乃知風會之翊人遠矣。（皚如山上雪，皎若雲間月。聞君有兩意，故來相決絕。今日斗酒會，明旦溝水頭。躞蹀御溝上，溝水東西流。悽悽復悽悽，嫁娶不須啼。願得一心人，白首不相離。竹竿何嫋嫋，魚尾何簁簁！男兒重意氣，何用錢刀為！）</p><p><strong>十九首</strong></p><p>《十九首》近於賦而遠於風，故其情可陳，而其事可舉也。虛者實之，紆者直之，則感寤之意微，而陳肆之用廣矣。夫微而能通，婉而可訊者，風之為道美也。</p><p><strong>蘇李詩</strong></p><p>蘇李贈言，何溫而戚也！多唏涕語，而無蹶蹙聲，知古人之<strong>氣厚矣</strong>。古人善於言情，轉意象於虛圓之中，故覺其味之長而言之美也。後人得此則死做矣。</p><p><strong>斑婕妤</strong>說禮陳詩，姱脩嫮佩，《怨歌行》不在《綠衣》諸什之下。（新裂齊紈素 ，皎潔如霜雪 。裁作合歡扇 ，團團似明月 。出入君懷袖 ，動搖微風發 。常恐秋節至 ，涼飆奪炎熱 。棄捐篋笥中 ，恩情中道絕 。）</p><p><strong>王昭君</strong>《黃鳥》詩，感痛未深。以絕世姿作蠻夷嬪，人敬有懷，其言當不止此。此<strong>有情而不能言情之過也。</strong></p><p><strong>班固</strong>詩之佳，拂拂如風，洋洋如水，一往神韻，行乎其間。班固《明堂》諸篇，則質而鬼矣。鬼者，無生氣之謂也。（於昭明堂。明堂孔陽。聖皇宗祀。穆穆煌煌。上帝宴饗。五位時序。誰其配之。世祖光武。普天率土。各以其職。猗歟緝熙。允懷多福。）</p><p>東京氣格頹下，蔡文姬才氣英英。讀<strong>《胡笳》吟，可令驚蓬坐振，沙礫自飛</strong>，直是激烈人懷抱。</p><p><strong>孔融</strong>，魯國一男子，讀臨終詩，其意氣懨懨欲盡。（言多令事敗，器漏苦不密。河潰蟻孔端，山壞由猿穴。涓涓江漢流，天窗通冥室。讒邪害公正，浮雲翳白日。靡辭無忠誠，華繁竟不實。人有兩三心，安能合為一。三人成市虎，浸漬解膠漆。生存多所慮，長寢萬事畢。）</p><p><strong>焦仲卿詩</strong>有數病：大略繁絮不能舉要，病一；粗醜不能出詞，病二；頹頓不能整格，病三。尤可舉者，情詞之訛謬也。</p><p>如雲“妾不堪驅使，徒留無所施。便可白公姥，及時相遺歸”，此是何人所道？觀上言“非為織作遲，君家婦難為”，斯言似出婦口，則非矣。當縣令遣媒來也，“阿女含淚答，蘭芝初還時，府吏見丁寧，結誓不別離。今日違情義，恐此事非奇。自可斷來信，徐徐更謂之”。</p><p>而其母之謝媒，亦曰“女子先有誓，老姥豈敢言”，則知女之有志，而母固未之強也。及其兄悵然，蘭芝既能死誓，何不更申前說大義拒之，而云“蘭芝仰頭答，理實如兄言。處分適兄意，那得自任專？”</p><p>意當時情事，斷不如是。詩之不能宛述備陳，亦明矣。至於府君訂婚，阿母戒日，婦之為計，當有深裁。或密語以寄情，或留物以示意，不則慷慨激烈，指膚髮以自將，不則紆鬱悲思，遺飲食於不事。乃雲“左手持刀刀，右手執綾羅，朝成繡袖珍裙，晚成單羅衫”，其亦何情作此也？</p><p>“晻晻日欲暝，愁思出門啼。府吏聞此變，因求假暫歸。未至二三裡，摧藏馬悲哀。新婦識馬聲，躡履相逢迎。”</p><p>當是時，婦何意而出門？夫何緣而偶值？詩之未能當情又明矣。其後府吏與母永訣，回身入房，此時不知幾為徘徊，幾為惋憤？而詩之情色，甚是草草，此其不能從容據寫又甚矣。或曰：“詩虛境也，安得與紀事同論？”<strong>夫虛實異致，其要於當情則一也</strong>。漢樂府《孤兒行》，事至瑣矣，而言之甚詳。傳玄《秦女休行》，其事甚奇，而寫之不失尺雨。<strong>夫情生於文，文生於情，未有事離而情合者也。</strong></p><p><strong>古之為尚，非徒樸也，實以其精</strong>。今人觀宋器，便知不逮古人甚遠。商彝周鼎，洵可珍也。不求其精，而惟其樸。以疏頑為古拙，以淺俚為玄澹，精彩不存，面目亦失之遠矣。</p><p><strong>古樂府多俚言，然韻甚趣甚</strong>。後人視之為粗，古人出之自精，故大巧者若拙。</p><p><strong>魏人</strong></p><p>魏人精力標格，去漢自遠，而始彯之華，中不足者外有餘，道之所以日漓也。李太白雲：“<strong>自從建安來，綺麗不足珍。</strong>”此豪傑閱世語。 曹孟德饒雄力，而鈍氣不無，其言如摧鋒之斧。</p><p><strong>子桓</strong>（曹丕）王粲，時激《風》《雅》餘波，子桓逸而近《風》，<strong>王粲</strong>莊而近《雅》。<strong>子建</strong>任氣憑材，一往不制，是以有過中之病。劉楨稜層，挺挺自持，將以興人則未也。二應卑卑，其無足道。徐幹清而未遠，陳琳險而不安。鄴下之材，大略如此矣。</p><p><strong>晉多能言之士，而詩不佳，詩非可言之物也。</strong>晉人惟華言是務，巧言是標，其衷之所存能幾也？其一二能詩者，正不在清言之列，知詩之為道微矣。嵇阮多材，然嵇詩一舉殆盡。</p><p>阮籍詩中之清言也，為汗漫語，知其曠懷無盡。故曰：“詩可以觀。”直舉形情色相，傾以示人。</p><p>傅玄得古之神。漢人樸而古<strong>，傅玄精而古</strong>。樸之至，妙若天成；精之至，粲如鬼畫。二者俱妙於思慮之先矣。</p><p>精神聚而色澤生，此非雕琢之所能為也。精神道寶，閃閃著地，文之至也。晉詩如叢採為花，絕少生韻。<strong>士衡病靡，太沖病憍，安仁病浮，二張病塞。</strong>語曰：“情生於文，文生於情。”此言可以藥晉人之病。</p><p>素而絢，卑而未始不高者，<strong>淵明</strong>也。艱哉<strong>士衡</strong>之苦於縟繡而不華也。夫溫柔悱惻，詩教也。愷悌以悅之，婉娩以入之，故詩之道行。</p><p><strong>左思</strong>抗色厲聲，則令人畏；<strong>潘岳</strong>浮詞浪語，則令人厭，欲其入人也難哉！</p><p>讀<strong>陶詩</strong>，如所云“<strong>清風徐來，水波不興”</strong>，想此老悠然之致。 詩被於樂，聲之也。聲微而韻，悠然長逝者，聲之所不得留也。</p><p><strong>韻致</strong></p><p>一擊而立盡者，瓦缶也。詩之饒韻者，其鉦磬乎？“相雲日以遠，衣帶日以緩”，其<strong>韻古</strong>；“攜手上河梁，遊子暮何之”，其<strong>韻悠</strong>；“高臺多悲風，朝日照北林”，其<strong>韻亮</strong>；“晨風飄歧路，零雨被秋草”，其<strong>韻矯</strong>；“採菊東籬下，悠然見南山”，其<strong>韻幽</strong>：“皇心美陽澤，萬象鹹光昭”，其<strong>韻韶</strong>；“扣枻新秋月，臨流別友生”，其<strong>韻清</strong>；“野曠沙岸淨，天高秋月明”，其<strong>韻洌</strong>；“天際識歸舟，雲中辨江樹”，其<strong>韻遠</strong>。凡情無奇而自佳，景不麗而自妙者，韻使之也。</p><p><strong>晉人五言絕，俞俚愈趣，愈淺愈深。齊樑人得之，愈藻愈真，愈華愈潔。</strong>此皆神情妙會，行乎其間。唐人苦意索之，去之愈遠。</p><p><strong>詩至於宋，古之終而律之始也</strong>。體制一變，便覺聲色俱開。謝康樂鬼斧默運，其梓慶之鑢乎？（音巨，樂器名。用莊子“梓慶削木為鐻”的典故)。顏延年代大匠斷而傷其手也。寸草莖，能爭三春色秀，乃知天然之趣遠矣。</p><p>“池塘生春草”，雖屬佳韻，然亦<strong>因夢得傳</strong>。</p><p>“林壑斂暝色，雲霞收夕霏”，語饒霽色，稍以椎鏈得之。</p><p>“白雲抱幽石，綠筱媚清漣”，<strong>不琢而工</strong>。</p><p>“皇心美陽澤，萬象鹹光昭”，<strong>不淘而淨。</strong></p><p>“杪秋尋遠山，山遠行不近”，<strong>不脩而嫵</strong>。</p><p>“猿鳴誠知曙，谷幽光未顯”，“巖下雲方合，花上露猶泫”，<strong>不繪而工</strong>。此皆有神行乎其間矣。</p><p><strong>謝康樂</strong>詩，佳處有字句可見，不免硜硜以出之，所以古道漸亡。 康樂神工巧鑄，不知有對偶之煩。惠連枵然膚立，如《搗衣牛女》，吾不知其意之所存，情之所在。</p><p><strong>鮑照材力標舉，凌厲當年</strong>，如五丁鑿山，開人世之所未有。當其得意時，直前揮霍，目無堅壁矣。駿馬輕貂，雕弓短劍，秋風落日，馳騁平岡，可以想此君意氣所在。</p><p><strong>詩麗於宋，豔於齊</strong>。物有天豔，精神色澤，溢自氣表。王融好為豔句，然多語不成章，則塗澤勞而神色隱矣。如衛之《碩人》，騷之《招魂》，豔極矣，而亦真極矣。柳碧桃紅，梅清竹素，各有固然。浮薄之豔，枯槁之素，君子所弗取也。</p><p>詩至於齊，情性既隱，聲色大開。<strong>謝玄暉豔而韻，如洞庭美人</strong>，芙蓉衣而翠羽旗，絕非世間物色。</p><p>讀謝家詩，知其<strong>靈可砭頑，芳可滌穢，清可遠垢，瑩可沁神。</strong></p><p>熟讀<strong>靈運</strong>詩，能令五衷一洗，白雲綠筱，湛澄趣於清漣。</p><p>孰讀<strong>玄暉</strong>詩，能令宿貌一新，紅藥青苔，濯芳姿於春雨。</p><p><strong>詩須觀其自得</strong>，陶淵明《飲酒》詩：“一觴雖獨進，杯盡壺自傾。”“提壺撫寒枝，遠望時復為。”又：“昔人既屢空，春興豈自免？”“寒竹被荒蹊，地為罕人遠。”此為悠然樂而自得。謝康樂：“樵隱俱在山，由來事不同。不同非一事，養痾亦園中。中園屏氛雜，清曠招遠風。”此為曠然遇而無罣。見古人本色，捴（總）披不煩而至。夫詠物之難，非肖難也，惟不局局於物之難。玄暉“餘霞散成綺，澄江淨如練”，“天際識歸舟，雲中辨江樹”，山水煙霞，衷成圖繪，指點盼顧，遇合得之。古人佳處，當不在言語間也。鮑明遠“霜崖滅土膏，金澗測泉脈。旋淵抱星漢，乳竇通海碧”，精矣，而乏自然之致。良工苦心，餘以是賞之。</p><p>樑武《西淵曲》，絕似《子夜歌》，累疊而成，語語渾稱，風格最老，<strong>擬《青青河畔草》</strong>亦然。（幕幕繡戶絲，悠悠懷昔期。昔期久不歸，鄉國曠音輝。音輝空結遲，半寢覺如至。既寤了無形，與君隔平生。月以雲掩光，葉以霜摧老。當途競自容，莫肯為妾道。)</p><p>樑人多妖豔之音，武帝啟齒揚芬，其臭如幽蘭之噴，詩中得此，亦所稱絕代之佳人矣。“東飛伯勞西飛燕”，《河中之水歌》，亦古亦新，亦華亦素，此最豔詞也。所難能者，在風格渾成，意象獨出。（河中之水向東流，洛陽女兒名莫愁。莫愁十三能織綺，十四採桑南陌頭。十五嫁為盧家婦，十六生兒字阿侯。盧家蘭室桂為樑，中有鬱金蘇合香。頭上金釵十二行，足下絲履五文章。珊瑚掛鏡爛生光，平頭奴子擎履箱。人生富貴何所望，恨不嫁與東家王。）</p><p>簡文詩多<strong>滯色膩情</strong>，讀之如半醉憨情，懨懨欲倦。（聽夜妓 合歡蠲忿葉，萱草忘憂條。何如明月夜，流風拂舞腰。朱脣隨吹盡，玉釧逐弦搖留賓惜殘弄，負態動餘嬌。）</p><p><strong>齊樑人慾嫩而得老，唐人慾老而得嫩</strong>，其所別在風格之間。齊樑老而實秀，唐人嫩而不華，其所別在意象之際。<strong>齊樑帶秀而香，唐人撰華而穢</strong>，其所別在點染之間。</p><p>樑元學曲初成，遂自嬌音滿耳，含情一粲，蕊氣撲人。邵陵王賣致有餘，老而能媚。</p><p><strong>沈約有聲無韻，有色無華</strong>。<strong>江淹材具不深，凋零自易</strong>，其所擬古，亦壽陵餘子之學步於邯鄲者耳。擬陶彭澤詩，祇是田家景色，無此老隱淪風趣，其似近而實遠。</p><p><strong>庾肩吾、張正見</strong>，其詩覺聲色臭味俱備。詩之佳者，在聲色臭味之俱備，庾張是也。<strong>詩之妙者，在聲色臭味之俱無，陶淵明是也。</strong></p><p><strong>張正見</strong>《賦得秋河曙耿耿》“天路橫秋水，星橋轉夜流”，唐人無此<strong>境界</strong>。《賦得白雲臨浦》“疏葉臨稽竹，輕鱗入鄭船”，唐人無此<strong>想像</strong>。《乏舟後湖》“殘虹收度雨，缺岸上新流”，唐人無此<strong>景色</strong>。《關山月》“暈逐連城璧，輪隨出塞車”，唐人無此<strong>映帶</strong>。《奉和太子納涼》“避日交長扇，迎風列短簫”，唐人無此<strong>致趣</strong>。</p><p><strong>庾肩吾</strong>《經陳思王墓》“雁與雲俱陣，沙將蓬共驚”，唐人無此<strong>追琢</strong>。《春夜應令》“燒香知夜漏，刻燭驗更籌”，唐人無此<strong>景趣</strong>。</p><p><strong>樑簡文</strong>《往虎窟山寺》“分花出黃鳥，掛石下新泉”，唐人無此<strong>寫作</strong>。《望同泰寺浮圖》“飛幡雜晚虹，畫鳥狎晨鳧”，唐人無此<strong>點染</strong>。《納涼》“游魚吹水沫，神蔡上荷心”，唐人無此<strong>物態</strong>。</p><p><strong>樑元《折楊柳》</strong>“楊柳非花樹，依樓自覺春”，唐人無此<strong>神情</strong>。</p><p><strong>邵陵王</strong>《見姬人》“卻扇承枝影，舒衫受落花。狂夫不妒妾，隨意晚還家”，唐人無此<strong>風騷</strong>。</p><p><strong>江總</strong>《贈袁洗馬》“露浸山扉月，霜開石路煙”，唐人無此<strong>洗髮</strong>。此皆得意象先，神行語外，非區區模仿推敲之可得者。</p><p><strong>何遜詩，語語實際，了無滯色。</strong>其探景每入幽微，語氣悠柔，讀之殊不盡纏綿之致。</p><p>何遜以本色見佳，後之採真者，欲摹之而不及。<strong>陶之難摹，難其神也；何之難摹，難其韻也</strong>。</p><p>何遜之後繼有陰鏗，<strong>陰何氣韻相鄰，而風華自布</strong>。見其婉而巧矣，微芳幽馥，時欲襲人。</p><p><strong>江總自樑入陳，其詩猶有樑人餘氣。至陳之末，纖磨極矣。</strong>孔範《賦得白雲抱幽石》：“陣結香爐隱，羅成玉女微。”巧則巧矣，而纖極矣。王褒庾信佳句不乏，蒙氣亦多，以是知此道之將終也。</p><p><strong>宋孝武菁華璀璨，遂開靈運之先。</strong>陳後主妝裹豐餘，精神悴盡，一時作者，俱披靡頹敗，不能自立。以知世運相感，人事以之。</p><p>陳人意氣懨懨，將歸於盡。<strong>隋煬起敝，風骨凝然。</strong>其於追《風》勒《雅》，反漢還《騷》，相距甚遠。故去時之病則佳，而復古之情未盡。詩至陳餘，非華之盛，乃實之衰耳。不能予其所美，而徒欲奪其所醜，則枵質將安恃乎？隋煬從華得素，譬諸紅豔叢中，清標自出。</p><p>雖卸華謝彩，而絢質猶存。並隋素而去之，唐之所以暗而無色也。珠輝玉潤，寶焰金光，自然之色，夫豈不佳？若朽木死灰，則何貴矣？</p><p>唐之興，六代之所以盡亡也。</p><p>讀隋煬帝詩，見其<strong>風格初成，精華未備</strong>。 隋煬復古未深，唐人仍之益淺。夫以隋存隋，隋不存也，祇存其為唐耳。唐之存，隋之所以去也。蓋以隋存隋，則隋孤；隋孤而以唐之力輔之，則唐之力益弱；唐弱而人不知反，不求勝於古，而求勝於唐，則他道百出矣。正不足而徑，徑不足而鬼，鬼不足而澌滅無餘矣。自漢而下，代不能為相存，至於唐，而古人之聲音笑貌無復餘者。<strong>隋素而唐麗，素而質</strong>，“鳥擊初移樹，魚寒欲隱苔”，唐欲為之，豈可得耶？</p><p>古雄而渾，律精而微。“四傑”律詩，多以古脈行之，故材氣雖高，風華未爛。<strong>六朝一語百媚，漢魏一語百情，唐人未能辦此。</strong></p><p><strong>王勃高華，楊炯雄厚，照鄰清藻，賓王坦易</strong>，子安其最傑乎？調入初唐，時帶六朝錦色。</p><p><strong>杜審言渾厚有餘，宋之問精工不乏。沈佺期吞吐含芳，安詳合度</strong>，亭亭整整，喁喁叮叮。覺其句自能言，字自能語，品之所以為美。蘇李法有餘閒，材之不逮遠矣。</p><p><strong>初唐七律，簡貴多風</strong>，不用事，不用意，一言兩言，領趣自勝。</p><p>故事多而寡用之，意多而約出之，斯所貴於作者。</p><p><strong>論俗</strong></p><p>詩有靈襟，斯無俗趣矣；有慧口，斯無俗韻矣。乃知天下無俗事，無俗情，但有俗腸與俗口耳。古歌《子夜》等詩，俚情褻語，村童之所赧言，而詩人道之，極韻極趣。漢《鐃歌》樂府，多窶人乞子兒女里巷之事，而其詩有都雅之風。如“亂流正絕”，景極無色，而康樂言之乃佳。“帶月荷鋤歸”，事亦尋常，而淵明道之極美。以是知雅俗所由來矣。夫虛而無物者，易俗也；蕪而不理者，易俗也；卑而不揚者，易俗也；高而不實者，易俗也；放而不制者，易俗也；局而不舒者，易俗也；奇而不法者，易俗也；質而無色者，易俗也；文而過飾者，易俗也；刻而過情者，易俗也；雄而尚氣者，易俗也；新布自師者，易俗也；故而不變者，易俗也；典而好用者，易俗也；巧而過斷者，易俗也；多而見長者，易俗也；率而好盡者，易俗也；修而畏人者，易俗也；媚而逢世者，易俗也。大抵率真以布之，稱情以出之，審意以道之，和氣以行之，合則以軌之，去跡以神之，則無數者之病矣。</p><p>絕去故常，劃除塗轍，得意一往，乃佳。依傍前人，改成新法，非其善也。豪傑命世，肝膽自行，斷不依人眉目。</p><p>氣太重，意太深，聲太宏，色太厲，佳而不佳，反以此病，故曰“穆如清風”。</p><p>世以李杜為大家，王維高岑為傍戶，殆非也。<strong>摩詰寫色清微，已望陶謝之籓矣，第律詩有餘，古詩不足耳</strong>。離象得神，披情著性，後之作者誰能之？世之言詩者，好大好高，好奇好異，此世俗之魔見，非詩道之正傳也。體物著情，寄懷感興，詩之為用，如此已矣。</p><p>王龍標七言絕句，自是唐人騷語。深情苦恨，襞積重重，使人測之無端，玩之無盡。惜後人不善讀耳。</p><p>七言古，盛於開元以後，高適當屬名手。調響氣佚，頗得縱橫；勾角廉折，立見涯涘。以是知李杜之氣局深矣。</p><p><strong>高達夫調響而急</strong>。<strong>岑參好為巧句</strong>，真不足而巧濟之，以此知其深淺矣。故曰“大巧若拙”。</p><p><strong>孟浩然</strong>材雖淺窘，然語氣清亮，誦之有泉流石上風來松下之音。</p><p><strong>常建</strong>音韻已卑，恐非律之貴。凡骨峭者音清，骨勁者音越，骨弱者音庳，骨微者音細，骨粗者音豪，骨秀者音冽，聲音出於風格間矣。</p><p>觀五言古於唐，此猶求二代之瑚璉於漢世也。古人情深，而唐以意索之，一不得也；古人象遠，而唐以景逼之，二不得也；古人法變，而唐以格律之，三不得也；古人色真，而唐以巧繪之，四不得也；古人貌厚，而唐以姣飾之，五不得也；古人氣凝，而唐以佻乘之，六不得也；古人言簡，而唐以好盡之。七不得也；古人作用盤磚，而唐以徑出之，八不得也。雖以子美雄材，亦踣躓於此而不得進矣。庶幾者其太白乎？意遠寄而不迫，體安雅而不煩，言簡要而有歸，局卷舒而自得。離合變化，有阮籍之遺蹤，寄託深長，有漢魏之委致。然而不能盡為古者，以其有佻處，有淺處，有遊浪不根處，有率爾立盡處。然言語之際，亦太利矣。</p><p>上古之言渾渾爾，中古之言折折爾，晚世之言便便爾，末世之言纖纖爾，此太白之所以病利也。</p><div class=pgc-img><img alt=易安讀詩鏡總論 onerror=errorimg.call(this); src=https://p1.pstatp.com/large/pgc-image/1322bb3b3f2f4613a3671fd8139782fa></div><p>杜少陵《懷李白》五古，其曲中之悽調乎？若意摹情，遇於悲而失雅。《石壕吏》《垂老別》諸篇，窮工造景，逼於險而不括。二者皆非中和之則，論詩者當論其品。</p><p>詩不患無材，而患材之揚；詩不患無情，而患情之肆；詩不患無言，而患言之盡；詩不患無景，而患景之煩。知此臺可與論雅。</p><p>太白《古風》八十二首，發源於漢魏，而託體於阮公。然寄託猶苦不深，而作用間尚未盡委蛇盤磚之妙。要之雅道時存。</p><p><strong>少陵</strong>苦於摹情，工於體物，得之古賦居多。<strong>太白</strong>長於感興，遠於寄衷，本於十五《國風》為近。</p><p>七言古，自魏文樑武以外，未見有佳。<strong>鮑明遠雖有《行路難》諸篇，不免宮商乖互之病</strong>。太白其千古之雄乎？氣駿而逸，法老而奇，音越而長，調高而卓。少陵何事得與執金鼓而抗顏行也？</p><p>太白七古，想落意外，局自變生，真所謂“驅走風雲，鞭撻海嶽”。其殆天授，非人力也。</p><p><strong>少陵</strong>《哀江頭》《哀王孫》作法最古，然琢削磨礱，力盡此矣。《飲中八仙》，格力超拔，庶足當之。</p><p>少陵五古，材力作用，本之漢魏居多。第出手稍鈍，苦雕細琢，降為唐音。夫一往而至者，情也；苦摹而出者，意也；若有若無者，情也；必然必不然者，意也。意死而情活，意跡而情神，意近而情遠，意偽而情真。情意之分，古今所由判矣。少陵精矣刻矣，高矣卓矣，然而未齊於古人者，以意勝也。假令以《古詩九首》與少陵作，便是首首皆意。假令以《石壕》諸什與古人作，便是首首皆情。此皆有神往神來，不知而自至之妙。太白則幾及之矣。十五國風皆設為其然而實不必然之詞，皆情也。晦翁說《詩》，皆以必然之意當之，失其旨矣。數千百年以來，憒憒於中而不覺者眾也。</p><p>《三百篇》每章無多言。每有一章而三四疊用者，詩人之妙在一嘆三詠。其意已傳，不必言之繁而緒之紛也。故曰：“《詩》可以興。”詩之可以興人者，以其情也，以其言之韻也。夫獻笑而悅，獻涕而悲者，情也；聞鑫則壯，聞絲竹而幽者，聲之韻也。是故情俗其真，而韻欲其長也，二言足以盡詩道矣。乃韻生於聲，聲出於格，故標格欲其高也；韻出為風，風感為事，故風味欲其美也。有韻必有色，故色慾其韶；韻動而氣行，故氣欲其清也。此四者，詩之至要也。夫優柔悱惻，詩教也，取其足以感人已矣。而後之言詩者，欲高欲大，欲奇欲異，於是遠想以撰之，雜事以羅之，長韻以屬之，俶詭以炫之，則駢指矣。此少陵誤世，而昌黎復湧其波也。心託少陵之籓，而欲追《風》《雅》之奧，豈可得哉？</p><p><strong>子美之病，在於好奇</strong>。作意好奇，則於天然之致遠矣。五七言古，窮工極巧，謂無遺恨。細觀之，覺幾回不得自在。</p><p>初唐七律，謂其“不用意而自佳”，故當絕勝。“雲山一一看皆好，竹樹蕭蕭畫不成”，體氣之貴，風味之佳，此殆非人力所與也。</p><p><strong>少陵</strong></p><p>少陵五言律，其法最多，顛倒縱橫，出人意表。餘謂萬法總歸一法，一法不如無法。水流自行，雲生自起，更有何法可設？</p><p>少陵“綠樽須盡日，白髮好禁春”，一語意經幾折，本是惜春，卻緣白髮拘束懷抱，不能舒散，乃知少年之意氣猶存，而老去之愁懷莫展，所以對酒而自傷也。少陵作用，大略如此。</p><p><strong>宋人抑太白而尊少陵</strong>，謂是道學作用。如此將置風人於何地？放浪詩酒，乃太白本行。忠君憂國之心，子美乃感輒發。其性既殊，所遭復異，奈何以此定詩優劣也？太白遊樑宋間，所得數萬金，一揮輒盡，故其詩曰：“天生我才必有用，黃金散盡還復來。”意氣凌雲，何容易得？</p><p>人情好尚，世有轉移，千載悠悠，將焉取正？<strong>自樑以後，習尚綺靡，昭明《文選》，家視為千金之寶，初唐以後，輒吐棄之。</strong>宋人尊杜子美為詩中之聖，字型句矱，莫敢輕撥。如“自鋤稀萊甲，小摘為情親”，特小小結作語。“不知西閣意，更肯定留人”，意更淺淺。而一時何贊之甚？竊謂後之視今，亦猶今之視昔。即餘之所論，亦未敢以為然也。</p><p><strong>少陵七言律，蘊藉最深</strong>。有餘地，有餘情。情中有景，景外含情。一詠三諷，味之不盡。</p><p>善言情者，吞吐深淺，欲露還藏，便覺此衷無限。善道景者，絕去形容，略加點綴，即真相顯然，生韻亦流動矣。此事經不得著做，做則外相勝而天真隱矣，直是不落思議法門。</p><p>每事過求，則當前妙境，忽而不領。古人謂眼前景緻，口頭言語，便是詩家體料。所貴於能詩者，祇善言之耳。總一事也，而巧者繪情，拙者索相。總一言也，而能者動聽，不能者忤聞，初非別求一道以當之也。</p><p><strong>論轉</strong></p><p>凡法妙在轉，轉入轉深，轉出轉顯，轉搏轉峻，轉敷轉平。知之者謂之“至正”，不知者謂之“至奇”，誤用者則為怪而已矣。</p><p>詩之所以病者，在過求之也，過求則真隱而偽行矣。然亦各有故在，太白之不真也為材使，少陵之不真也為意使，高岑諸人之不真也為習使，元白之不真也為詞使，昌黎之不真也為氣使。人有外藉以為之使者，則真相隱矣。</p><p><strong>中唐人用意，好刻好苦，好異好詳</strong>。求其所自，似得諸晉人《子夜》、漢人樂府居多。盛唐人寄趣，在有無之間。可言處常留不盡，又似合於風人之旨，乃知盛唐人之地位故優也。</p><p>前不啟轍，後將何涉？前不示圖，後將何摹？詩家慣開門面，前有門面，則後有塗轍矣。不見《雅》《頌》《風》《騷》，何人擬得？此真人所以無跡，至言所以無聲也。</p><p>唐人《早朝》，惟岑參一首，最為正當，亦語語悉稱，但格力稍平耳。老杜詩失“早”字意，祇得起語見之。龍蛇燕雀，亦嫌矜擬太過。“眼前景緻道不到，崔顥題詩在上頭”，此語可參詩家妙訣。硃晦翁雲；“向來枉費推移力，此日中流自在行。”乃知天下事枉費推移者之多也。</p><p><strong>中唐詩近收斂，境斂而實，語斂而精</strong>。勢大將收，物華反素。盛唐鋪張已極，無復可加，中唐所以一反而之斂也。初唐人承隋之餘，前華已謝，後秀未開，聲欲啟而尚留，意方涵而不露，故其詩<strong>多希微玄澹之音</strong>。中唐反盛之風，攢意而取精，選言而取勝，所謂綺繡非珍，冰糹丸是貴，其致迥然異矣。然其病在雕刻太甚，元氣不完，體格卑而聲氣亦降，故其詩往往不長於古而長於律，自有所由來矣。</p><p><strong>劉長卿體物情深，工於鑄意，其勝處有迥出盛唐者</strong>。“黃葉減餘年”，的是庾信王褒語氣。“老至居人下，春歸在客先”，“春歸”句何減薛道衡《人日思歸》語？“寒鳥數移柯”，與隋煬“鳥擊初移樹”同，而風格欲遜。“鳥似五湖人”，語冷而尖，巧還傷雅，中唐身手於此見矣。</p><p>絕去形容，獨標真素，此詩家最上一乘。<strong>本欲素而巧出之，此中唐人之所以病也。</strong>李端“園林帶雪潛生草，桃李雖春未有花”，此語清標絕勝。李嘉祐“野棠自發空流水，江燕初歸不見人”，風味最佳。 “野棠”句帶琢，“江燕”句則真相自然矣。羅隱“秋深霧露侵燈下，夜靜魚龍逼岸行”，此言當與沈佺期王摩詰折證。</p><p><strong>深淺</strong></p><p>深情淺趣，深則情，淺則趣矣。杜子美雲：“桃花一簇開無主，不愛深紅愛淺紅。”餘以為深淺俱佳，惟是天然者可愛。</p><p><strong>難易</strong></p><p>書有利澀，詩有難易。難之奇，有曲澗層巒之致；易之妙，有舒雲流水之情。王昌齡絕句，難中之難；李青蓮歌行，易中之易。難而苦為長吉，易而脫為樂天，則無取焉。總之，人力不與，天致自成，難易兩言，都可相忘耳。</p><p><strong>司空曙</strong>“蒹葭有新雁，雲雨不離猿”，“雲雨”句，似不落思慮所得。意何臂積？語何渾成？語云：“已雕已琢，復歸於樸。”“窮水雲同穴，過僧虎共林”，昔庾子山曾有“人禽或對巢”之句，其奇趣同而庾較險也。凡異想異境，其托胎處固已遠矣。老杜雲：“薰業頻看鏡，行藏獨倚樓。”語意徘徊。司空曙“相悲各問年”，更自應手犀快。風塵閱歷，有此苦語。</p><p>餘嘗讀駱義烏文，絕愛其“風生曳鷺之濤，雨溼印龜之岸”，謂其風味絕色。耿湋“小暑開鵬翼，新蓂長鷺濤”，其語翠色可摘。</p><p><strong>敘事議論，絕非詩家所需，以敘事則傷體，議論則費詞也</strong>。然總貴不煩而至，如《棠棣》不廢議論，《公劉》不無敘事。如後人以文體行之，則非也。戎昱“社稷依明主，安危託婦人”，“過因讒後重，恩合死前酬”，此亦議論之佳者矣。</p><p><strong>李益五古，得太白之深，所不能者澹盪耳</strong>。太白力有餘閒，故遊衍自得。益將矻矻以為之。《蓮塘驛》《遊子吟》自出身手，能以意勝，謂之善學太白可。</p><p><strong>盛唐人工於綴景，惟杜子美長於言情</strong>。人情向外，見物易而自見難也。司空曙“乍見翻疑夢，相悲各問年”，李益“問姓驚初見，稱名識舊容”，撫衷述愫，罄快極矣。因之思《三百篇》，情緒如絲，繹之不盡，漢人曾道只語不得。</p><p><strong>石之有稜，水之有折</strong>，此處最為可觀。人道謂之“<strong>廉隅</strong>”，詩道謂之“風格”，世衰道微，恃此乃能有立。東漢之末，節氣輩生。唐之中葉，詩之骨幹不頓，此砥世維風之一事也。</p><p><strong>專尋好意，不理聲格，此中晚唐絕句所以病也</strong>。詩不待意，即景自成。意不待尋，興情即是。王昌齡多意而多用之，李太白寡意而寡用之。昌齡得之椎練，太白出於自然，然而昌齡之意象深矣。劉禹錫一往深情，寄言無限，隨物感興，往往調笑而成。“南宮舊吏來相問，何處淹留白髮生？”“舊人惟有何戡在，更與殷勤唱渭城。”更有何意索得？此所以有水到渠成之說也。</p><div class=pgc-img><img alt=易安讀詩鏡總論 onerror=errorimg.call(this); src=https://p9.pstatp.com/large/pgc-image/9b1290c3d9844ea083ef5f3375828b41></div><p><strong>貪肉者，不貴味而貴臭；聞樂者，不聞響而聞音</strong>，凡一掇而有物者，非其至者也。詩之所貴者，色與韻而已矣。韋蘇州詩，有色有韻，吐秀含芳，不必淵明之深情，康樂之靈悟，而已自佳矣。“白日淇上沒，空閨生遠愁。寸心不可限，淇水長悠悠。”“還應有恨誰能識，月白風清欲墮時。”此語可評其況。</p><p>盈盈秋水，淡淡春山，將韋詩陳對其間，自覺形神無間。</p><p>詩貴真，詩之真趣，又在意似之間。認真則又死矣。<strong>柳子厚過於真，所以多直而寡委也。</strong>《三百篇》賦物陳情，皆其然而不必然之詞，所以意廣象圓，機靈而感捷也。</p><p><strong>讀柳子厚詩，知其人無與偶。讀韓昌黎詩，知其世莫能容。</strong></p><p>劉夢得七言絕，柳子厚五言古，俱深於哀怨，謂《騷》之餘派可。</p><p>劉婉多風，柳直損致，世稱韋柳，則以本色見長耳。</p><p>實際內欲其意象玲瓏，虛涵中欲其神色畢著。</p><p><strong>材大者聲色不動，指顧自如，不則意氣立見。</strong>李太白所以妙於神行，韓昌黎不免有蹶張之病也。氣安而靜，材斂而開。張子房破楚椎秦，貌如處子；諸葛孔明陳師對壘，氣若書生。以此觀其際矣。陶謝詩以性運，不以才使。凡好大好高，好雄好辯，皆才為之累也。善用才者，常留其不盡。</p><p><strong>青蓮居士，文中常有詩意。韓昌黎伯，詩中常有文情。</strong>知其所長在此。</p><p>“隴上莊士有陳安，軀幹雖小腹中寬。䯀驄父馬（雄馬）鐵鍛鞍，七尺大刀奮如湍。丈八蛇予左右盤，十湯五決無當前。”此言可評昌黎七古。</p><p>人情物態不可言者最多，必盡言之，則俚矣。知能言之為佳，而不知不言之為妙，此張籍王建所以病也。張籍小人之詩也。俚而佻。</p><p>王建款情熟語，其兒女子之所為乎？詩不入雅，雖美何觀矣！</p><p>張籍王建詩有三病：<strong>言之盡也，意之醜也，韻之痺也。</strong>言窮則盡，意褻則醜，韻軟則痺。杜少陵《麗人行》、李太白《楊叛兒》，一以雅道行之，故君子言有則也。</p><p><strong>孟郊詩之窮也，思不成倫，語不成響，</strong>有一二語總稿衷之瀝血矣。</p><p>自古詩人，未有拙於郊者。獨創成家，非高才大力，誰能辦此？郊之所以益重其窮也。賈島衲氣終身不除，語雖佳，其<strong>氣韻自枯寂</strong>耳。餘嘗謂讀孟郊詩如嚼木瓜，齒缺舌敝，不知味之所在。賈島詩如寒齏，味雖不和，時有<strong>餘酸薦齒</strong>。</p><p>妖怪感人，藏其本相，異聲異色，極伎倆以為之，照入法眼，自立破耳。然則李賀其妖乎？非妖何以惑人？<strong>故鬼之有才者能妖，物之有靈者能妖</strong>。賀有異才，而不入於大道，惜乎其所之之迷也。</p><p>元白以潦倒成家，意必盡言，言必盡興，然其力足以達之。<strong>微之多深著色，樂天多淺著趣。</strong>趣近自然，而色亦非貌取也。總皆降格為之，凡意欲其近，體欲其輕，色慾其妍，聲欲其脆，此數者格之所由降也。元白偷快意，則縱肆為之矣。</p><p><strong>元白之韻平以和，張王之韻痺以急。</strong>其好盡則同，而元白獨未傷雅也。雖然，元白好盡言耳，張王好盡意也。盡言特煩，盡意則褻矣。</p><p>李商隱麗色閒情，雅道雖漓，亦一時之勝。<strong>溫飛卿有詞無情，如飛絮飄揚，莫知指適</strong>。《湖陰》詞後雲：“吳波不動楚山曉，花壓欄干春晝長。”餘直不知所謂，餘於溫李詩，收之最寬，從時尚耳。</p><p><strong>李商七言律，氣韻香甘</strong>。唐季得此，所謂枇杷晚翠。</p><p>五言古非神韻綿綿，定當捉衿露肘。劉賀曹鄴以意撐持，雖不迨古，亦所謂“鐵中錚錚，庸中姣姣”矣。善用意者，使有意無，隱然不見。造無為有，化有為無，自非神力不能。以少陵之才，能使其有而不能使其無耳。</p><p><strong>論韻</strong></p><p>有韻則<strong>生</strong>，無韻則<strong>死</strong>；有韻則<strong>雅</strong>，無韻則<strong>俗</strong>；有韻則<strong>響</strong>，無韻則<strong>沈</strong>；有韻則<strong>遠</strong>，無韻則<strong>局</strong>。</p><p><strong>物色</strong>在於點染，<strong>意態</strong>在於轉折，<strong>情事</strong>在於猶夷，<strong>風致</strong>在於綽約，<strong>語氣</strong>在於吞吐，<strong>體勢</strong>在於遊行，此則韻之所由生矣。陸龜蒙皮日休知用實而不知運實之妙，所以短也。</p><div class=pgc-img><img alt=易安讀詩鏡總論 onerror=errorimg.call(this); src=https://p9.pstatp.com/large/pgc-image/10fd5025ef2743b081776ea064780586></div></div><div class="post-meta meta-tags"><ul class=clearfix><li><a>易安讀</a></li><li><a>詩鏡</a></li><li><a>總論</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/d9c875b7.html alt=單板（PCBA）可靠性工程總論 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9d5045f4cf874c8590f225e9ba6c0491 style=border-radius:25px></a>
<a href=../../tw/%E7%A7%91%E6%8A%80/d9c875b7.html title=單板（PCBA）可靠性工程總論>單板（PCBA）可靠性工程總論</a></li><hr><li><a href=../../tw/%E7%A7%91%E5%AD%B8/032ac600.html alt="北大法學院副教授江溯：《刑法總論入門》（第一講）| 名師講壇" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/89a891e8ed5d4922bb43e09897e40f0c style=border-radius:25px></a>
<a href=../../tw/%E7%A7%91%E5%AD%B8/032ac600.html title="北大法學院副教授江溯：《刑法總論入門》（第一講）| 名師講壇">北大法學院副教授江溯：《刑法總論入門》（第一講）| 名師講壇</a></li><hr><li><a href=../../tw/%E7%A7%91%E5%AD%B8/4d09d7b0.html alt=普通心理學知識要點之總論 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/30f78414885d4e958376b2b57856aee0 style=border-radius:25px></a>
<a href=../../tw/%E7%A7%91%E5%AD%B8/4d09d7b0.html title=普通心理學知識要點之總論>普通心理學知識要點之總論</a></li><hr><li><a href=../../tw/%E7%A7%91%E5%AD%B8/48ae0e43.html alt=樑慧星民法總論第4版複習筆記及視頻詳解|才聰學習網 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/b858036a-1d80-4dbb-bf3d-e01093067141 style=border-radius:25px></a>
<a href=../../tw/%E7%A7%91%E5%AD%B8/48ae0e43.html title=樑慧星民法總論第4版複習筆記及視頻詳解|才聰學習網>樑慧星民法總論第4版複習筆記及視頻詳解|才聰學習網</a></li><hr><li><a href=../../tw/%E7%A7%91%E5%AD%B8/3b02b7f.html alt=中藥藥性總論 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8c0e2f41c4c24f5b8f517821d28aad9f style=border-radius:25px></a>
<a href=../../tw/%E7%A7%91%E5%AD%B8/3b02b7f.html title=中藥藥性總論>中藥藥性總論</a></li><hr><li><a href=../../tw/%E7%A7%91%E5%AD%B8/45830ef.html alt=朱慶育：民法總論基礎書單 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RIaUxMhCdo5sMm style=border-radius:25px></a>
<a href=../../tw/%E7%A7%91%E5%AD%B8/45830ef.html title=朱慶育：民法總論基礎書單>朱慶育：民法總論基礎書單</a></li><hr><li><a href=../../tw/%E7%A7%91%E5%AD%B8/6496cf4.html alt=腦池的手術解剖總論 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1526136218806a5716145b3 style=border-radius:25px></a>
<a href=../../tw/%E7%A7%91%E5%AD%B8/6496cf4.html title=腦池的手術解剖總論>腦池的手術解剖總論</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>