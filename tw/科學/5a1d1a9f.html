<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>傷寒條文全篇！（微信保存版，每日試解3條） | 极客快訊</title><meta property="og:title" content="傷寒條文全篇！（微信保存版，每日試解3條） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/5f8336bd74bf4bddad5ed6284eebcbfd"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/5a1d1a9f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/5a1d1a9f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/5a1d1a9f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/5a1d1a9f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/5a1d1a9f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/5a1d1a9f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/5a1d1a9f.html><link rel=canonical href=https://geekbank.cf/tw/%e7%a7%91%e5%ad%b8/5a1d1a9f.html><meta property="article:published_time" content="2020-11-14T20:58:59+08:00"><meta property="article:modified_time" content="2020-11-14T20:58:59+08:00"><meta name=Keywords content><meta name=description content="傷寒條文全篇！（微信保存版，每日試解3條）"><meta name=author content="极客快訊"><meta property="og:url" content="/tw/%E7%A7%91%E5%AD%B8/5a1d1a9f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>傷寒條文全篇！（微信保存版，每日試解3條）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><div class=pgc-img><img alt=傷寒條文全篇！（微信保存版，每日試解3條） onerror=errorimg.call(this); src=https://p1.pstatp.com/large/pgc-image/5f8336bd74bf4bddad5ed6284eebcbfd></div><p><strong>● 辨太陽病脈證並治（上）</strong></p><p>1、太陽之為病，脈浮，頭項強痛而惡寒。</p><p>2、太陽病，發熱汗出，惡風，脈緩者，名為中風。</p><p>3、太陽病，或已發熱，或未發熱，必惡寒，體痛，嘔逆，脈陰陽俱緊者，名為傷寒。</p><p>4、傷寒一日，太陽受之，脈若靜者，為不傳，頗欲吐，若躁煩脈數急者，為傳也。</p><p>5、傷寒二、三日，陽明、少陽證不見者，為不傳也。</p><p>6、太陽病，發熱而渴，不惡寒者為溫病。若發汗已，身灼熱者，名風溫。風溫為病，脈陰陽俱浮，自汗出，身重，多眠睡，鼻息必鼾，語言難出。若被下者，小便不利，直視失溲；若被火者，微發黃色，劇則如驚癇，時瘈瘲；若火薰之，一逆尚引日，再逆促命期。</p><p>7、病有發熱惡寒者，發於陽也。無熱惡寒者，發於陰也。發於陽，七日愈。發於陰，六日愈。以陽數七陰數六故也。</p><p>8、太陽病，頭痛至七日以上自愈者，以行其經盡故也。若欲作再經者，針足陽明，使經不傳則愈。</p><p>9、太陽病，欲解時，從巳至未上。</p><p>10、風家，表解而不了了者，十二日愈。</p><p>11、病人身大熱，反欲得衣者，熱在皮膚，寒在骨髓也，身大寒，反欲不近衣者，寒在皮膚，熱在骨髓也。</p><p>12、太陽中風，陽浮而陰弱。陽浮者，熱自發；陰弱者，汗自出。嗇嗇惡寒，淅淅惡風，翕翕發熱，鼻鳴乾嘔者，桂枝湯主之。</p><p>13、太陽病，頭痛發熱，汗出惡風，桂枝湯主之。</p><p>14、太陽病，項背強几几，反汗出惡風者，桂枝加葛根湯主之。</p><p>15、太陽病，下之後，其氣上衝者，可與桂枝湯，方用前法，若不上衝者，不得與之。</p><p>16、太陽病三日，已發汗，若吐、若下、若溫針，仍不解者，此為壞病，桂枝不中與之也。觀其脈證，知犯何逆，隨證治之。桂枝本為解肌，若其人脈浮緊，發熱汗不出者，不可與之也。常須識此，勿令誤也。</p><p>17、若酒客病，不可與桂枝湯，得之則嘔，以酒客不喜甘故也。</p><p>18、喘家作，桂枝湯加厚朴、杏子佳。</p><p>19、凡服桂枝湯吐者，其後必吐膿血也。</p><p>20、太陽病，發汗，遂漏不止，其人惡風，小便難，四肢微急，難以屈伸者，桂枝加附子湯主之。</p><p>21、太陽病，下之後，脈促，胸滿者，桂枝去芍藥湯主之。</p><p>22、若微寒者，桂枝去芍藥加附子湯主之。</p><p>23、太陽病，得之八九日，如瘧狀，發熱惡寒，熱多寒少，其人不嘔，清便欲自可，一日二三度發。脈微緩者，為欲愈也，脈微而惡寒者，此陰陽俱虛，不可更發汗、更下、更吐也。面色反有熱色者，未欲解也，以其不能得小汗出，身必癢，宜桂枝麻黃各半湯。</p><p>24、太陽病，初服桂枝湯，反煩不解者，先刺風池、風府，卻與桂枝湯則愈。</p><p>25、服桂枝湯，大汗出，脈洪大者，與桂技湯，如前法，若形似瘧，一日再發者，汗出必解，宜桂枝二麻黃一湯。</p><p>26、服桂枝湯，大汗出後，大煩渴不解，脈洪大者，白虎加人蔘湯主之。</p><p>27、太陽病，發熱惡寒，熱多寒少，脈微弱者，此無陽也，不可發汗，宜桂枝二越婢一湯。</p><p>28、服桂枝湯，或下之，仍頭項強痛，翕翕發熱，無汗，心下滿微痛，小便不利者，桂枝去桂加茯苓白朮湯主之。</p><p>29、傷寒，脈浮，自汗出，小便數，心煩，微惡寒，腳攣急。反與桂枝欲攻其表，此誤也。得之便厥，咽中幹，煩躁吐逆者，作甘草乾薑湯與之，以復其陽。若厥愈足溫者，更作芍藥甘草湯與之，其腳即伸；若胃氣不和，譫語者，少與調胃承氣湯，若重發汗，復加燒針者，四逆湯主之。</p><p>30、問曰：證象陽旦，按法治之而增劇，厥逆，咽中幹，兩脛拘急而譫語。師曰：言夜半手足當溫，兩腳當伸。後如師言。何以知此？答曰：寸口脈浮而大，浮為風，大為虛，風則生微熱，虛則兩脛攣，病形象桂枝，因加附子參其間，增桂令汗出，附子溫經，亡陽故也。厥逆，咽中幹，煩躁，陽明內結，譫語煩亂，更飲甘草乾薑湯。夜半陽氣還，兩足當熱，脛尚微拘急，重與芍藥甘草湯，爾乃脛伸。以承氣湯微溏，則止其譫語，故知病可愈。</p><p><strong>● 辨太陽病脈證並治（中）</strong></p><p>31、太陽病，項背強几几，無汗惡風（者），葛根湯主之。</p><p>32、太陽與陽明合病者，必自下利。葛根湯主之。</p><p>33、太陽與陽明合病，不下利，但嘔者，葛根加半夏湯主之。</p><p>34、太陽病，桂枝證，醫反下之，利遂不止。脈促者，表未解也，喘而汗出者，葛根黃芩黃連湯主之。</p><p>35、太陽病，頭痛發熱，身疼腰痛，骨節疼痛，惡風無汗而喘者，麻黃湯主之。</p><p>36、太陽與陽明合病，喘而胸滿者，不可下，宜麻黃湯。</p><p>37、太陽病，十日已去，脈浮細而嗜臥者，外已解也。設胸滿脅痛者，與小柴胡湯，脈但浮者，與麻黃湯。</p><p>38、太陽中風，脈浮緊，發熱惡寒，身疼痛，不汗出而煩躁者，大青龍湯主之。若脈微弱，汗出惡風者，不可服之，服之則厥逆，筋惕肉瞤，此為逆也。</p><p>39、傷寒、脈浮緩，身不疼，但重，乍有輕時，無少陰證者，大青龍湯發之。</p><p>40、傷寒表不解，心下有水氣，乾嘔，發熱而咳，或渴，或利，或噎，或小便不利、少腹滿，或喘者，小青龍湯主之。</p><p>41、傷寒，心下有水氣，咳而微喘，發熱不渴，服湯已，渴者，此寒去欲解也，小青龍湯主之。</p><p>42、太陽病，外證未解，脈浮弱者，當以汗解，宜桂枝湯。</p><p>43、太陽病，下之微喘者，表未解故也，桂枝加厚朴杏子湯主之。</p><p>44、太陽病，外證未解，不可下也，下之為逆。欲解外者，宜桂枝湯。</p><p>45、太陽病，先發汗，不解，而復下之，脈浮者不愈，浮為在外，而反下之，故令不愈。今脈浮，故知在外，當須解外則愈，宜桂技湯。</p><p>46、太陽病，脈浮緊，無汗，發熱，身疼痛，八九日不解，表證仍在，此當發其汗。服藥已微除，其人發煩，目瞑，劇者必衄，衄乃解。所以然者，陽氣重故也。麻黃湯主之。</p><p>47、太陽病，脈浮緊，發熱，身無汗，自衄者愈。</p><p>48、二陽並病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之為逆，如此可小發汗。設面色緣緣正赤者，陽氣怫鬱在表，當解之薰之。若發汗不徹，不足言，陽氣怫鬱不得越，當汗不汗，其人躁煩，不知痛處，乍在腹中，乍在四肢，按之不可得，其人短氣但坐，以汗出不徹故也，更發汗則愈。何以知汗出不徹？以脈澀故知也。</p><p>49、脈浮數者，法當汗出而愈，若下之，身重，心悸者，不可發汗，當自汗出乃解。所以然者，尺中脈微，此裡虛，須表裡實，津液自和，便自汗出愈。</p><p>50、脈浮緊者，法當身疼痛，宜以汗解之。假令尺中遲者，不可發汗。何以知然？以榮氣不足，血少故也。</p><p>51、脈浮者，病在表，可發汗，宜麻黃湯。</p><p>52、脈浮而數者，可發汗，宜麻黃湯。</p><p>53、病常自汗出者，此為榮氣和。榮氣和者，外不諧，以衛氣不共榮氣諧和故爾。以榮行脈中，衛行脈外，復發其汗，榮衛和則愈。</p><p>54、病人藏無他病，時發熱、自汗出而不愈者，此衛氣不和也，先其時發汗則愈，宜桂枝湯。</p><p>55、傷寒，脈浮緊，不發汗，因致衄者，麻黃湯主之。</p><p>56、傷寒，不大便六七日，頭痛有熱者，與承氣湯，其小便清者，知不在裡，仍在表也，當鬚髮汗；若頭痛者，必衄，宜桂枝湯。</p><p>57、傷寒發汗，已解。半日許復煩，脈浮數者，可更發汗，宜桂枝湯。</p><p>58、凡病，若發汗，若吐，若下，若亡血、亡津液，陰陽自和者，必自愈。</p><p>59、大下之後，復發汗，小便不利者，亡津液故也。勿治之，得小便利，必自愈。</p><p>60、下之後，復發汗，必振寒，脈微細。所以然者，以內外俱虛故也。</p><p>61、下之後，復發汗，晝日煩躁不得眠，夜而安靜，不嘔，不渴，無表證，脈沉微，身無大熱者，乾薑附子湯主之。</p><p>62、發汗後，身疼痛，脈沉遲者，桂枝加芍藥生薑各一兩人蔘三兩新加湯主之。</p><p>63、發汗後，不可更行桂枝湯。汗出而喘，無大熱者，可與麻黃杏仁甘草石膏湯。</p><p>64、發汗過多，其人叉手自冒心，心下悸，欲得按者，桂枝甘草湯主之。</p><p>65、發汗後，其人臍下悸者，欲作奔豚，茯苓桂枝甘草大棗湯主之。</p><p>66、發汗後，腹脹滿者。厚朴生薑半夏甘草人蔘湯主之。</p><p>67、傷寒，若吐、若下後，心下逆滿，氣上衝胸，起則頭眩，脈沉緊，發汗則動經，身為振振搖者，茯苓桂枝白朮甘草湯主之。</p><p>68、發汗病不解，反惡寒者，虛故也，芍藥甘草附子湯主之。</p><p>69、發汗，若下之，病仍不解，煩躁者，茯苓四逆湯主之。</p><p>70、發汗後，惡寒者，虛故也；不惡寒，但熱者，實也，當和胃氣，與調胃承氣湯。</p><p>71、太陽病，發汗後，大汗出，胃中幹，煩躁不得眠，欲得飲水者，少少與飲之，令胃氣和則愈。若脈浮，小便不利，微熱消渴者，五苓散主之。</p><p>72、發汗已，脈浮數，煩渴者，五苓散主之。</p><p>73、傷寒，汗出而渴者，五苓散主之。不渴者，茯苓甘草湯主之。</p><p>74、中風發熱，六七日不解而煩，有表裡證，渴欲飲水，水入則吐者，名曰水逆，五苓散主之。</p><p>75、未持脈時，病人手叉自冒心，師因教試令咳而不咳者，此必兩耳聾無聞也，所以然者，以重發汗虛故如此。發汗後，飲水多，必喘；以水灌之，亦喘。</p><p>76、發汗後，水藥不得入口，為逆，若更發汗，必吐下不止。發汗吐下後，虛煩不得眠，若劇者，必反覆顛倒，心中懊憹，梔子豉湯主之；若少氣者，梔子甘草豉湯主之；若嘔者，梔子生薑豉湯主之。</p><p>77、發汗，若下之，而煩熱，胸中窒者，梔子豉湯主之。</p><p>78、傷寒五六日，大下之後，身熱不去，心中結痛者，未欲解也，梔子豉湯主之。</p><p>79、傷寒下後，心煩腹滿，臥起不安者，梔子厚朴湯主之。</p><p>80、傷寒，醫以丸藥大下之，身熱不去，微煩者，梔子乾薑湯主之。</p><p>81、凡用梔子湯，病人舊微溏者，不可與服之。</p><p>82、太陽病發汗，汗出不解，其人仍發熱，心下悸，頭眩，身瞤動，振振欲擗地者，真武湯主之。</p><p>83、咽喉乾燥者，不可發汗。</p><p>84、淋家，不可發汗，汗出必便血。</p><p>85、瘡家，雖身疼痛，不可發汗，發汗則痙。</p><p>86、衄家，不可發汗，汗出，必額上陷脈急緊，直視不能眴，不得眠。</p><p>87、亡血家，不可發汗，發汗則寒慄而振。</p><p>88、汗家重發汗，必恍惚心亂，小便已陰疼，與禹餘糧丸。</p><p>89、病人有寒，復發汗，胃中冷，必吐蚘。</p><p>90、本發汗而復下之，此為逆也，若先發汗，治不為逆。本先下之而反汗之，為逆；若先下之，治不為逆。</p><p>91、傷寒，醫下之，續得下利清谷不止，身疼痛者，急當救裡。後身疼痛，清便自調者，急當救表。救裡，宜四逆湯；救表，宜桂枝湯。</p><p>92、病發熱頭痛，脈反沉，若不差，身體疼痛，當救其裡，四逆湯方。</p><p>93、太陽病，先下而不愈，因復發汗，以此表裡俱虛，其人因致冒，冒家汗出自愈。所以然者，汗出表和故也，裡未和，然後復下之。</p><p>94、太陽病未解，脈陰陽俱停，必先振慄汗出而解。但陽脈微者，先汗出而解；但陰脈微者，下之而解。若欲下之，宜調胃承氣湯。</p><p>95、太陽病，發熱汗出者，此為榮弱衛強，故使汗出，欲救邪風者，宜桂枝湯。</p><p>96、傷寒五六日，中風，往來寒熱，胸脅苦滿，嘿嘿不欲飲食，心煩喜嘔，或胸中煩而不嘔，或渴，或腹中痛，或脅下痞硬，或心下悸、小便不利，或不渴、身有微熱，或咳者，小柴胡湯主之。</p><p>97、血弱氣盡，腠理開，邪氣因入，與正氣相搏，結於脅下。正邪分爭，往來寒熱，休作有時，嘿嘿不欲飲食，藏府相連，其痛必下，邪高痛下，故使嘔也，小柴胡湯主之。服柴胡湯已，渴者屬陽明，以法治之。</p><p>98、得病六七日，脈遲浮弱，惡風寒，手足溫，醫二三下之，不能食，而脅下滿痛，面目及身黃，頸項強，小便難者，與柴胡湯，後必下重。本渴飲水而嘔者，柴胡不中與也，食谷者噦。</p><p>99、傷寒四五日，身熱惡風，頸項強，脅下滿，手足溫而渴者，小柴胡湯主之。</p><p>100、傷寒，陽脈澀，陰脈弦，法當腹中急痛，先與小建中湯，不差者，小柴胡湯主之。</p><p>101、傷寒中風，有柴胡證，但見一證便是，不必悉具。凡柴胡湯病證而下之，若柴胡證不罷者，復與柴胡湯，必蒸蒸而振，卻復發熱汗出而解。</p><p>102、傷寒二三日，心中悸而煩者，小建中湯主之。</p><p>103、太陽病，過經十餘日，反二三下之，後四五日，柴胡證仍在者，先與小柴胡湯；嘔不止，心下急，鬱郁微煩者，為未解也，與大柴胡湯下之則愈。</p><p>104、傷寒十三日，不解，胸脅滿而嘔，日晡所發潮熱，已而微利，此本柴胡證，下之以不得利，今反利者，知醫以丸藥下之，此非其治也。潮熱者，實也。先宜服小柴胡湯以解外，後以柴胡加芒硝湯主之。</p><p>105、傷寒十三日，過經譫語者，以有熱也，當以湯下之。若小便利者，大便當硬，而反下利，脈調和者，知醫以丸藥下之，非其治也。若自下利者，脈當微厥；今反和者，此為內實也。調胃承氣湯主之。</p><p>106、太陽病不解，熱結膀胱，其人如狂，血自下，下者愈。其外不解者，尚未可攻，當先解其外。外解已，但少腹急結者，乃可攻之，宜桃核承氣湯。</p><p>107、傷寒八九日，下之，胸滿煩驚，小便不利，譫語，一身盡重，不可轉側者，柴胡加龍骨牡蠣湯主之。</p><p>108、傷寒腹滿譫語，寸口脈浮而緊，此肝乘脾也，名曰縱，刺其門。</p><p>109、傷寒發熱，嗇嗇惡寒，大渴欲飲水，其腹必滿，自汗出，小便利，其病欲解，此肝乘肺也，名曰橫，刺期門。</p><p>110、太陽病二日，反躁，反(凡)熨其背而大汗出，火熱入胃，胃中水竭，躁煩，必發譫語；十餘日，振慄，自下利者，此為欲解也。故其汗從腰以下不得汗，欲小便不得，反嘔欲失溲，足下惡風，大便硬，小便當數而反不數及不多；大便已，頭卓然而痛，其人足心必熱，谷氣下流故也。</p><p>111、太陽病中風，以火劫發汗，邪風被火熱，血氣流溢，失其常度。兩陽相薰灼，其身發黃，陽盛則欲衄，陰虛小便難，陰陽俱虛竭，身體則枯燥。但頭汗出，劑頸而還，腹滿微喘，口乾咽爛，或不大便。久則譫語，甚者至噦，手足躁擾，捻衣摸床，小便利者，其人可治。</p><p>112、傷寒脈浮，醫者以火迫劫之，亡陽，必驚狂，臥起不安者，桂枝去芍藥加蜀漆牡蠣龍骨救逆湯主之。</p><p>113、形作傷寒，其脈不弦緊而弱，弱者必渴，被火必譫語，弱者發熱脈浮，解之，當汗出愈。</p><p>114、太陽病，以火薰之，不得汗，其人必躁。到經不解，必清血，名為火邪。</p><p>115、脈浮熱甚，而反灸之，此為實。實以虛治，因火而動，必咽燥吐血。</p><p>116、微數之脈，慎不可灸。因火為邪，則為煩逆，追虛逐實，血散脈中，火氣雖微，內攻有力，焦骨傷筋，血難復也。脈浮，宜以汗解，用火灸之，邪無從出，因火而盛，病從腰以下，必重而痺，名火逆也。欲自解者，必當先煩，煩乃有汗而解，何以知之？脈浮，故知汗出解。</p><p>117、燒針令其汗，針處被寒，核起而赤者，必發奔豚，氣從少腹上衝心者，灸其核上各一壯，與桂枝加桂湯，更加桂二兩也。</p><p>118、火逆下之，因燒針煩躁者，桂枝甘草龍骨牡蠣湯主之。</p><p>119、太陽傷寒者，加溫針，必驚也。</p><p>120、太陽病，當惡寒發熱，今自汗出，反不惡寒發熱，關上脈細數者，以醫吐之過也。一二日吐之者，腹中飢，口不能食，三四日吐之者，不喜糜粥，欲食冷食，朝食暮吐，以醫吐之所致也，此為小逆。</p><p>121、太陽病吐之，但太陽病當惡寒，今反不惡寒，不欲近衣，此為吐之內煩也。</p><p>122、病人脈數，數為熱，當消谷引食，而反吐者，此以發汗，令陽氣微，膈氣虛，脈乃數也。數為客熱。不能消谷，以胃中虛冷，故吐也。</p><p>123、太陽病，過經十餘日，心下溫溫欲吐，而胸中痛，大便反溏，腹微滿，鬱郁微煩，先此時自極吐下者，與調胃承氣湯。若不爾者，不可與。但欲嘔，胸中痛，微溏者，此非柴胡湯證，以嘔，故知極吐下也。</p><p>124、太陽病六七日，表證仍在，脈微而沉，反不結胸，其人發狂者，以熱在下焦，少腹當硬滿。小便自利者，下血乃愈。所以然者，以太陽隨經，瘀熱在裡故也，抵當湯主之。</p><p>125、太陽病，身黃，脈沉結，少腹硬，小便不利者，為無血也；小便自利，其人如狂者，血證諦也，抵當湯主之。</p><p>126、傷寒有熱，少腹滿，應小便不利，今反利者，為有血也。當下之，不可餘藥，宜抵當丸。</p><p>127、太陽病，小便利者，以飲水多，必心下悸；小便少者，必苦裡急也。</p><p><strong>● 辨太陽病脈證並治（下）</strong></p><p>128、問曰：病有結胸，有藏結，其狀何如？答曰：按之痛，寸脈浮，關脈沉，名曰結胸也。</p><p>129、何謂藏結？答曰：如結胸狀，飲食如故，時時下利，寸脈浮，關脈小細沉緊，名曰藏結，舌上白胎滑者，難治。</p><p>130、藏結無陽證，不往來寒熱，其人反靜，舌上胎滑者，不可攻也。</p><p>131、病發於陽而反下之，熱入因作結胸；病發於陰而反下之，因作痞也。所以成結胸者，以下之太早故也。結胸者，項亦強，如柔痓（音瘛，通痙）狀，下之則和，宜大陷胸丸。</p><p>132、結胸證，其脈浮大者，不可下，下之則死。</p><p>133、結胸證悉具，煩躁者亦死。</p><p>134、太陽病，脈浮而動數，浮則為風，數則為熱，動則為痛，數則為虛。頭痛發熱，微盜汗出，而反惡寒者，表未解也。醫反下之，動數變遲，膈內拒痛，胃中空虛，客氣動膈，短氣躁煩，心中懊憹，陽氣內陷，心下因硬，則為結胸，大陷胸湯主之。若不結胸，但頭汗出，餘處無汗，劑頸而還，小便不利，身必發黃。</p><p>135、傷寒六七日，結胸熱實，脈沉而緊，心下痛，按之石硬者，大陷胸湯主之。</p><p>136、傷寒十餘日，熱結在裡，復往來寒熱者，與大柴胡湯；但結胸，無大熱者，此為水結在胸脅也，但頭微汗出者，大陷胸湯主之。</p><p>137、太陽病，重發汗而復下之，不大便五六日，舌上燥而渴，日哺所小有潮熱。從心下至少腹便滿而痛不可近者，大陷胸湯主之。</p><p>138、小結胸病，正在心下，按之則痛，脈浮滑者，小陷胸湯主之。</p><p>139、太陽病二三日，不能臥，但欲起，心下必結，脈微弱者，此本有寒分也。反下之，若利止。必作結胸；未止者，四日復下之，此作協熱利也。</p><p>140、太陽病下之，其脈促，不結胸者，此為欲解也；脈浮者，必結胸，脈緊者，必咽痛；脈弦者，必兩脅拘急；脈細數者，頭痛未止；脈沉緊者，必欲嘔，脈沉滑者，協熱利；脈浮滑者，必下血。</p><p>141、病在陽，應以汗解之，反以冷水潠之，若灌之，其熱被劫，不得去，彌更益煩，肉上粟起，意欲飲水，反不渴者，服文蛤散；若不差者，與五苓散。寒實結胸，無熱證者，與三物小陷胸湯，白散亦可服。</p><p>142、太陽與少陽並病，頭項強痛，或眩冒，時如結胸，心下痞硬者，當刺大椎第一間、肺俞、肝俞，慎不可發汗；發汗則譫語，脈弦，五日譫語不止，當刺期門。</p><p>143、婦人中風，發熱惡寒，經水適來，得之七八日，熱除而脈遲身涼，胸脅下滿如結胸狀，譫語者。此為熱入血室也。當刺期門，隨其實而取之。</p><p>144、婦人中風七八日，續得寒熱，發作有時，經水適斷者，此為熱入血室。其血必結，故使如瘧狀，發作有時，小柴胡湯主之。</p><p>145、婦人傷寒，發熱，經水適來，晝日明瞭，暮則譫語如見鬼狀者，此為熱入血室。無犯胃氣及上二焦，必自愈。</p><p>146、傷寒六七日，發熱，微惡寒，支節煩疼，微嘔，心下支結，外證未去者，柴胡桂枝湯主之。</p><p>147、傷寒五六日，已發汗而復下之，胸脅滿微結，小便不利，渴而不嘔，但頭汗出，往來寒熱，心煩者，此為未解也，柴胡桂枝幹薑湯主之。</p><p>148、傷寒五六日，頭汗出，微惡寒，手足冷，心下滿，口不欲食，大便硬，脈細者，此為陽微結，必有表，復有裡也。脈沉，亦在裡也。汗出，為陽微。假令純陰結，不得復有外證，悉入在裡，此為半在裡半在外也。脈雖沉緊，不得為少陰病。所以然者，陰不得有汗，今頭汗出，故知非少陰也。可與小柴胡湯。設不了了者，得屎而解。</p><p>149、傷寒五六日，嘔而發熱者，柴胡湯證具。而以他藥下之，柴胡證仍在者，復與柴胡湯。此雖已下之，不為逆，必蒸蒸而振，卻發熱汗出而解。若心下滿而硬痛者，此為結胸也，大陷胸湯主之；但滿而不痛者，此為痞，柴胡不中與之，宜半夏瀉心湯。</p><p>150、太陽少陽並病，而反下之，成結胸，心下硬，下利不止，水漿不下，其人心煩。</p><p>151、脈浮而緊，而復下之，緊反入裡則作痞。按之自濡，但氣痞耳。</p><p>152、太陽中風，下利嘔逆，表解者，乃可攻之。其人漐漐汗出，發作有時，頭痛，心下痞硬滿，引脅下痛，乾嘔短氣，汗出不惡寒者，此表解裡未和也。十棗湯主之。</p><p>153、太陽病，醫發汗，遂發熱惡寒，因復下之，心下痞，表裡俱虛。陰陽氣並竭，無陽則陰獨，復加燒針，因胸煩，面色青黃。膚瞤瞤者，難治。今色微黃，手足溫者易愈。</p><p>154、心下痞，按之濡，其脈關上浮者，大黃黃連瀉心湯主之。</p><p>155、心下痞，而復惡寒汗出者，附子瀉心湯主之。</p><p>156、本以下之，故心下痞，與瀉心湯；痞不解，其人渴而口燥，煩，小便不利者，五苓散主之。</p><p>157、傷寒汗出，解之後，胃中不和，心下痞硬，幹噫食臭，脅下有水氣，腹中雷鳴，下利者，生薑瀉心湯主之。</p><p>158、傷寒中風，醫反下之，其人下利日數十行，谷不化，腹中雷鳴，心下痞硬而滿，乾嘔，心煩不得安。醫見心下痞，謂病不盡，復下之，其痞益甚。此非結熱，但以胃中虛，客氣上逆，故使硬也。甘草瀉心湯主之。</p><p>159、傷寒，服湯藥，下利不止，心下痞硬。服瀉心湯已，復以他藥下之，利不止。醫以理中與之，利益甚。理中者，理中焦，此利在下焦，赤石脂禹餘糧湯主之。復不止者，當利其小便。</p><p>160、傷寒吐下後，發汗，虛煩，脈甚微，八九日心下痞硬，脅下痛，氣上衝咽喉，眩冒，經脈動惕者，久而成痿。</p><p>161、傷寒發汗，若吐，若下，解後，心下痞硬，噫氣不除者，旋覆代赭湯主之。</p><p>162、下後，不可更行桂枝湯；若汗出而喘，無大熱者，可與麻黃杏子甘草石膏湯。</p><p>163、太陽病，外證未除，而數下之，遂協熱而利，利下不止，心下痞硬，表裡不解者，桂枝人蔘湯主之。</p><p>164、傷寒大下後，復發汗，心下痞，惡寒者，表未解也，不可攻痞，當先解表，表解乃可攻痞。解表，宜桂枝湯，攻痞，宜大黃黃連瀉心湯。</p><p>165、傷寒發熱，汗出不解，心中痞硬，嘔吐而下利者，大柴胡湯主之。</p><p>166、病如桂枝證，頭不痛，項不強，寸脈微浮，胸中痞硬，氣上衝喉咽不得息者，此為胸有寒也。當吐之。宜瓜蒂散。</p><p>167、病脅下素有痞，連在臍旁，痛引少腹人陰筋者，此名藏結，死。</p><p>168、傷寒，若吐、若下後，七八日不解，熱結在裡，表裡俱熱，時時惡風，大渴，舌上乾燥而煩，欲飲水數升者，白虎加人蔘湯主之。</p><p>169、傷寒，無大熱，口燥渴，心煩，背微惡寒者，白虎加人蔘湯主之。</p><p>170、傷寒，脈浮，發熱無汗，其表不解，不可與白虎湯，渴欲飲水無表證者，白虎加人蔘湯主之。</p><p>171、太陽少陽並病，心下硬，頸項強而眩者，當刺大椎、肺俞、肝俞。慎勿下之。</p><p>172、太陽與少陽合病，自下利者，與黃芩湯；若嘔者，黃芩加半夏生薑湯主之。</p><p>173、傷寒，胸中有熱，胃中有邪氣，腹中痛，欲嘔吐者，黃連湯主之。</p><p>174、傷寒八九日，風溼相搏，身體疼煩，不能自轉側，不嘔不渴，脈浮虛而澀者，桂枝附子湯主之，若其人大便硬，小便自利者，去桂加白朮湯主之。</p><p>175、風溼相搏，骨節疼煩，掣痛不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。</p><p>176、傷寒，脈浮滑，此表有熱，裡有寒，白虎湯主之。</p><p>177、傷寒，脈結代，心動悸，炙甘草湯主之。</p><p>178、脈按之來緩，時一止復來者，名曰結。又脈來動而中止，更來小數，中有還者反動，名曰結，陰也。脈來動而中止，不能自還，因而復動者，名曰代，陰也。得此脈者，必難治。</p><p><strong>◆ 辨陽明病脈證並治</strong></p><p>179、問曰：病有太陽陽明，有正陽陽明，有少陽陽明，何謂也？答曰：太陽陽明者，脾約是也，正陽陽明者，胃家實是也；少陽陽明者，發汗利小便已，胃中燥煩實，大便難是也。</p><p>180、陽明之為病，胃家實是也。</p><p>181、問曰：何緣得陽明病？答曰：太陽病，若發汗，若下，若利小便，此亡津液，胃中乾燥，因轉屬陽明，不更衣，內實，大便難者，此名陽明也。</p><p>182、問曰：陽明病外證云何？答曰：身熱，汗自出，不惡寒反惡熱也。</p><p>183、問曰：病有得之一日，不發熱而惡寒者，何也？答曰：雖得之一日，惡寒將自罷，即自汗出而惡熱也。</p><p>184、問曰：惡寒何故自罷？答曰：陽明居中主土也，萬物所歸，無所復傳，始雖惡寒，二日自止，此為陽明病也。</p><p>185、本太陽，初得病時，發其汗，汗先出不徹，因轉屬陽明也。傷寒發熱無汗，嘔不能食，而反汗出濈濈然者，是轉屬陽明也。</p><p>186、傷寒三日，陽明脈大。</p><p>187、傷寒脈浮而緩，手足自溫者，是為系在太陰。太陰者，身當發黃，若小便自利者，不能發黃。至七八日，大便硬者，為陽明病也。</p><p>188、傷寒轉系陽明者，其人濈然微汗出也。</p><p>189、陽明中風，口苦咽乾，腹滿微喘，發熱惡寒，脈浮而緊。若下之，則腹滿，小便難也。</p><p>190、陽明病，若能食，名中風，不能食，名中寒。</p><p>191、陽明病，若中寒者，不能食，小便不利，手足濈然汗出，此欲作固瘕，必大便初硬後溏。所以然者，以胃中冷，水谷不別故也。</p><p>192、陽明病，初欲食，小便反不利，大便自調，其人骨節疼，翕翕如有熱狀，奄然發狂，濈然汗出而解者，此水不勝谷氣，與汗共並，脈緊則愈。</p><p>193、陽明病，欲解時，從申至戌上。</p><p>194、陽明病，不能食，攻其熱必噦。所以然者，胃中虛冷故也；以其人本虛，攻其熱必噦。</p><p>195、陽明病，脈遲，食難用飽，飽則微煩頭眩，必小便難，此欲作谷癉。雖下之，腹滿如故，所以然者，脈遲故也。</p><p>196、陽明病，法多汗，反無汗，其身如蟲行皮中狀者，此以久虛故也。</p><p>197、陽明病，反無汗而小便利，二三日嘔而咳，手足厥者，必苦頭痛，若不咳，不嘔，手足不厥者，頭不痛。</p><p>198、陽明病，但頭眩，不惡寒，故能食而咳，其人咽必痛，若不咳者，咽不痛。</p><p>199、陽明病無汗，小便不利，心中懊憹者，身必發黃。</p><p>200、陽明病，被火，額上微汗出而小便不利者，必發黃。</p><p>201、陽明病，脈浮而緊者，必潮熱，發作有時，但浮者，必盜汗出。</p><p>202、陽明病，口燥，但欲漱水不欲咽者，此必衄。</p><p>203、陽明病，本自汗出，醫更重發汗，病已差，尚微煩不了了者，此必大便硬故也。以亡津液，胃中乾燥，故令大便硬。當問其小便日幾行，若本小便日三四行，今日再行，故知大便不久出，今為小便數少，以津液當還入胃中，故知不久必大便也。</p><p>204、傷寒嘔多，雖有陽明證，不可攻之。</p><p>205、陽明病，心下硬滿者，不可攻之，攻之利遂不止者死，利止者愈。</p><p>206、陽明病，面合色赤，不可攻之。必發熱，色黃者，小便不利也。</p><p>207、陽明病，不吐不下，心煩者，可與調胃承氣湯。</p><p>208、陽明病，脈遲，雖汗出，不惡寒者，其身必重，短氣，腹滿而喘；有潮熱者，此外慾解，可攻裡也。手足濈然汗出者，此大便已硬也，大承氣湯主之。若汗多，微發熱惡寒者，外未解也，其熱不潮，未可與承氣湯，若腹大滿不通者，可與小承氣湯微和胃氣，勿令至大洩下。</p><p>209、陽明病，潮熱，大便微硬者，可與大承氣湯，不硬者，不可與之。若不大便六七，恐有燥屎，欲知之法，少與小承氣湯，湯入腹中，轉矢氣者，此有燥屎也，乃可攻之；若不轉矢氣者，此但初頭硬，後必溏，不可攻之，攻之必脹滿不能食也。欲飲水者，與水則噦。其後發熱者，必大便復硬而少也，以小承氣湯和之。不轉矢氣者，慎不可攻也。</p><p>210、夫實則譫語，虛則鄭聲。鄭聲者，重語也。直視譫語，喘滿者死，下利者亦死。</p><p>211、發汗多，重發汗者，亡其陽，譫語，脈短者死，脈自和者不死。</p><p>212、傷寒，若吐若下後，不解，不大便五六日，上至十餘日，日晡所發潮熱，不惡寒，獨語如見鬼狀。若劇者，發則不識人，循衣摸床，惕而不安，微喘直視，脈弦者生，澀者死，微者，但發熱譫語者，大承氣湯主之。若一服利，則止後服。</p><p>213、陽明病，其人多汗，以津液外出，胃中燥，大便必硬，硬則譫語，小承氣湯主之。若一服譫語止者，更莫復服。</p><p>214、陽明病，譫語，發潮熱，脈滑而疾者，小承氣湯主之。因與承氣湯一升，腹中轉氣者，更服一升。若不轉氣者，勿更與之；明日又不大便，脈反微澀者，裡虛也，為難治，不可更與承氣湯也。</p><p>215、陽明病，譫語，有潮熱，反不能食者，胃中必有燥屎五六枚也，若能食者，但硬耳，宜大承氣湯下之。</p><p>216、陽明病，下血譫語者，此為熱入血室，但頭汗出者，刺期門，隨其實而瀉之，濈然汗出則愈。</p><p>217、汗出譫語者，以有燥屎在胃中，此為風也。須下者，過經乃可下之。下之若早，語言必亂，以表虛裡實故也。下之愈，宜大承氣湯。</p><p>218、傷寒四五日，脈沉而喘滿，沉為在裡。而反發其汗，津液越出，大便為難。表虛裡實，久則譫語。</p><p>219、三陽合病，腹滿身重，難於轉側，口不仁面垢，譫語遺尿。發汗則譫語，下之則額上生汗，手足逆冷。若自汗出者，白虎湯主之。</p><p>220、二陽並病，太陽證罷，但發潮熱，手足漐漐汗出，大便難而譫語者，下之則愈，宜大承氣湯。</p><p>221、陽明病，脈浮而緊，咽燥口苦，腹滿而喘，發熱汗出，不惡寒，反惡熱，身重。若發汗則躁，心憒憒反譫語，若加溫針，必怵惕，煩躁不得眠，若下之，則胃中空虛，客氣動膈，心中懊憹。舌上胎者。梔子豉湯主之。</p><p>222、若渴欲飲水，口乾舌燥者，白虎加人蔘湯主之。</p><p>223、若脈浮，發熱，渴欲飲水，小便不利者，豬苓湯主之。</p><p>224、陽明病，汗出多而渴者，不可與豬苓湯。以汗多胃中燥，豬苓湯複利其小便故也。</p><p>225、脈浮而遲，表熱裡寒，下利清谷者，四逆湯主之。</p><p>226、若胃中虛冷，不能食者，飲水則噦。</p><p>227、脈浮發熱，口乾鼻燥，能食者則衄。</p><p>228、陽明病下之，其外有熱，手足溫，不結胸，心中懊憹，飢不能食，但頭汗出者，梔子豉湯主之。</p><p>229、陽明病，發潮熱，大便溏，小便自可，胸脅滿不去者，與小柴胡湯。</p><p>230、陽明病，脅下硬滿，不大便而嘔，舌上白胎者，可與小柴胡湯。上焦得通，津液得下，胃氣因和，身濈然汗出而解。</p><p>231、陽明中風，脈弦浮大，而短氣，腹都滿，脅下及心痛，久按之氣不通，鼻幹，不得汗，嗜臥，一身及目悉黃，小便難，有潮熱，時時噦，耳前後腫。刺之小差，外不解。病過十日，脈續浮者，與小柴胡湯。</p><p>232、脈但浮，無餘證者，與麻黃湯；若不尿，腹滿加噦者，不治。</p><p>233、陽明病，自汗出，若發汗，小便自利者，此為津液內竭，雖硬不可攻之，當須自欲大便，宜蜜煎導而通之。若土瓜根及大豬膽汁，皆可為導。</p><p>234、陽明病，脈遲，汗出多，微惡寒者，表未解也，可發汗，宜桂枝湯。</p><p>235、陽明病，脈浮，無汗而喘者，發汗則愈，宜麻黃湯。</p><p>236、陽明病，發熱汗出者，此為熱越，不能發黃也；但頭汗出，身無汗，劑頸而還，小便不利，渴引水漿者，此為瘀熱在裡，身必發黃，茵陳蒿湯主之。</p><p>237、陽明證，其人喜忘者，必有蓄血。所以然者，本有久瘀血，故令喜忘。屎雖硬，大便反易，其色必黑者，宜抵當湯下之。</p><p>238、陽明病，下之，心中懊憹而煩，胃中有燥屎者，可攻。腹微滿，初頭硬，後必溏，不可攻之。若有燥屎者，宜大承氣湯。</p><p>239、病人不大便五六日，繞臍痛，煩躁，發作有時者，此有燥屎，故使不大便也。</p><p>240、病人煩熱，汗出則解，又如瘧狀，日晡所發熱者，屬陽明也。脈實者，宜下之；脈浮虛者，宜發汗。下之，與大承氣湯，發汗，宜桂枝湯。</p><p>241、大下後，六七日不大便，煩不解，腹滿痛者，此有燥屎也。所以然者，本有宿食故也。宜大承氣湯。</p><p>242、病人小便不利，大便乍難乍易，時有微熱，喘冒不能臥者，有燥屎也。</p><p>243、食谷欲嘔，屬陽明也，吳茱萸湯主之。得湯反劇者，屬上焦也。</p><p>244、太陽病，寸緩關浮尺弱，其人發熱汗出，復惡寒，不嘔，但心下痞者，此以醫下之也。如其不下者，病人不惡寒而渴者，此轉屬陽明也。小便數者，大便必硬，不更衣十日，無所苦也。渴欲飲水，少少與之，但以法救之；渴者，宜五苓散。</p><p>245、脈陽微而汗出少者，為自和也，汗出多者，為太過。陽脈實因發其汗，出多者，亦為太過。太過者，為陽絕於裡，亡津液，大便因硬也。</p><p>246、脈浮而芤，浮為陽，芤為陰。浮芤相搏，胃氣生熱，其陽則絕。</p><p>247、跌陽脈浮而澀，浮則胃氣強，澀則小便數。浮澀相搏，大便則硬，其脾為約。麻子仁丸主之。</p><p>248、太陽病三日，發汗不解，蒸蒸發熱者，屬胃也。調胃承氣湯主之。</p><p>249、傷寒吐後，腹脹滿者，與調胃承氣湯。</p><p>250、太陽病，若吐，若下、若發汗後，微煩，小便數，大便因硬者，與小承氣湯和之愈。</p><p>251、得病二三日，脈弱，無太陽柴胡證，煩躁，心下硬，至四五日，雖能食，以小承氣湯少少與微和之，令小安，至六日，與承氣湯一升。若不大便六七日，小便少者，雖不受食，但初頭硬，後必溏，未定成硬，攻之必溏。須小便利，屎定硬，乃可攻之。宜大承氣湯。</p><p>252、傷寒六七日，目中不了了，睛不和，無表裡證，大便難，身微熱者，此為實也。急下之，宜大承氣湯。</p><p>253、陽明病，發熱汗多者，急下之，宜大承氣湯。</p><p>253、發汗不解，腹滿痛者，急下之，宜大承氣湯。</p><p>255、腹滿不減，減不足言，當下之，宜大承氣湯。</p><p>256、陽明少陽合病，必下利。其脈不負者，為順也。負者，失也，互相剋賊，名為負也。脈滑而數者，有宿食也，當下之，宜大承氣湯。</p><p>257、病人無表裡證，發熱七八日，雖脈浮數者，可下之。假令已下，脈數不解，合熱則消谷喜飢，至六七日不大便者，有瘀血，宜抵當湯。</p><p>258、若脈數不解，而下不止，必協熱便膿血也。</p><p>259、傷寒發汗已，身目為黃。所以然者，以寒溼在裡不解故也。以為不可下也，於寒溼中求之。</p><p>260、傷寒七八日，身黃如橘子色，小便不利，腹微滿者，茵陳蒿湯主之。</p><p>261、傷寒身黃，發熱，梔子檗皮湯主之。</p><p>262、傷寒瘀熱在裡，身必黃，麻黃連軺赤小豆湯主之。</p><p><strong>▼ 辨少陽病脈證並治</strong></p><p>263、少陽之為病，口苦，咽乾，目眩也。</p><p>264、少陽中風，兩耳無所聞，目赤，胸中滿而煩者，不可吐下，吐下則悸而驚。</p><p>265、傷寒，脈弦細，頭痛發熱者，屬少陽。少陽不可發汗，發汗則譫語。此屬胃，胃和則愈，胃不和，煩而悸。</p><p>266、本太陽病不解，轉入少陽者，脅下硬滿，乾嘔不能食，往來寒熱。尚未吐下，脈沉緊者，與小柴胡湯。</p><p>267、若已吐、下、發汗、溫針，譫語，柴胡湯證罷，此為壞病。知犯何逆，以法治之。</p><p>268、三陽合病，脈浮大，上關上，但欲眠睡，目合則汗。</p><p>269、傷寒六七日，無大熱，其人躁煩者，此為陽去入陰故也。</p><p>270、傷寒三日，三陽為盡，三陰當受邪，其人反能食而不嘔，此為三陰不受邪也。</p><p>271、傷寒五日，少陽脈小者，欲已也。</p><p>272、少陽病，欲解時，從寅至辰上。</p><p><strong>■ 辨太陰病脈證並治</strong></p><p>273、太陰之為病，腹滿而吐，食不下，自利益甚，時腹自痛。若下之，必胸下結硬。</p><p>274、太陰中風，四肢煩疼，脈陽微陰澀而長者，為欲愈。</p><p>275、太陰病，欲解時，從亥至醜上。</p><p>276、太陰病，脈浮者，可發汗，宜桂枝湯。</p><p>277、自利不渴者，屬太陰，以其藏有寒故也。當溫之，宜服四逆輩。</p><p>278、傷寒脈浮而緩，手足自溫者，系在太陰。太陰當發身黃，若小便自利者，不能發黃。至七八日，雖暴煩下利日十餘行，必自止，以脾家實，腐穢當去故也。</p><p>279、本太陽病，醫反下之，因爾腹滿時痛者，屬太陰也，桂枝加芍藥湯主之，大實痛者，桂枝加大黃湯主之。</p><p>280、太陰為病，脈弱，其人續自便利，設當行大黃、芍藥者，宜減之。以其人胃氣弱，易動故也。</p><p><strong></strong></p><p><strong>▲ 辨少陰病脈證並治</strong></p><p>281、少陰之為病，脈微細，但欲寐也。</p><p>282、少陰病，欲吐不吐，心煩，但欲寐，五六日自利而渴者，屬少陰也，虛故引水自救；若小便色白者，少陰病形悉具，小便白者，以下焦虛有寒，不能制水，故令色白也。</p><p>283、病人脈陰陽俱緊，反汗出者，亡陽也，此屬少陰，法當咽痛而復吐利。</p><p>284、少陰病，咳而下利，譫語者，被火氣劫故也；小便必難，以強責少陰汗也。</p><p>285、少陰病，脈細沉數，病為在裡，不可發汗。</p><p>286、少陰病，脈微，不可發汗，亡陽故也，陽已虛，尺脈弱澀者，復不可下之。</p><p>287、少陰病，脈緊，至七八日，自下利，脈暴微，手足反溫，脈緊反去者，為欲解也，雖煩，下利必自愈。</p><p>288、少陰病，下利，若利自止，惡寒而踡臥，手足溫者，可治。</p><p>289、少陰病，惡寒而踡，時自煩，欲去衣被者，可治。</p><p>290、少陰中風，脈陽微陰浮者，為欲愈。</p><p>291、少陰病，欲解時，從子至寅上。</p><p>292、少陰病，吐利，手足不逆冷，反發熱者，不死。脈不至者，灸少陰七壯。</p><p>293、少陰病八九日，一身手足盡熱者，以熱在膀胱，必便血也。</p><p>294、少陰病，但厥無汗，而強發之，必動其血。未知從何道出，或從口鼻，或從目出者，是名下厥上竭，為難治。</p><p>295、少陰病，惡寒身踡而利，手足逆冷者，不治。</p><p>296、少陰病，吐利、躁煩、四逆者，死。</p><p>297、少陰病，下利止而頭眩，時時自冒者，死。</p><p>298、少陰病，四逆，惡寒而身踡，脈不至，不煩而躁者，死。</p><p>299、少陰病，六七日，息高者，死。</p><p>300、少陰病，脈微細沉，但欲臥，汗出不煩，自欲吐。至五六日，自利，復煩躁不得臥寐者，死。</p><p>301、少陰病，始得之，反發熱脈沉者，麻黃細辛附子湯主之。</p><p>302、少陰病，得之二三日，麻黃附子甘草湯微發汗。以二三日無證，故微發汗也。</p><p>303、少陰病，得之二三日以上，心中煩，不得臥，黃連阿膠湯主之。</p><p>304、少陰病，得之一二日，口中和，其背惡寒者，當灸之，附子湯主之。</p><p>305、少陰病，身體痛，手足寒，骨節痛，脈沉者，附子湯主之。</p><p>306、少陰病，下利，便膿血者，桃花湯主之。</p><p>307、少陰病，二三日至四五日，腹痛，小便不利，下利不止，便膿血者，桃花湯主之。</p><p>308、少陰病，下利，便膿血者，可刺。</p><p>309、少陰病，吐利，手足逆冷，煩躁欲死者，吳茱萸湯主之。</p><p>310、少陰病，下利，咽痛，胸滿，心煩，豬膚湯主之。</p><p>311、少陰病二三日，咽痛者，可與甘草湯；不差者，與桔梗湯。</p><p>312、少陰病，咽中傷，生瘡，不能語言，聲不出者，苦酒湯主之。</p><p>313、少陰病，咽中痛，半夏散及湯主之。</p><p>314、少陰病，下利，白通湯主之。</p><p>315、少陰病，下利，脈微者，與白通湯。利不止，厥逆無脈，乾嘔煩者，白通加豬膽汁湯主之。服湯，脈暴出者死，微續者生。</p><p>316、少陰病，二三日不已，至四五日，腹痛，小便不利，四肢沉重疼痛，自下利者，此為有水氣。其人或咳，或小便利，或下利，或嘔者，真武湯主之。</p><p>317、少陰病，下利清谷，裡寒外熱，手足厥逆，脈微欲絕，身反不惡寒，其人面色赤。或腹痛，或乾嘔，或咽痛，或利止脈不出者。通脈四逆湯主之。</p><p>318、少陰病，四逆，其人或咳，或悸，或小便不利，或腹中痛，或洩利下重者，四逆散主之。</p><p>319、少陰病，下利六七日，咳而嘔渴，心煩不得眠者，豬苓湯主之。</p><p>320、少陰病，得之二三日，口燥咽乾者，急下之，宜大承氣湯。</p><p>321、少陰病，自利清水，色純青，心下必痛，口乾燥者，急下之，宜大承氣湯。</p><p>322、少陰病，六七日，腹脹不大便者，急下之，宜大承氣湯。</p><p>323、少陰病，脈沉者，急溫之，宜四逆場。</p><p>324、少陰病，飲食入口則吐，心中溫溫欲吐，復不能吐，始得之，手足寒，脈弦遲者，此胸中實，不可下也，當吐之；若膈上有寒飲，乾嘔者，不可吐也。當溫之，宜四逆湯。</p><p>325、少陰病，下利，脈微澀，嘔而汗出，必數更衣，反少者，當溫其上，灸之。</p><p><strong>◇ 辨厥陰病脈證並治</strong></p><p>326、厥陰之為病，消渴，氣上撞心，心中疼熱，飢而不欲食，食則吐蚘。下之，利不止。</p><p>327、厥陰中風，脈微浮為欲愈，不浮為未愈。</p><p>328、厥陰病，欲解時，從醜至卯上。</p><p>329、厥陰病，渴欲飲水者，少少與之愈。</p><p>330、諸四逆厥者，不可下之，虛家亦然。</p><p>331、傷寒先厥，後發熱而利者，必自止，見厥複利。</p><p>332、傷寒始發熱六日，厥反九日而利。凡厥利者，當不能食。今反能食者，恐為除中。食以索餅，不發熱者，知胃氣尚在，必愈。恐暴熱來出而復去也，後三日脈之，其熱續在者，期之旦日夜半愈。所以然者，本發熱六日，厥反九日，復發熱三日，並前六日，亦為九日，與厥相應。故期之旦日夜半愈。後三日脈之而脈數，其熱不罷者，此為熱氣有餘，必發癰膿也。</p><p>333、傷寒脈遲六七日，而反與黃芩湯徹其熱。脈遲為寒，今與黃芩湯復除其熱，腹中應冷，當不能食，今反能食，此名除中。必死。</p><p>334、傷寒先厥後發熱，下利必自止，而反汗出，咽中痛者，其喉為痺。發熱無汗，而利必自止，若不止，必便膿血，便膿血者，其喉不痺。</p><p>335、傷寒一二日至四五日，厥者必發熱，前熱者後必厥，厥深者熱亦深，厥微者熱亦微。厥應下之，而反發汗者，必口傷爛赤。</p><p>336、傷寒病，厥五日，熱亦五日。設六日，當復厥，不厥者自愈。厥終不過五日，以熱五日，故知自愈。</p><p>337、凡厥者，陰陽氣不相順接，便為厥。厥者，手足逆冷者是也。</p><p>338、傷寒，脈微而厥，至七八日膚冷，其人躁無暫安時者，此為藏厥，非蚘厥也。蚘厥者，其人當吐蚘。今病者靜，而復時煩者，此為藏寒。蚘上入其膈，故煩，須臾復止，得食而嘔又煩者，蚘聞食臭出。其人常自吐蚘。蚘厥者，烏梅丸主之。又主久利。</p><p>339、傷寒熱少微厥，指頭寒，嘿嘿不欲食，煩躁。數日，小便利，色白者，此熱除也，欲得食，其病為愈；若厥而嘔，胸脅煩滿者，其後必便血。</p><p>340、病者手足厥冷，言我不結胸，小腹滿，按之痛者，此冷結在膀胱關元也。</p><p>341、傷寒發熱四日，厥反三日，復熱四日，厥少熱多者，其病當愈；四日至七日，熱不除者，必便膿血。</p><p>342、傷寒厥四日，熱反三日，復厥五日，其病為進。寒多熱少，陽氣退，故為進也。</p><p>343、傷寒六七日，脈微，手足厥冷，煩躁，灸厥陰，厥不還者，死。</p><p>344、傷寒發熱，下利厥逆，躁不得臥者，死。</p><p>345、傷寒發熱，下利至甚，厥不止者，死。</p><p>346、傷寒六七日不利，便發熱而利，其人汗出不止者，死，有陰無陽故也。</p><p>347、傷寒五六日，不結胸，腹濡，脈虛復厥者，不可下。此亡血，下之，死。</p><p>348、發熱而厥，七日下利者，為難治。</p><p>349、傷寒，脈促，手足厥逆，可灸之。</p><p>350、傷寒，脈滑而厥者，裡有熱，白虎湯主之。</p><p>351、手足厥寒，脈細欲絕者，當歸四逆湯主之。</p><p>352、若其人內有久寒者，宜當歸四逆加吳茱萸生薑湯。</p><p>353、大汗出，熱不去，內拘急，四肢疼，又下利厥逆而惡寒者，四逆湯主之。</p><p>354、大汗，若大下利而厥冷者，四逆湯主之。</p><p>355、病人手足厥冷，脈乍緊者，邪結在胸中；心下滿而煩，飢不能食者，病在胸中；當須吐之，宜瓜蒂散。</p><p>356、傷寒厥而心下悸，宜先治水，當服茯苓甘草湯，卻治其厥。不爾，水漬入胃，必作利也。</p><p>357、傷寒六七日，大下後，寸脈沉而遲，手足厥逆，下部脈不至，喉咽不利，唾膿血，洩利不止者，為難治。麻黃升麻湯主之。</p><p>358、傷寒四五日，腹中痛，若轉氣下趣少腹者，此欲自利也。</p><p>359、傷寒，本自寒下，醫反覆吐下之，寒格，更逆吐下，若食入口即吐，乾薑黃芩黃連人蔘湯主之。</p><p>360、下利，有微熱而渴，脈弱者，今自愈。</p><p>361、下利，脈數，有微熱汗出，今自愈；設復緊，為未解。</p><p>362、下利，手足厥冷，無脈者，灸之。不溫，若脈不還，反微喘者，死；少陰負跌陽者為順也。</p><p>363、下利，寸脈反浮數，尺中自澀者，必清膿血。</p><p>364、下利清谷，不可攻表，汗出必脹滿。</p><p>365、下利，脈沉弦者，下重也；脈大者，為未止；脈微弱數者，為欲自止，雖發熱，不死。</p><p>366、下利，脈沉而遲，其人面少赤，身有微熱，下利清谷者，必鬱冒汗出而解，病人必微厥。所以然者，其面戴陽，下虛故也。</p><p>367、下利，脈數而渴者，今自愈。設不差，必清膿血，以有熱故也。</p><p>368、下利後脈絕，手足厥冷，晬時脈還，手足溫者生，脈不還者死。</p><p>369、傷寒下利，日十餘行，脈反實者，死。</p><p>370、下利清谷，裡寒外熱，汗出而厥者，通脈四逆湯主之。</p><p>371、熱利，下重者，白頭翁湯主之。</p><p>372、下利腹脹滿，身體疼痛者，先溫其裡，乃攻其表。溫裡，宜四逆湯；攻表，宜桂枝湯。</p><p>373、下利，欲飲水者，以有熱故也，白頭翁湯主之。</p><p>374、下利，譫語者，有燥屎也，宜小承氣湯。</p><p>375、下利後，更煩，按之心下濡者，為虛煩也，宜梔子豉湯。</p><p>376、嘔家，有癰膿者，不可治嘔，膿儘自愈。</p><p>377、嘔而脈弱，小便複利，身有微熱，見厥者難治。四逆湯主之。</p><p>378、乾嘔，吐涎沫，頭痛者，吳茱萸湯主之。</p><p>379、嘔而發熱者，小柴胡湯主之。</p><p>380、傷寒大吐大下之，極虛，復極汗者，其人外氣怫鬱，復與之水，以發其汗，因得噦。所以然者，胃中寒冷故也。</p><p>381、傷寒，噦而腹滿，視其前後，知何部不利，利之則愈。</p><p><strong>※ 辨霍亂病脈證並治</strong></p><p>382、問曰，病有霍亂者何？答曰：嘔吐而利，此名霍亂。</p><p>383、問曰：病發熱，頭痛，身疼，惡寒，吐利者，此屬何病？答曰。此名霍亂。霍亂自吐下，又利止，復更發熱也。</p><p>384、傷寒，其脈微澀者，本是霍亂，今是傷寒，卻四五日，至陰經上，轉入陰必利，本嘔下利者，不可治也。欲似大便，而反失氣，仍不利者，此屬陽明也，便必硬，十三日愈。所以然者，經盡故也。下利後，當便硬，硬則能食者愈。今反不能食，到後經中，頗能食，復過一經能食，過之一日當愈，不愈者，不屬陽明也。</p><p>385、惡寒脈微而複利，利止亡血也，四逆加人蔘湯主之。</p><p>386、霍亂，頭痛發熱，身疼痛，熱多欲飲水者，五苓散主之，寒多不用水者，理中丸主之。</p><p>387、吐利止而身痛不休者，當消息和解其外，宜桂枝湯小和之。</p><p>388、吐利汗出，發熱惡寒，四肢拘急，手足厥冷者，四逆湯主之。</p><p>389、既吐且利，小便複利而大汗出，下利清谷，內寒外熱，脈微欲絕者，四逆湯主之。</p><p>390、吐已，下斷，汗出而厥，四肢拘急不解，脈微欲絕者，通脈四逆加豬膽湯主之。</p><p>391、吐利發汗，脈平，小煩者，以新虛不勝谷氣故也。</p><p><strong>■ 辨陰陽易差後勞復病脈證並治</strong></p><p>392、傷寒陰陽易之為病，其人身體重，少氣，少腹裡急，或引陰中拘攣，熱上衝胸，頭重不欲舉，眼中生花，膝脛拘急者，燒褌散主之。</p><p>393、大病差後，勞復者，枳實梔子豉湯主之。</p><p>394、傷寒差以後，更發熱，小柴胡湯主之。脈浮者，以汗解之；脈沉實者，以下解之。</p><p>395、大病差後，從腰以下有水氣者，牡蠣澤瀉散主之。</p><p>396、大病差後，喜唾，久不了了，胸上有寒，當以丸藥溫之，宜理中丸。</p><p>397、傷寒解後，虛羸少氣，氣逆欲吐，竹葉石膏湯主之。</p><p>398、病人脈已解，而日暮微煩，以病新差，人強與谷，脾胃氣尚弱，不能消谷，故令微煩。損谷則愈。</p><p>▍聲明：</p><p>○ 本文涉及方藥請在專業中醫師的指導下使用。</p><p>○ 本文來自網絡，版權歸創作人所有，我們尊重著作權所有人的合法權益，如涉及版權爭議，請著作權人告知我方刪除，雷濤醫師微信號：342218535，歡迎投稿交流嘮嗑，謝謝。</p></div></div><div class="post-meta meta-tags"><ul class=clearfix><li><a>傷寒</a></li><li><a>條文</a></li><li><a>微信</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/bbee85dc.html alt=掌上生活App還信用卡秒殺微信 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/bbee85dc.html title=掌上生活App還信用卡秒殺微信>掌上生活App還信用卡秒殺微信</a></li><hr><li><a href=../../tw/%E7%A7%91%E6%8A%80/670b9f63.html alt=微信正在輸入還有這麼多意思？還能自動關閉，現在才曉得 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/ab67e272a13445b5b977a83567625b54 style=border-radius:25px></a>
<a href=../../tw/%E7%A7%91%E6%8A%80/670b9f63.html title=微信正在輸入還有這麼多意思？還能自動關閉，現在才曉得>微信正在輸入還有這麼多意思？還能自動關閉，現在才曉得</a></li><hr><li><a href=../../tw/%E7%A7%91%E6%8A%80/1a50f170.html alt=微信公眾平臺菜單欄目設置小竅門 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/53f90001f04fee80fa7b style=border-radius:25px></a>
<a href=../../tw/%E7%A7%91%E6%8A%80/1a50f170.html title=微信公眾平臺菜單欄目設置小竅門>微信公眾平臺菜單欄目設置小竅門</a></li><hr><li><a href=../../tw/%E7%A7%91%E6%8A%80/134fd230.html alt=新零售時代如何玩轉微信商城 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b2a587596cbd430fa464faab5594e217 style=border-radius:25px></a>
<a href=../../tw/%E7%A7%91%E6%8A%80/134fd230.html title=新零售時代如何玩轉微信商城>新零售時代如何玩轉微信商城</a></li><hr><li><a href=../../tw/%E7%A7%91%E6%8A%80/73795864.html alt=教你如何三秒鐘生成微信圖文長條圖 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1b52272a317449978c428a5d77bbe761 style=border-radius:25px></a>
<a href=../../tw/%E7%A7%91%E6%8A%80/73795864.html title=教你如何三秒鐘生成微信圖文長條圖>教你如何三秒鐘生成微信圖文長條圖</a></li><hr><li><a href=../../tw/%E7%A7%91%E6%8A%80/4d70201a.html alt="可愛表情包   垃圾微信 連個勾引我的人都沒有" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a96cbc8cf8f64b24acd12425f8e79c51 style=border-radius:25px></a>
<a href=../../tw/%E7%A7%91%E6%8A%80/4d70201a.html title="可愛表情包   垃圾微信 連個勾引我的人都沒有">可愛表情包 垃圾微信 連個勾引我的人都沒有</a></li><hr><li><a href=../../tw/%E7%A7%91%E6%8A%80/7d864e9b.html alt=Wxid法加微信好友，一種犀利的加友辦法，天天用微信居然不知道！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1522483898928dc5b708dfa style=border-radius:25px></a>
<a href=../../tw/%E7%A7%91%E6%8A%80/7d864e9b.html title=Wxid法加微信好友，一種犀利的加友辦法，天天用微信居然不知道！>Wxid法加微信好友，一種犀利的加友辦法，天天用微信居然不知道！</a></li><hr><li><a href=../../tw/%E7%A7%91%E6%8A%80/7c5a95db.html alt=“領導”主動加微信，女子因此被騙18萬元！幸好…… class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6474d4c1a4574f6fb8ed9d87580e20c4 style=border-radius:25px></a>
<a href=../../tw/%E7%A7%91%E6%8A%80/7c5a95db.html title=“領導”主動加微信，女子因此被騙18萬元！幸好……>“領導”主動加微信，女子因此被騙18萬元！幸好……</a></li><hr><li><a href=../../tw/%E7%A7%91%E6%8A%80/04828551.html alt=入門級微信加粉大法 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/7e683cb64acb403ab55bcd7a1edc3fb2 style=border-radius:25px></a>
<a href=../../tw/%E7%A7%91%E6%8A%80/04828551.html title=入門級微信加粉大法>入門級微信加粉大法</a></li><hr><li><a href=../../tw/%E7%A7%91%E6%8A%80/987496c1.html alt=怎麼能加女孩子的微信？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/4eee17f1-b421-490f-ad54-d2bed294e5cd style=border-radius:25px></a>
<a href=../../tw/%E7%A7%91%E6%8A%80/987496c1.html title=怎麼能加女孩子的微信？>怎麼能加女孩子的微信？</a></li><hr><li><a href=../../tw/%E7%A7%91%E6%8A%80/c21bc630.html alt=“快遞員”要加你微信？千萬別輕易相信 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/SFcGSao3mcBecP style=border-radius:25px></a>
<a href=../../tw/%E7%A7%91%E6%8A%80/c21bc630.html title=“快遞員”要加你微信？千萬別輕易相信>“快遞員”要加你微信？千萬別輕易相信</a></li><hr><li><a href=../../tw/%E7%A7%91%E6%8A%80/032f6ffc.html alt=怎麼添加微信好友？全過程圖文詳解 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b1b50c103cd04ecfa9fa6032ec7ce3c6 style=border-radius:25px></a>
<a href=../../tw/%E7%A7%91%E6%8A%80/032f6ffc.html title=怎麼添加微信好友？全過程圖文詳解>怎麼添加微信好友？全過程圖文詳解</a></li><hr><li><a href=../../tw/%E7%A7%91%E6%8A%80/9a275b9f.html alt=手把手教你微信如何添加好友 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1bba7a01e18c4c5bb1bcd480868839c2 style=border-radius:25px></a>
<a href=../../tw/%E7%A7%91%E6%8A%80/9a275b9f.html title=手把手教你微信如何添加好友>手把手教你微信如何添加好友</a></li><hr><li><a href=../../tw/%E7%A7%91%E6%8A%80/9228c885.html alt=長按微信話框向上滑動，有個功能很多人都用得到，學會了受用一生 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/424b7f1af24a4c3782691b809b467132 style=border-radius:25px></a>
<a href=../../tw/%E7%A7%91%E6%8A%80/9228c885.html title=長按微信話框向上滑動，有個功能很多人都用得到，學會了受用一生>長按微信話框向上滑動，有個功能很多人都用得到，學會了受用一生</a></li><hr><li><a href=../../tw/%E7%A7%91%E6%8A%80/d7e4fbc7.html alt=微信“拉黑”和“刪除”有何區別？看完再也不亂用了 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f2b911eb91f84771a28e2a9d706c49c3 style=border-radius:25px></a>
<a href=../../tw/%E7%A7%91%E6%8A%80/d7e4fbc7.html title=微信“拉黑”和“刪除”有何區別？看完再也不亂用了>微信“拉黑”和“刪除”有何區別？看完再也不亂用了</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>