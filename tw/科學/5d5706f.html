<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>蘇先生讀詩｜《古詩詞精選10000篇大全集》2650—2800篇 柳邊深巷 | 极客快訊</title><meta property="og:title" content="蘇先生讀詩｜《古詩詞精選10000篇大全集》2650—2800篇 柳邊深巷 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/632b2e39b01c4537901b3b17c5a6a493"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/5d5706f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/5d5706f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/5d5706f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/5d5706f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/5d5706f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/5d5706f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/5d5706f.html><link rel=canonical href=https://geekbank.cf/tw/%e7%a7%91%e5%ad%b8/5d5706f.html><meta property="article:published_time" content="2020-10-29T20:57:40+08:00"><meta property="article:modified_time" content="2020-10-29T20:57:40+08:00"><meta name=Keywords content><meta name=description content="蘇先生讀詩｜《古詩詞精選10000篇大全集》2650—2800篇 柳邊深巷"><meta name=author content="极客快訊"><meta property="og:url" content="/tw/%E7%A7%91%E5%AD%B8/5d5706f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>蘇先生讀詩｜《古詩詞精選10000篇大全集》2650—2800篇 柳邊深巷</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>資料轉載來源於：顏淵山莊</h1><blockquote class=pgc-blockquote-abstract><p>https://www.toutiao.com/i6775087222820438539/?group_id=6775087222820438539</p></blockquote><p><br></p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p3.pstatp.com/large/pgc-image/632b2e39b01c4537901b3b17c5a6a493><p class=pgc-img-caption></p></div><h1 class=pgc-h-arrow-right>漁父歌</h1><p>唐代：張志和</p><p>西塞山前白鷺飛，桃花流水鱖魚肥。青箬笠，綠蓑衣，</p><p>斜風細雨不須歸。</p><p>釣臺漁父褐為裘，兩兩三三舴艋舟。能縱棹，慣乘流，</p><p>長江白浪不曾憂。</p><p>霅谿灣裡釣漁翁，舴艋為家西復東。江上雪，浦邊風，</p><p>笑著荷衣不嘆窮。</p><p>松江蟹舍主人歡，菰飯蓴羹亦共餐。楓葉落，荻花乾，</p><p>醉宿漁舟不覺寒。</p><p>青草湖中月正圓，巴陵漁父棹歌連。釣車子，橛頭船，</p><p>樂在風波不用仙。</p><h1 class=pgc-h-arrow-right>寒塘</h1><p>唐代：趙嘏</p><p>曉髮梳臨水，寒塘坐見秋。</p><p>鄉心正無限，一雁度南樓。</p><h1 class=pgc-h-arrow-right>蘇武廟</h1><p>唐代：溫庭筠</p><p>蘇武魂銷漢使前，古祠高樹兩茫然。</p><p>雲邊雁斷胡天月，隴上羊歸塞草煙。</p><p>回日樓臺非甲帳，去時冠劍是丁年。</p><p>茂陵不見封侯印，空向秋波哭逝川。</p><h1 class=pgc-h-arrow-right>章臺夜思</h1><p>唐代：韋莊</p><p>清瑟怨遙夜，繞弦風雨哀。孤燈聞楚角，殘月下章臺。</p><p>芳草已雲暮，故人殊未來。鄉書不可寄，秋雁又南迴。</p><h1 class=pgc-h-arrow-right>夏詞</h1><p>明代：智生</p><p>炎威天氣日偏長，汗溼輕羅倚畫窗。</p><p>蜂蝶不知春已去，又銜花瓣到蘭房。</p><h1 class=pgc-h-arrow-right>叔于田</h1><p>先秦：佚名</p><p>叔于田，巷無居人。豈無居人？不如叔也。洵美且仁。</p><p>叔於狩，巷無飲酒。豈無飲酒？不如叔也。洵美且好。</p><p>叔適野，巷無服馬。豈無服馬？不如叔也。洵美且武。</p><h1 class=pgc-h-arrow-right>鴟鴞</h1><p>先秦：佚名</p><p>鴟鴞鴟鴞，既取我子，無毀我室。恩斯勤斯，鬻子之閔斯。</p><p>迨天之未陰雨，徹彼桑土，綢繆牖戶。今女下民，或敢侮予？</p><p>予手拮据，予所捋荼。予所蓄租，予口卒瘏，曰予未有室家。</p><p>予羽譙譙，予尾翛翛，予室翹翹。風雨所漂搖，予維音嘵嘵！</p><h1 class=pgc-h-arrow-right>買花 / 牡丹</h1><p>唐代：白居易</p><p>帝城春欲暮，喧喧車馬度。</p><p>共道牡丹時，相隨買花去。</p><p>貴賤無常價，酬直看花數。</p><p>灼灼百朵紅，戔戔五束素。</p><p>上張幄幕庇，旁織巴籬護。</p><p>水灑復泥封，移來色如故。</p><p>家家習為俗，人人迷不悟。</p><p>有一田舍翁，偶來買花處。</p><p>低頭獨長嘆，此嘆無人喻。</p><p>一叢深色花，十戶中人賦。</p><h1 class=pgc-h-arrow-right>牧豎</h1><p>唐代：崔道融</p><p>牧豎持蓑笠，逢人氣傲然。</p><p>臥牛吹短笛，耕卻傍溪田。</p><h1 class=pgc-h-arrow-right>詠柳</h1><p>唐代：薛逢</p><p>弱植驚風急自傷，暮來翻遣思悠揚。曾飄紫陌隨高下，</p><p>敢拂朱闌競短長。縈砌乍飛還乍舞，撲池如雪又如霜。</p><p>莫令岐路頻攀折，漸擬垂陰到畫堂。</p><h1 class=pgc-h-arrow-right>嶽忠武王祠</h1><p>明代：于謙</p><p>匹馬南來渡浙河，汴城宮闕遠嵯峨。</p><p>中興諸將誰降敵，負國奸臣主議和。</p><p>黃葉古祠寒雨積，清山荒冢白雲多。(“清山”一作“青山”)</p><p>如何一別朱仙鎮，不見將軍奏凱歌。</p><h1 class=pgc-h-arrow-right>獲麟解</h1><p>唐代：韓愈</p><p>麟之為靈，昭昭也。詠於《詩》，書於《春秋》，雜出於傳記百家之書，雖婦人小子皆知其為祥也。</p><p>然麟之為物，不畜於家，不恆有於天下。其為形也不類，非若馬牛犬豕豺狼麋鹿然。然則雖有麟，不可知其為麟也。</p><p>角者吾知其為牛，鬣者吾知其為馬，犬豕豺狼麋鹿，吾知其為犬豕豺狼麋鹿。惟麟也，不可知。不可知，則其謂之不祥也亦宜。雖然，麟之出，必有聖人在乎位。麟為聖人出也。聖人者，必知麟，麟之果不為不祥也。</p><p>又曰：“麟之所以為麟者，以德不以形。”若麟之出不待聖人，則謂之不祥也亦宜。</p><h1 class=pgc-h-arrow-right>祭鱷魚文</h1><p>唐代：韓愈</p><p>維年月日，潮州刺史韓愈使軍事衙推秦濟，以羊一、豬一，投惡溪之潭水，以與鱷魚食，而告之曰：</p><p>昔先王既有天下，列山澤，罔繩擉刃，以除蟲蛇惡物為民害者，驅而出之四海之外。及后王德薄，不能遠有，則江漢之間，尚皆棄之以與蠻、夷、楚、越；況潮嶺海之間，去京師萬里哉！鱷魚之涵淹卵育於此，亦固其所。今天子嗣唐位，神聖慈武，四海之外，六合之內，皆撫而有之；況禹跡所揜，揚州之近地，刺史、縣令之所治，出貢賦以供天地宗廟百神之祀之壤者哉？鱷魚其不可與刺史雜處此土也。</p><p>刺史受天子命，守此土，治此民，而鱷魚睅然不安溪潭，據處食民畜、熊、豕、鹿、獐，以肥其身，以種其子孫；與刺史亢拒，爭為長雄；刺史雖駑弱，亦安肯為鱷魚低首下心，伈伈睍睍，為民吏羞，以偷活於此邪！且承天子命以來為吏，固其勢不得不與鱷魚辨。</p><p>鱷魚有知，其聽刺史言：潮之州，大海在其南，鯨、鵬之大，蝦、蟹之細，無不歸容，以生以食，鱷魚朝發而夕至也。今與鱷魚約：盡三日，其率醜類南徙於海，以避天子之命吏；三日不能，至五日；五日不能，至七日；七日不能，是終不肯徙也。是不有刺史、聽從其言也；不然，則是鱷魚冥頑不靈，刺史雖有言，不聞不知也。夫傲天子之命吏，不聽其言，不徙以避之，與冥頑不靈而為民物害者，皆可殺。刺史則選材技吏民，操強弓毒矢，以與鱷魚從事，必盡殺乃止。其無悔！</p><h1 class=pgc-h-arrow-right>風</h1><p>唐代：徐夤</p><p>城上寒來思莫窮，土囊萍末兩難同。飄成遠浪江湖際，</p><p>吹起暮塵京洛中。飛雪蕭條殘臘節，落花狼藉古行宮。</p><p>春能和煦秋搖落，生殺還同造化功。</p><h1 class=pgc-h-arrow-right>寄王琳</h1><p>南北朝：庾信</p><p>玉關道路遠，金陵信使疏。</p><p>獨下千行淚，開君萬里書。</p><h1 class=pgc-h-arrow-right>聲聲慢·詠桂花</h1><p>宋代：吳文英</p><p>藍雲籠曉，玉樹懸秋，交加金釧霞枝。人起昭陽，禁寒粉粟生肌。濃香最無著處，漸冷香、風露成霏。繡茵展，怕空階驚墜，化作螢飛。</p><p>三十六宮愁重，問誰持金鍤，和月都移。掣鎖西廂，清尊素手重攜。秋來鬢華多少，任烏紗、醉壓花低。正搖落，嘆淹留、客又未歸。</p><h1 class=pgc-h-arrow-right>泰山</h1><p>明代：李夢陽</p><p>俯首元齊魯，東瞻海似杯。</p><p>斗然一峰上，不信萬山開。</p><p>日抱扶桑躍，天橫碣石來。</p><p>君看秦始後，仍有漢皇臺。</p><h1 class=pgc-h-arrow-right>奉濟驛重送嚴公四韻</h1><p>唐代：杜甫</p><p>遠送從此別，青山空復情。幾時杯重把，昨夜月同行。</p><p>列郡謳歌惜，三朝出入榮。江村獨歸處，寂寞養殘生。</p><h1 class=pgc-h-arrow-right>書憤</h1><p>唐代：張祜</p><p>三十未封侯，顛狂遍九州。平生鏌鋣劍，不報小人讎。</p><h1 class=pgc-h-arrow-right>蜂</h1><p>唐代：李商隱</p><p>小苑華池爛熳通，後門前檻思無窮。宓妃腰細才勝露，</p><p>趙後身輕欲倚風。紅壁寂寥崖蜜盡，碧簾迢遞霧巢空。</p><p>青陵粉蝶休離恨，長定相逢二月中。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p3.pstatp.com/large/pgc-image/d1d346b2e93643aa8778e94dc1583d6b><p class=pgc-img-caption></p></div><h1 class=pgc-h-arrow-right>逢病軍人</h1><p>唐代：盧綸</p><p>行多有病住無糧，萬里還鄉未到鄉。</p><p>蓬鬢哀吟長城下，不堪秋氣入金瘡。</p><h1 class=pgc-h-arrow-right>野池</h1><p>唐代：王建</p><p>野池水滿連秋堤，菱花結實蒲葉齊。</p><p>川口雨晴風復止，蜻蜓上下魚東西。</p><h1 class=pgc-h-arrow-right>邊城思</h1><p>南北朝：何遜</p><p>柳黃未吐葉，水綠半含苔。</p><p>春色邊城動，客思故鄉來。</p><h1 class=pgc-h-arrow-right>王孫滿對楚子</h1><p>先秦：左丘明</p><p>楚子伐陸渾之戎，遂至於雒，觀兵於周疆。定王使王孫滿勞楚子。楚子問鼎之大小輕重焉。</p><p>對曰：“在德不在鼎。昔夏之方有德也，遠方圖物，貢金九牧，鑄鼎象物，百物而為之備，使民知神奸。故民入川澤山林，不逢不若。螭魅罔兩，莫能逢之。用能協於上下，以承天休。桀有昏德，鼎遷於商，載祀六百。商紂暴虐，鼎遷於周。德之休明，雖小，重也。其奸回昏亂，雖大，輕也。天祚明德，有所底止。成王定鼎於郟鄏，卜世三十，卜年七百，天所命也。周德雖衰，天命未改。鼎之輕重，未可問也。”</p><h1 class=pgc-h-arrow-right>漢壽城春望</h1><p>唐代：劉禹錫</p><p>漢壽城邊野草春，荒祠古墓對荊榛。</p><p>田中牧豎燒芻狗，陌上行人看石麟。</p><p>華表半空經霹靂，碑文才見滿埃塵。</p><p>不知何日東瀛變，此地還成要路津。</p><h1 class=pgc-h-arrow-right>南池</h1><p>唐代：李郢</p><p>小男供餌婦搓絲，溢榼香醪倒接罹。</p><p>日出兩竿魚正食，一家歡笑在南池。</p><h1 class=pgc-h-arrow-right>賦得江邊柳</h1><p>唐代：魚玄機</p><p>翠色連荒岸，煙姿入遠樓。</p><p>影鋪秋水面，花落釣人頭。</p><p>根老藏魚窟，枝低系客舟。</p><p>蕭蕭風雨夜，驚夢復添愁。</p><h1 class=pgc-h-arrow-right>悲陳陶</h1><p>唐代：杜甫</p><p>孟冬十郡良家子，血作陳陶澤中水。</p><p>野曠天清無戰聲，四萬義軍同日死。</p><p>群胡歸來血洗箭，仍唱胡歌飲都市。</p><p>都人回面向北啼，日夜更望官軍至。</p><h1 class=pgc-h-arrow-right>暮秋山行</h1><p>唐代：岑參</p><p>疲馬臥長阪，夕陽下通津。</p><p>山風吹空林，颯颯如有人。</p><p>蒼旻霽涼雨，石路無飛塵。</p><p>千念集暮節，萬籟悲蕭辰。</p><p>鶗鴂昨夜鳴，蕙草色已陳。</p><p>況在遠行客，自然多苦辛。</p><h1 class=pgc-h-arrow-right>北征</h1><p>唐代：杜甫</p><p>北歸至鳳翔，墨制放往鄜州作。</p><p>皇帝二載秋，閏八月初吉。杜子將北征，蒼茫問家室。</p><p>維時遭艱虞，朝野少暇日。顧慚恩私被，詔許歸蓬蓽。</p><p>拜辭詣闕下，怵惕久未出。雖乏諫諍姿，恐君有遺失。</p><p>君誠中興主，經緯固密勿。東胡反未已，臣甫憤所切。</p><p>揮涕戀行在，道途猶恍惚。乾坤含瘡痍，憂虞何時畢。</p><p>靡靡逾阡陌，人煙眇蕭瑟。所遇多被傷，呻吟更流血。</p><p>回首鳳翔縣，旌旗晚明滅。前登寒山重，屢得飲馬窟。</p><p>邠郊入地底，涇水中蕩潏。猛虎立我前，蒼崖吼時裂。</p><p>菊垂今秋花，石戴古車轍。青雲動高興，幽事亦可悅。</p><p>山果多瑣細，羅生雜橡慄。或紅如丹砂，或黑如點漆。</p><p>雨露之所濡，甘苦齊結實。緬思桃源內，益嘆身世拙。</p><p>坡陀望鄜畤，巖谷互出沒。我行已水濱，我僕猶木末。</p><p>鴟鳥鳴黃桑，野鼠拱亂穴。夜深經戰場，寒月照白骨。</p><p>潼關百萬師，往者散何卒。遂令半秦民，殘害為異物。</p><p>況我墮胡塵，及歸盡華髮。經年至茅屋，妻子衣百結。</p><p>慟哭鬆聲回，悲泉共幽咽。平生所嬌兒，顏色白勝雪。</p><p>見耶背面啼，垢膩腳不襪。床前兩小女，補綻才過膝。</p><p>海圖坼波濤，舊繡移曲折。天吳及紫鳳，顛倒在裋褐。</p><p>老夫情懷惡，嘔洩臥數日。那無囊中帛，救汝寒凜慄。</p><p>粉黛亦解苞，衾裯稍羅列。瘦妻面復光，痴女頭自櫛。</p><p>學母無不為，曉妝隨手抹。移時施朱鉛，狼藉畫眉闊。</p><p>生還對童稚，似欲忘飢渴。問事競挽須，誰能即嗔喝。</p><p>翻思在賊愁，甘受雜亂聒。新歸且慰意，生理焉能說。</p><p>至尊尚蒙塵，幾日休練卒。仰觀天色改，坐覺祆氣豁。</p><p>陰風西北來，慘澹隨回鶻。其王願助順，其俗善馳突。</p><p>送兵五千人，驅馬一萬匹。此輩少為貴，四方服勇決。</p><p>所用皆鷹騰，破敵過箭疾。聖心頗虛佇，時議氣欲奪。</p><p>伊洛指掌收，西京不足拔。官軍請深入，蓄銳何俱發。</p><p>此舉開青徐，旋瞻略恆碣。昊天積霜露，正氣有肅殺。</p><p>禍轉亡胡歲，勢成擒胡月。胡命其能久，皇綱未宜絕。</p><p>憶昨狼狽初，事與古先別。奸臣竟菹醢，同惡隨蕩析。</p><p>不聞夏殷衰，中自誅褒妲。周漢獲再興，宣光果明哲。</p><p>桓桓陳將軍，仗鉞奮忠烈。微爾人盡非，於今國猶活。</p><p>淒涼大同殿，寂寞白獸闥。都人望翠華，佳氣向金闕。</p><p>園陵固有神，掃灑數不缺。煌煌太宗業，樹立甚宏達。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/3e09d17a28224f9fa165c67995171ba3><p class=pgc-img-caption></p></div><h1 class=pgc-h-arrow-right>踏莎行·庚戌中秋後二夕帶湖篆岡小酌</h1><p>宋代：辛棄疾</p><p>夜月樓臺，秋香院宇。笑吟吟地人來去。是誰秋到便淒涼？當年宋玉悲如許。</p><p>隨分杯盤，等閒歌舞。問他有甚堪悲處？思量卻也有悲時，重陽節近多風雨。</p><h1 class=pgc-h-arrow-right>如夢令</h1><p>宋代：朱敦儒</p><p>盞底一盤金鳳。滿泛酒光浮動。引我上煙霞，智力一時無用。無用。無用。蹋破十洲三洞。</p><h1 class=pgc-h-arrow-right>蝜蝂傳</h1><p>唐代：柳宗元</p><p>蝜蝂者，善負小蟲也。行遇物，輒持取，卬其首負之。背愈重，雖困劇不止也。其背甚澀，物積因不散，卒躓仆不能起。人或憐之，為去其負。苟能行，又持取如故。又好上高，極其力不已，至墜地死。</p><p>今世之嗜取者，遇貨不避，以厚其室，不知為己累也，唯恐其不積。及其怠而躓也，黜棄之，遷徙之，亦以病矣。苟能起，又不艾。日思高其位，大其祿，而貪取滋甚，以近於危墜，觀前之死亡，不知戒。雖其形魁然大者也，其名人也，而智則小蟲也。亦足哀夫！</p><h1 class=pgc-h-arrow-right>賜房玄齡</h1><p>唐代：李世民</p><p>太液仙舟迥，西園引上才。</p><p>未曉徵車度，雞鳴關早開。</p><h1 class=pgc-h-arrow-right>渡中江望石城泣下</h1><p>五代：李煜</p><p>江南江北舊家鄉，三十年來夢一場。</p><p>吳苑宮闈今冷落；廣陵臺殿已荒涼。</p><p>雲籠遠岫愁千片，雨打歸舟淚萬行。</p><p>兄弟四人三百口，不堪閒坐細思量。</p><h1 class=pgc-h-arrow-right>藍橋驛見元九詩</h1><p>唐代：白居易</p><p>藍橋春雪君歸日，秦嶺秋風我去時。</p><p>每到驛亭先下馬，循牆繞柱覓君詩。</p><h1 class=pgc-h-arrow-right>超然臺記</h1><p>宋代：蘇軾</p><p>凡物皆有可觀。苟有可觀，皆有可樂，非必怪奇偉麗者也。</p><p>哺糟啜醨皆可以醉；果蔬草木，皆可以飽。推此類也，吾安往而不樂？</p><p>夫所為求褔而辭禍者，以褔可喜而禍可悲也。人之所欲無窮，而物之可以足吾欲者有盡，美惡之辨戰乎中，而去取之擇交乎前。則可樂者常少，而可悲者常多。是謂求禍而辭褔。夫求禍而辭褔，豈人之情也哉？物有以蓋之矣。彼遊於物之內，而不遊於物之外。物非有大小也，自其內而觀之，未有不高且大者也。彼挾其高大以臨我，則我常眩亂反覆，如隙中之觀鬥，又焉知勝負之所在。是以美惡橫生，而憂樂出焉，可不大哀乎！</p><p>餘自錢塘移守膠西，釋舟楫之安，而服車馬之勞；去雕牆之美，而蔽採椽之居；背湖山之觀，而適桑麻之野。始至之日，歲比不登，盜賊滿野，獄訟充斥；而齋廚索然，日食杞菊。人固疑餘之不樂也。處之期年，而貌加豐，發之白者，日以反黑。予既樂其風俗之淳，而其吏民亦安予之拙也。於是治其園圃，潔其庭宇，伐安丘、高密之木，以修補破敗，為苟全之計。</p><p>而園之北，因城以為臺者舊矣，稍葺而新之。時相與登覽，放意肆志焉。南望馬耳、常山，出沒隱見，若近若遠，庶幾有隱君子乎！而其東則廬山，秦人盧敖之所從遁也。西望穆陵，隱然如城郭，師尚父、齊桓公之遺烈，猶有存者。北俯濰水，慨然太息，思淮陰之功，而吊其不終。臺高而安，深而明，夏涼而冬溫。雨雪之朝，風月之夕，予未嘗不在，客未嘗不從。擷園蔬，取池魚，釀秫酒，瀹脫粟而食之，曰：“樂哉遊乎！"</p><p>方是時，予弟子由，適在濟南，聞而賦之，且名其臺曰“超然”，以見餘之無所往而不樂者，蓋遊於物之外也。</p><h1 class=pgc-h-arrow-right>初夏</h1><p>宋代：朱淑真</p><p>竹搖清影罩幽窗，兩兩時禽噪夕陽。</p><p>謝卻海棠飛盡絮，困人天氣日初長。</p><h1 class=pgc-h-arrow-right>蝃蝀</h1><p>先秦：佚名</p><p>蝃蝀在東，莫之敢指。女子有行，遠父母兄弟。</p><p>朝隮於西，崇朝其雨。女子有行，遠兄弟父母。</p><p>乃如之人也，懷婚姻也。大無信也，不知命也！</p><h1 class=pgc-h-arrow-right>與夢得沽酒閒飲且約後期</h1><p>唐代：白居易</p><p>少時猶不憂生計，老後誰能惜酒錢？</p><p>共把十千沽一斗，相看七十欠三年。</p><p>閒徵雅令窮經史，醉聽清吟勝管絃。</p><p>更待菊黃家醞熟，共君一醉一陶然。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/a76a0896e4d0406fa5cab8caa6f12e61><p class=pgc-img-caption></p></div><h1 class=pgc-h-arrow-right>明月夜留別</h1><p>唐代：李冶</p><p>離人無語月無聲，明月有光人有情。</p><p>別後相思人似月，雲間水上到層城。</p><h1 class=pgc-h-arrow-right>雪竇遊志</h1><p>元代：鄧牧</p><p>歲癸已春暮，餘遊甬東，聞雪竇遊勝最諸山，往觀焉。</p><p>廿四日，由石湖登舟，二十五里下北曳堰達江。江行九折，達江口。轉之西，大橋橫絕溪上，覆以棟宇。自橋下入溪行，九折達泉口。凡舟楫往還，視湖上下，頃刻數十里；非其時，用人力牽挽，則勞而緩焉。初，大溪薄山轉，巖壑深窈，有曰“仙人洞”，巨石臨水，若坐垂踵者；有曰“金雞洞”，相傳鑿石破山，有金雞飛鳴去，不知何年也。</p><p>水益澀，曳舟不得進，路行六七裡，止藥師寺。寺負紫芝山，僧多讀書，不類城府。越信宿，遂緣小溪，益出山左。涉溪水，四山迴環，遙望白蛇蜿蜒下赴大壑，蓋澗水爾。桑畦麥隴，高下聯絡，田家隱翳竹樹，樵童牧豎相徵逐，真行圖畫中！欲問地所歷名，則輿夫樸野，不深解吳語，或強然諾，或不應所問，率十問僅得二三。次度大溪，架木為樑，首尾相齧，廣三尺餘，修且二百跬，獨野人往返捷甚。次溪口市，凡大宅多廢者，間有誦聲出廊廡，久聽不知何書，殆所謂《兔園冊》耶？漸上，陟林麓，路益峻，則睨松林在足下。花粉逆風起為黃塵，留衣襟不去，他香無是清也。</p><p>越二嶺，首有亭當道，髹書“雪竇山”字。山勢奧處，仰見天宇，其狹若在陷井；忽出林際，則廓然開朗，一瞬百里。次亭曰隱秀，翳萬杉間，溪聲繞亭址出山去。次亭曰寒華，多留題，不暇讀；相對數步為漱玉亭，復泉，竇雖小，可汲，飲之甘。次大亭，值路所入，路析為兩。先朝御書“應夢名山”其上，刻石其下，蓋昭陵夢遊絕境，詔圖天下名山以進，茲山是也。左折鬆徑，徑達雪竇；自右折入，中道因橋為亭，曰錦鏡，亭之下為圓池，徑餘十丈，橫海棠環之，花時影注水涘，爛然疑乎錦，故名。度亭支徑亦達寺，而繚曲。主僧少野，有詩聲，具觴豆勞客，相與道錢塘故舊。止餘宿；餘度詰旦且雨，不果留。</p><p>出寺右偏登千丈巖，流瀑自錦鏡出，瀉落絕壁下潭中，深不可計。林崖端，引手援樹下顧，率目眩心悸。初若大練，觸崖石，噴薄如急雪飛下，故其上為飛雪亭。憩亭上，時覺沾醉，清談玄辯，觸喉吻動欲發，無足與雲者；坐念平生友，悵然久之。寺前秧田羨衍，山林所環，不異平地。然側出見在下村落，相去已數百丈；仰見在山上峰巒，高複稱此。</p><p>次妙高臺，危石突巖畔，俯視山址環湊，不見來路。周覽諸山，或紺或蒼；孟者，委弁者，蛟而躍、獸而踞者，覆不可殫狀。遠者晴嵐上浮，若處子光絕溢出眉宇，未必有意，自然動人；凡陵登，勝觀花焉。</p><p>土人云，又有為小雪竇，為板錫寺，為四明洞天。餘興亦盡，不暇登陟矣。</p><h1 class=pgc-h-arrow-right>好事近·搖首出紅塵</h1><p>宋代：朱敦儒</p><p>搖首出紅塵，醒醉更無時節。活計綠蓑青笠，慣披霜衝雪。</p><p>晚來風定釣絲閒，上下是新月。千里水天一色，看孤鴻明滅。</p><h1 class=pgc-h-arrow-right>題花山寺壁</h1><p>宋代：蘇舜欽</p><p>寺裡山因花得名，繁英不見草縱橫。</p><p>栽培剪伐須勤力，花易凋零草易生。</p><h1 class=pgc-h-arrow-right>趙昌寒菊</h1><p>宋代：蘇軾</p><p>輕肌弱骨散幽葩，更將金蕊泛流霞。</p><p>欲知卻老延齡藥，百草摧時始起花。</p><h1 class=pgc-h-arrow-right>和王七玉門關聽吹笛 / 塞上聞笛</h1><p>唐代：高適</p><p>胡人吹笛戍樓間，樓上蕭條海月閒。</p><p>借問落梅凡幾曲，從風一夜滿關山。</p><h1 class=pgc-h-arrow-right>後出塞五首</h1><p>唐代：杜甫</p><p>男兒生世間，及壯當封侯。</p><p>戰伐有功業，焉能守舊丘？</p><p>召募赴薊門，軍動不可留。</p><p>千金買馬鞍，百金裝刀頭。</p><p>閭里送我行，親戚擁道周。</p><p>斑白居上列，酒酣進庶羞。</p><p>少年別有贈，含笑看吳鉤。</p><p>朝進東門營，暮上河陽橋。</p><p>落日照大旗，馬鳴風蕭蕭。</p><p>平沙列萬幕，部伍各見招。</p><p>中天懸明月，令嚴夜寂寥。</p><p>悲笳數聲動，壯士慘不驕。</p><p>借問大將誰？恐是霍嫖姚。</p><p>古人重守邊，今人重高勳。</p><p>豈知英雄主，出師亙長雲。</p><p>六合已一家，四夷且孤軍。</p><p>遂使貔虎士，奮身勇所聞。</p><p>拔劍擊大荒，日收胡馬群；</p><p>誓開玄冥北，持以奉吾君！</p><p>獻凱日繼踵，兩蕃靜無虞。</p><p>漁陽豪俠地，擊鼓吹笙竽。</p><p>雲帆轉遼海，粳稻來東吳。</p><p>越羅與楚練，照耀輿臺軀。</p><p>主將位益崇，氣驕凌上都：</p><p>邊人不敢議，議者死路衢。</p><p>我本良家子，出師亦多門。</p><p>將驕益愁思，身貴不足論。</p><p>躍馬二十年，恐辜明主恩。</p><p>坐見幽州騎，長驅河洛昏。</p><p>中夜間道歸，故里但空村。</p><p>惡名幸脫免，窮老無兒孫。</p><h1 class=pgc-h-arrow-right>葛藟</h1><p>先秦：佚名</p><p>綿綿葛藟，在河之滸。終遠兄弟，謂他人父。謂他人父，亦莫我顧。</p><p>綿綿葛藟，在河之涘。終遠兄弟，謂他人母。謂他人母，亦莫我有。</p><p>綿綿葛藟，在河之漘。終遠兄弟，謂他人昆。謂他人昆，亦莫我聞。</p><h1 class=pgc-h-arrow-right>傷春怨·雨打江南樹</h1><p>宋代：王安石</p><p>雨打江南樹。一夜花開無數。綠葉漸成陰，下有遊人歸路。</p><p>與君相逢處。不道春將暮。把酒祝東風，且莫恁、匆匆去。</p><h1 class=pgc-h-arrow-right>孟子見樑襄王</h1><p>先秦：孟子及弟子</p><p>孟子見樑襄王。出，語人曰：“望之不似人君，就之而不見所畏焉。</p><p>卒然問曰：‘天下惡乎定？’</p><p>吾對曰：‘定於一。’‘孰能一之？’</p><p>對曰：‘不嗜殺人者能一之。’</p><p>‘孰能與之？’</p><p>對曰：‘天下莫不與也。王知夫苗乎？七八月之間旱，則苗槁矣。天油然作雲，沛然下雨，則苗浡然興之矣！其如是，孰能御之？今夫天下之人牧，未有不嗜殺人者也。如有不嗜殺人者，則天下之民皆引領而望之矣。誠如是也，民歸之，由水之就下，沛然誰能御之？’”</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p9.pstatp.com/large/pgc-image/9a00c3def235459cb2ae82e539a57f9b><p class=pgc-img-caption></p></div><h1 class=pgc-h-arrow-right>長歌行</h1><p>宋代：陸游</p><p>人生不作安期生，醉入東海騎長鯨；</p><p>猶當出作李西平，手梟逆賊清舊京。</p><p>金印輝煌未入手，白髮種種來無情。</p><p>成都古寺臥秋晚，落日偏傍僧窗明。</p><p>豈其馬上破賊手，哦詩長作寒螿鳴？</p><p>興來買盡市橋酒，大車磊落堆長瓶；</p><p>哀絲豪竹助劇飲，如鋸野受黃河傾。</p><p>平時一滴不入口，意氣頓使千人驚。</p><p>國仇未報壯士老，匣中寶劍夜有聲。</p><p>何當凱旋宴將士，三更雪壓飛狐城！</p><h1 class=pgc-h-arrow-right>龍</h1><p>唐代：李嶠</p><p>銜燭耀幽都，含章擬鳳雛。西秦飲渭水，東洛薦河圖。</p><p>帶火移星陸，升雲出鼎湖。希逢聖人步，庭闕正晨趨。</p><h1 class=pgc-h-arrow-right>刑賞忠厚之至論</h1><p>宋代：蘇軾</p><p>堯、舜、禹、湯、文、武、成、康之際，何其愛民之深，憂民之切，而待天下以君子長者之道也。有一善，從而賞之，又從而詠歌嗟嘆之，所以樂其始而勉其終。有一不善，從而罰之，又從而哀矜懲創之，所以棄其舊而開其新。故其吁俞之聲，歡忻慘慼，見於虞、夏、商、周之書。成、康既沒，穆王立，而周道始衰，然猶命其臣呂侯，而告之以祥刑。其言憂而不傷，威而不怒，慈愛而能斷，惻然有哀憐無辜之心，故孔子猶有取焉。</p><p>《傳》曰：“賞疑從與，所以廣恩也；罰疑從去，所以慎刑也。當堯之時，皋陶為士。將殺人，皋陶曰“殺之”三，堯曰“宥之”三。故天下畏皋陶執法之堅，而樂堯用刑之寬。四嶽曰“鯀可用”，堯曰“不可，鯀方命圮族”，既而曰“試之”。何堯之不聽皋陶之殺人，而從四嶽之用鯀也？然則聖人之意，蓋亦可見矣。</p><p>《書》曰：“罪疑惟輕，功疑惟重。與其殺不辜，寧失不經。”嗚呼，盡之矣。可以賞，可以無賞，賞之過乎仁；可以罰，可以無罰，罰之過乎義。過乎仁，不失為君子；過乎義，則流而入於忍人。故仁可過也，義不可過也。古者賞不以爵祿，刑不以刀鋸。賞之以爵祿，是賞之道行於爵祿之所加，而不行於爵祿之所不加也。刑之以刀鋸，是刑之威施於刀鋸之所及，而不施於刀鋸之所不及也。先王知天下之善不勝賞，而爵祿不足以勸也；知天下之惡不勝刑，而刀鋸不足以裁也。是故疑則舉而歸之於仁，以君子長者之道待天下，使天下相率而歸於君子長者之道。故曰：忠厚之至也。</p><p>《詩》曰：“君子如祉，亂庶遄已。君子如怒，亂庶遄沮。”夫君子之已亂，豈有異術哉？時其喜怒，而無失乎仁而已矣。《春秋》之義，立法貴嚴，而責人貴寬。因其褒貶之義，以制賞罰，亦忠厚之至也。</p><h1 class=pgc-h-arrow-right>題岳陽樓</h1><p>唐代：白居易</p><p>岳陽城下水漫漫，獨上危樓憑曲闌。</p><p>春岸綠時連夢澤，夕波紅處近長安。</p><p>猿攀樹立啼何苦，雁點湖飛渡亦難。</p><p>此地唯堪畫圖障，華堂張與貴人看。</p><h1 class=pgc-h-arrow-right>洛中訪袁拾遺不遇</h1><p>唐代：孟浩然</p><p>洛陽訪才子，江嶺作流人。</p><p>聞說梅花早，何如北地春。</p><h1 class=pgc-h-arrow-right>條山蒼</h1><p>唐代：韓愈</p><p>條山蒼，河水黃。浪波沄沄去，松柏在山岡。</p><h1 class=pgc-h-arrow-right>小宛</h1><p>先秦：佚名</p><p>宛彼鳴鳩，翰飛戾天。我心憂傷，念昔先人。明發不寐，有懷二人。</p><p>人之齊聖，飲酒溫克。彼昏不知，壹醉日富。各敬爾儀，天命不又。</p><p>中原有菽，庶民採之。螟蛉有子，蜾蠃負之。教誨爾子，式穀似之。</p><p>題彼脊令，載飛載鳴。我日斯邁，而月斯徵。夙興夜寐，毋忝爾所生。</p><p>交交桑扈，率場啄粟。哀我填寡，宜岸宜獄。握粟出卜，自何能穀？</p><p>溫溫恭人，如集於木。惴惴小心，如臨於谷。戰戰兢兢，如履薄冰。</p><h1 class=pgc-h-arrow-right>武陵春·人道有情須有夢</h1><p>宋代：連靜女</p><p>人道有情須有夢，無夢豈無情？夜夜相思直到明，有夢怎生成？</p><p>伊若忽然來夢裡，鄰笛又還驚。笛裡聲聲不忍聽，渾是斷腸聲。</p><h1 class=pgc-h-arrow-right>水龍吟·小樓連苑橫空</h1><p>宋代：秦觀</p><p>小樓連苑橫空，下窺繡轂雕鞍驟。朱簾半卷，單衣初試，清明時候。破暖輕風，弄晴微雨，欲無還有。賣花聲過盡，斜陽院落；紅成陣，飛鴛甃。</p><p>玉佩丁東別後。悵佳期、參差難又。名韁利鎖，天還知道，和天也瘦。花下重門，柳邊深巷，不堪回首。念多情、但有當時皓月，向人依舊。</p><h1 class=pgc-h-arrow-right>秋蕊香·簾幕疏疏風透</h1><p>宋代：張耒</p><p>簾幕疏疏風透。一線香飄金獸。朱闌倚遍黃昏後。廊上月華如晝。</p><p>別離滋味濃於酒。著人瘦。此情不及牆東柳。春色年年如舊。</p><h1 class=pgc-h-arrow-right>菩薩蠻·洛陽城裡春光好</h1><p>唐代：韋莊</p><p>洛陽城裡春光好，洛陽才子他鄉老。</p><p>柳暗魏王堤，此時心轉迷。</p><p>桃花春水淥，水上鴛鴦浴。</p><p>凝恨對殘暉，憶君君不知。</p><h1 class=pgc-h-arrow-right>李遙買杖</h1><p>宋代：沈括</p><p>隨州大洪山作人李遙，殺人亡命。逾年，至秭歸，因出市，見鬻柱杖者，等閒以數十錢買之。是時，秭歸適又有邑民為人所殺，求賊甚急。民之子見遙所操杖，識之，曰：“此吾父杖也。”遂以告官司。吏執遙驗之，果邑民之杖也。榜掠備至。遙實買杖，而鬻杖者已不見，卒未有以自明。有司詰其行止來歷，勢不可隱，乃通隨州，而大洪殺人之罪遂敗。市人千萬而遙適值之，因緣及其隱匿，此亦事之可怪者。</p><h1 class=pgc-h-arrow-right>自祭文</h1><p>魏晉：陶淵明</p><p>歲惟丁卯，律中無射。天寒夜長，風氣蕭索，鴻雁於徵，草木黃落。陶子將辭逆旅之館，永歸於本宅。故人悽其相悲，同祖行於今夕。羞以嘉蔬，薦以清酌。候顏已冥，聆音愈漠。嗚呼哀哉！</p><p>茫茫大塊，悠悠高旻，是生萬物，餘得為人。自餘為人，逢運之貧，簞瓢屢罄，絺綌冬陳。含歡谷汲，行歌負薪，翳翳柴門，事我宵晨，春秋代謝，有務中園，載耘載籽，乃育乃繁。欣以素牘，和以七絃。冬曝其日，夏濯其泉。勤靡餘勞，心有常閒。樂天委分，以至百年。</p><p>惟此百年，夫人愛之，懼彼無成，愒日惜時。存為世珍，歿亦見思。嗟我獨邁，曾是異茲。寵非己榮，涅豈吾緇？捽兀窮廬，酣飲賦詩。識運知命，疇能罔眷。餘今斯化，可以無恨。壽涉百齡，身慕肥遁，從老得終，奚所復戀！</p><p>寒暑愈邁，亡既異存，外姻晨來，良友宵奔，葬之中野，以安其魂。窅窅我行，蕭蕭墓門，奢恥宋臣，儉笑王孫，廓兮已滅，慨焉已遐，不封不樹，日月遂過。匪貴前譽，孰重後歌？人生實難，死如之何？鳴呼哀哉！</p><h1 class=pgc-h-arrow-right>南風歌</h1><p>先秦：佚名</p><p>南風之薰兮，可以解吾民之慍兮。</p><p>南風之時兮，可以阜吾民之財兮。</p><h1 class=pgc-h-arrow-right>浣溪沙·轉燭飄蓬一夢歸</h1><p>五代：李煜</p><p>轉燭飄蓬一夢歸，欲尋陳跡悵人非。天教心願與身違。</p><p>待月池臺空逝水，蔭花樓閣漫斜暉，登臨不惜更沾衣。</p><h1 class=pgc-h-arrow-right>寄生草·飲</h1><p>元代：白樸</p><p>長醉後方何礙，不醒時有甚思。糟醃兩個功名字，醅渰千古興亡事，曲埋萬丈虹霓志。不達時皆笑屈原非，但知音盡說陶潛是。</p><h1 class=pgc-h-arrow-right>琴歌</h1><p>唐代：李頎</p><p>主人有酒歡今夕，請奏鳴琴廣陵客。</p><p>月照城頭烏半飛，霜悽萬樹風入衣。(萬樹 一作：萬木)</p><p>銅爐華燭燭增輝，初彈淥水後楚妃。</p><p>一聲已動物皆靜，四座無言星欲稀。</p><p>清淮奉使千餘裡，敢告雲山從此始。</p><h1 class=pgc-h-arrow-right>齊天樂·蟋蟀</h1><p>宋代：姜夔</p><p>丙辰歲，與張功父會飲張達可之堂。聞屋壁間蟋蟀有聲，功父約予同賦，以授歌者。功父先成，辭甚美。予裴回末利花間，仰見秋月，頓起幽思，尋亦得此。蟋蟀，中都呼為促織，善鬥。好事者或以三二十萬錢致一枚，鏤象齒為樓觀以貯之。</p><p>庾郎先自吟愁賦，悽悽更聞私語。露溼銅鋪，苔侵石井，都是曾聽伊處。哀音似訴。正思婦無眠，起尋機杼。曲曲屏山，夜涼獨自甚情緒？</p><p>西窗又吹暗雨。為誰頻斷續，相和砧杵？候館迎秋，離宮吊月，別有傷心無數。豳詩漫與。笑籬落呼燈，世間兒女。寫入琴絲，一聲聲更苦。</p><h1 class=pgc-h-arrow-right>踏莎行</h1><p>宋代：歐陽修</p><p>雨霽風光，春分天氣。千花百卉爭明媚。畫樑新燕一雙雙，玉籠鸚鵡愁孤睡。薜荔依牆，莓苔滿地。青樓幾處歌聲麗。驀然舊事上心來，無言斂皺眉山翠。</p><h1 class=pgc-h-arrow-right>菩薩蠻·送曹君之莊所</h1><p>宋代：辛棄疾</p><p>人間歲月堂堂去，勸君快上青雲路。聖處一燈傳，工夫螢雪邊。</p><p>麴生風味惡，辜負西窗約。沙岸片帆開，寄書無雁來。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p3.pstatp.com/large/pgc-image/8c3025d03f9043f3adf627119764d9b9><p class=pgc-img-caption></p></div><h1 class=pgc-h-arrow-right>枕石</h1><p>明代：高攀龍</p><p>心同流水淨，身與白雲輕。</p><p>寂寂深山暮，微聞鐘磬聲。</p><h1 class=pgc-h-arrow-right>遊赤石進帆海</h1><p>南北朝：謝靈運</p><p>首夏猶清和，芳草亦未歇。</p><p>水宿淹晨暮，陰霞屢興沒。</p><p>周覽倦瀛壖，況乃陵窮髮。</p><p>川后時安流，天吳靜不發。</p><p>揚帆採石華，掛席拾海月。</p><p>溟漲無端倪，虛舟有超越。</p><p>仲連輕齊組，子牟眷魏闕。</p><p>矜名道不足，適己物可忽。</p><p>請附任公言，終然謝天伐。</p><h1 class=pgc-h-arrow-right>從軍行</h1><p>宋代：張玉娘</p><p>三十遴驍勇，從軍事北荒。流星飛玉彈，寶劍落秋霜。</p><p>書角吹楊柳，金山險馬當。長驅空朔漠，馳捷報明王。</p><h1 class=pgc-h-arrow-right>夏日三首·其一</h1><p>宋代：張耒</p><p>長夏村墟風日清，簷牙燕雀已生成。</p><p>蝶衣晒粉花枝舞，蛛網添絲屋角晴。</p><p>落落疏簾邀月影，嘈嘈虛枕納溪聲。</p><p>久斑兩鬢如霜雪，直欲漁樵過此生。</p><h1 class=pgc-h-arrow-right>齊桓晉文之事</h1><p>先秦：孟子及弟子</p><p>齊宣王問曰：“齊桓、晉文之事，可得聞乎？”</p><p>孟子對曰：“仲尼之徒，無道桓、文之事者，是以後世無傳焉，臣未之聞也。無以，則王乎？”</p><p>曰：“德何如則可以王矣？”</p><p>曰：“保民而王，莫之能御也。”</p><p>曰：“若寡人者，可以保民乎哉？”</p><p>曰：“可。”</p><p>曰：“何由知吾可也？”</p><p>曰：“臣聞之胡齕曰：‘王坐於堂上，有牽牛而過堂下者，王見之，曰：“牛何之？”對曰：“將以釁鐘。”王曰：“舍之！吾不忍其觳觫，若無罪而就死地。”對曰：“然則廢釁鐘與？”曰：“何可廢也，以羊易之。”’不識有諸？”</p><p>曰：“有之。”</p><p>曰：“是心足以王矣。百姓皆以王為愛也，臣固知王之不忍也。”</p><p>王曰：“然，誠有百姓者。齊國雖褊小，吾何愛一牛？即不忍其觳觫，若無罪而就死地，故以羊易之也。”</p><p>曰：“王無異於百姓之以王為愛也。以小易大，彼惡知之？王若隱其無罪而就死地，則牛羊何擇焉？”</p><p>王笑曰：“是誠何心哉！我非愛其財而易之以羊也，宜乎百姓之謂我愛也。”</p><p>曰：“無傷也，是乃仁術也！見牛未見羊也。君子之於禽獸也：見其生，不忍見其死；聞其聲，不忍食其肉。是以君子遠庖廚也。”</p><p>王說曰：“《詩》雲：‘他人有心，予忖度之。’夫子之謂也。夫我乃行之，反而求之，不得吾心；夫子言之，於我心有慼慼焉。此心之所以合於王者何也？”</p><p>曰：“有復於王者曰：‘吾力足以舉百鈞，而不足以舉一羽；明足以察秋毫之末，而不見輿薪。’則王許之乎？”</p><p>曰：“否！”</p><p>“今恩足以及禽獸，而功不至於百姓者，獨何與？然則一羽之不舉，為不用力焉；輿薪之不見，為不用明焉；百姓之不見保，為不用恩焉。故王之不王，不為也，非不能也。”</p><p>曰：“不為者與不能者之形，何以異？”</p><p>曰：“挾太山以超北海，語人曰：‘我不能。’是誠不能也。為長者折枝，語人曰：‘我不能。’是不為也，非不能也。故王之不王，非挾太山以超北海之類也；王之不王，是折枝之類也。”</p><p>“老吾老，以及人之老；幼吾幼，以及人之幼；天下可運於掌。詩云：‘刑于寡妻，至於兄弟，以御於家邦。’言舉斯心加諸彼而已。故推恩足以保四海，不推恩無以保妻子。古之人所以大過人者，無他焉，善推其所為而已矣！今恩足以及禽獸，而功不至於百姓者，獨何與？權，然後知輕重；度，然後知長短。物皆然，心為甚。王請度之。抑王興甲兵，危士臣，構怨於諸侯，然後快於心與？”</p><p>王曰：“否，吾何快於是！將以求吾所大欲也。”</p><p>曰：“王之所大欲，可得聞與？”</p><p>王笑而不言。</p><p>曰：“為肥甘不足於口與？輕暖不足於體與？抑為采色不足視於目與？聲音不足聽於耳與？便嬖不足使令於前與？王之諸臣，皆足以供之，而王豈為是哉！”</p><p>曰：“否，吾不為是也。”</p><p>曰：“然則王之所大欲可知已：欲闢土地，朝秦、楚，蒞中國，而撫四夷也。以若所為，求若所欲，猶緣木而求魚也。”</p><p>王曰：“若是其甚與？”</p><p>曰：“殆有甚焉。緣木求魚，雖不得魚，無後災；以若所為，求若所欲，盡心力而為之，後必有災。”</p><p>曰：“可得聞與？”</p><p>曰：“鄒人與楚人戰，則王以為孰勝？”</p><p>曰：“楚人勝。”</p><p>曰：“然則小固不可以敵大，寡固不可以敵眾，弱固不可以敵強。海內之地，方千里者九，齊集有其一；以一服八，何以異於鄒敵楚哉！蓋亦反其本矣！今王發政施仁，使天下仕者皆欲立於王之朝，耕者皆欲耕於王之野，商賈皆欲藏於王之市，行旅皆欲出於王之途，天下之慾疾其君者，皆欲赴愬於王：其若是，孰能御之？”</p><p>王曰：“吾惛，不能進於是矣！願夫子輔吾志，明以教我。我雖不敏，請嘗試之！”</p><p>曰：“無恆產而有恆心者，惟士為能。若民，則無恆產，因無恆心。苟無恆心，放辟邪侈，無不為已。及陷於罪，然後從而刑之，是罔民也。焉有仁人在位，罔民而可為也！是故明君制民之產，必使仰足以事父母，俯足以畜妻子，樂歲終身飽，凶年免於死亡；然後驅而之善，故民之從之也輕。今也制民之產，仰不足以事父母，俯不足以畜妻子，樂歲終身苦，凶年不免於死亡；此惟救死而恐不贍，奚暇治禮義哉！王欲行之，則盍反其本矣！五畝之宅，樹之以桑，五十者可以衣帛矣；雞豚狗彘之畜，無失其時，七十者可以食肉矣；百畝之田，勿奪其時，八口之家，可以無飢矣；謹庠序之教，申之以孝悌之義，頒白者不負戴於道路矣。老者衣帛食肉，黎民不飢不寒，然而不王者，未之有也。”</p><h1 class=pgc-h-arrow-right>柳</h1><p>唐代：鄭谷</p><p>半煙半雨江橋畔，映杏映桃山路中。</p><p>會得離人無限意，千絲萬絮惹春風。</p><h1 class=pgc-h-arrow-right>南歌子·遊賞</h1><p>宋代：蘇軾</p><p>山與歌眉斂，波同醉眼流。遊人都上十三樓。不羨竹西歌吹、古揚州。</p><p>菰黍連昌歜，瓊彝倒玉舟。誰家水調唱歌頭。聲繞碧山飛去、晚雲留。</p><h1 class=pgc-h-arrow-right>零陵早春</h1><p>唐代：柳宗元</p><p>問春從此去，幾日到秦原。</p><p>憑寄還鄉夢，殷勤入故園。</p><h1 class=pgc-h-arrow-right>隴西行四首</h1><p>唐代：陳陶</p><p>漢主東封報太平，無人金闕議邊兵。</p><p>縱饒奪得林胡塞，磧地桑麻種不生。</p><p>誓掃匈奴不顧身，五千貂錦喪胡塵。</p><p>可憐無定河邊骨，猶是春閨夢裡人。</p><p>隴戍三看塞草青，樓煩新替護羌兵。</p><p>同來死者傷離別，一夜孤魂哭舊營。</p><p>黠虜生擒未有涯，黑山營陣識龍蛇。</p><p>自從貴主和親後，一半胡風似漢家。</p><h1 class=pgc-h-arrow-right>送陳章甫</h1><p>唐代：李頎</p><p>四月南風大麥黃，棗花未落桐葉長。</p><p>青山朝別暮還見，嘶馬出門思舊鄉。</p><p>陳侯立身何坦蕩，虯鬚虎眉仍大顙。</p><p>腹中貯書一萬卷，不肯低頭在草莽。</p><p>東門酤酒飲我曹，心輕萬事如鴻毛。</p><p>醉臥不知白日暮，有時空望孤雲高。</p><p>長河浪頭連天黑，津口停舟渡不得。</p><p>鄭國遊人未及家，洛陽行子空嘆息。</p><p>聞道故林相識多，罷官昨日今如何。</p><h1 class=pgc-h-arrow-right>詠懷八十二首·其七十九</h1><p>魏晉：阮籍</p><p>林中有奇鳥，自言是鳳凰。</p><p>清朝飲醴泉，日夕棲山岡。</p><p>高鳴徹九州，延頸望八荒。</p><p>適逢商風起，羽翼自摧藏。</p><p>一去崑崙西，何時復回翔。</p><p>但恨處非位，愴悢使心傷。</p><h1 class=pgc-h-arrow-right>日暮</h1><p>唐代：杜甫</p><p>牛羊下來久，各已閉柴門。</p><p>風月自清夜，江山非故園。</p><p>石泉流暗壁，草露滴秋根。</p><p>頭白燈明裡，何須花燼繁。</p><h1 class=pgc-h-arrow-right>菩薩蠻·蕭蕭幾葉風兼雨</h1><p>清代：納蘭性德</p><p>蕭蕭幾葉風兼雨，離人偏識長更苦。欹枕數秋天，蟾蜍下早弦。</p><p>夜寒驚被薄，淚與燈花落。無處不傷心，輕塵在玉琴。</p><h1 class=pgc-h-arrow-right>自遣</h1><p>唐代：李白</p><p>對酒不覺暝，落花盈我衣。</p><p>醉起步溪月，鳥還人亦稀。</p><h1 class=pgc-h-arrow-right>采菽</h1><p>先秦：佚名</p><p>采菽采菽，筐之莒之。君子來朝，何錫予之？雖無予之？路車乘馬。又何予之？玄袞及黼。</p><p>觱沸檻泉，言採其芹。君子來朝，言觀其旂。其旂淠淠，鸞聲嘒嘒。載驂載駟，君子所屆。</p><p>赤芾在股，邪幅在下。彼交匪紓，天子所予。樂只君子，天子命之。樂只君子，福祿申之。</p><p>維柞之枝，其葉蓬蓬。樂只君子，殿天子之邦。樂只君子，萬福攸同。平平左右，亦是率從。</p><p>汎汎楊舟，紼纚維之。樂只君子，天子葵之。樂只君子，福祿膍之。優哉遊哉，亦是戾矣。</p><h1 class=pgc-h-arrow-right>恨賦</h1><p>南北朝：江淹</p><p>試望平原，蔓草縈骨，拱木斂魂。人生到此，天道寧論？於是僕本恨人，心驚不已。直念古者，伏恨而死。</p><p>至如秦帝按劍，諸侯西馳。削平天下，同文共規，華山為城，紫淵為池。雄圖既溢，武力未畢。方架黿鼉以為樑，巡海右以送日。一旦魂斷，宮車晚出。</p><p>若乃趙王既虜，遷於房陵。薄暮心動，昧旦神興。別豔姬與美女，喪金輿及玉乘。置酒欲飲，悲來填膺。千秋萬歲，為怨難勝。</p><p>至如李君降北，名辱身冤。拔劍擊柱，弔影慚魂。情往上郡，心留雁門。裂帛系書，誓還漢恩。朝露溘至，握手何言？</p><p>若夫明妃去時，仰天太息。紫臺稍遠，關山無極。搖風忽起，白日西匿。隴雁少飛，代雲寡色。望君王兮何期？終蕪絕兮異域。</p><p>至乃敬通見抵，罷歸田裡。閉關卻掃，塞門不仕。左對孺人，顧弄稚子。脫略公卿，跌宕文史。 齎志沒地，長懷無已。</p><p>及夫中散下獄，神氣激揚。濁醪夕引，素琴晨張。秋日蕭索，浮雲無光。鬱青霞之奇意，入修夜之不暘。</p><p>或有孤臣危涕，孽子墜心。遷客海上，流戍隴陰，此人但聞悲風汩起，血下沾衿。亦復含酸茹嘆，銷落湮沉。</p><p>若乃騎疊跡，車屯軌，黃塵匝地，歌吹四起。無不煙斷火絕，閉骨泉裡。</p><p>已矣哉！春草暮兮秋風驚，秋風罷兮春草生。綺羅畢兮池館盡，琴瑟滅兮丘壟平。自古皆有死，莫不飲恨而吞聲。</p><h1 class=pgc-h-arrow-right>臨路歌</h1><p>唐代：李白</p><p>大鵬飛兮振八裔，中天摧兮力不濟。</p><p>餘風激兮萬世，遊扶桑兮掛石袂。</p><p>後人得之傳此，仲尼亡兮誰為出涕。</p><h1 class=pgc-h-arrow-right>牡丹</h1><p>唐代：張又新</p><p>牡丹一朵值千金，將謂從來色最深。</p><p>今日滿欄開似雪，一生辜負看花心。</p><h1 class=pgc-h-arrow-right>浣溪沙·蓼岸風多橘柚香</h1><p>五代：孫光憲</p><p>蓼岸風多橘柚香。江邊一望楚天長。片帆煙際閃孤光。</p><p>目送徵鴻飛杳杳，思隨流水去茫茫。蘭紅波碧憶瀟湘。</p><h1 class=pgc-h-arrow-right>樑甫吟</h1><p>兩漢：佚名</p><p>步出齊城門，遙望蕩陰裡。</p><p>裡中有三墳，累累正相似。</p><p>問是誰家墓，田疆古冶氏。</p><p>力能排南山，又能絕地紀。</p><p>一朝被讒言，二桃殺三士。</p><p>誰能為此謀，相國齊晏子。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p3.pstatp.com/large/pgc-image/f6bcee89087343d28490689cabc792e6><p class=pgc-img-caption></p></div><h1 class=pgc-h-arrow-right>滿江紅·喜遇重陽</h1><p>宋代：宋江</p><p>喜遇重陽，更佳釀今朝新熟。 見碧水丹山，黃蘆苦竹。 頭上儘教添白髮，鬢邊不可無黃菊。 願樽前長敘弟兄情，如金玉。</p><p>統豺虎，御邊幅，號令明，軍威肅。 中心願，平虜保民安國。日月常懸忠烈膽，風塵障卻奸邪目。望天王降詔，早招安，心方足。</p><h1 class=pgc-h-arrow-right>著</h1><p>先秦：佚名</p><p>俟我於著乎而，充耳以素乎而，尚之以瓊華乎而。</p><p>俟我於庭乎而，充耳以青乎而，尚之以瓊瑩乎而。</p><p>俟我於堂乎而，充耳以黃乎而，尚之以瓊英乎而。</p><h1 class=pgc-h-arrow-right>聽鄰家吹笙</h1><p>唐代：郎士元</p><p>鳳吹聲如隔彩霞，不知牆外是誰家。</p><p>重門深鎖無尋處，疑有碧桃千樹花。</p><h1 class=pgc-h-arrow-right>詠傀儡</h1><p>宋代：楊億</p><p>鮑老當筵笑郭郎，笑他舞袖太郎當。</p><p>若教鮑老當筵舞，轉更郎當舞袖長。</p><h1 class=pgc-h-arrow-right>楚歸晉知罃</h1><p>先秦：左丘明</p><p>晉人歸楚公子谷臣，與連尹襄老之屍於楚，以求知罃。於是荀首佐中軍矣，故楚人許之。</p><p>王送知罃，曰：“子其怨我乎？”對曰：“二國治戎，臣不才，不勝其任，以為俘馘。執事不以釁鼓，使歸即戮，君之惠也。臣實不才，又誰敢怨？”</p><p>王曰：“然則德我乎？”對曰：“二國圖其社稷，而求紓其民，各懲其忿，以相宥也，兩釋累囚，以成其好。二國有好，臣不與及，其誰敢德？”</p><p>王曰：“子歸何以報我？”對曰：“臣不任受怨，君亦不任受德。無怨無德，不知所報。”</p><p>王曰：“雖然，必告不穀。”對曰：“以君之靈，累臣得歸骨於晉，寡君之以為戮，死且不朽。若從君之惠而免之，以賜君之外臣首；首其請於寡君，而以戮於宗，亦死且不朽。若不獲命，而使嗣宗職，次及於事，而帥偏師以脩封疆，雖遇執事，其弗敢違。其竭力致死，無有二心，以盡臣禮。所以報也！</p><p>王曰：“晉未可與爭。”重為之禮而歸之。</p><h1 class=pgc-h-arrow-right>乞貓</h1><p>明代：劉基</p><p>趙人患鼠，乞貓於中山。中山人予之貓，貓善捕鼠及雞。月餘，鼠盡而雞亦盡。其子患之，告其父曰：“盍去諸？”其父曰：“是非若所知也。吾之患在鼠，不在乎無雞。夫有鼠，則竊吾食，毀吾衣，穿吾垣墉，毀傷吾器用，吾將飢寒焉，不病於無雞乎？無雞者，弗食雞則已耳，去飢寒猶遠，若之何而去夫貓也！”</p><p>（選自明·劉基《郁離子·捕鼠》）</p><h1 class=pgc-h-arrow-right>詠紅梅花得“梅”字</h1><p>清代：曹雪芹</p><p>白梅懶賦賦紅梅，逞豔先迎醉眼開。</p><p>凍臉有痕皆是血，酸心無恨亦成灰。</p><p>誤吞丹藥移真骨，偷下瑤池脫舊胎。</p><p>江北江南春燦爛，寄言蜂蝶漫疑猜。</p><p>（出自《紅樓夢》第五十回。）</p><h1 class=pgc-h-arrow-right>山坡羊·洛陽懷古</h1><p>元代：張養浩</p><p>天津橋上，憑欄遙望，春陵王氣都凋喪；樹蒼蒼，水茫茫，雲臺不見中興將。千古轉頭歸滅亡。功，也不久長，名，也不久長。</p><h1 class=pgc-h-arrow-right>破斧</h1><p>先秦：佚名</p><p>既破我斧，又缺我斨。周公東征，四國是皇。哀我人斯，亦孔之將。</p><p>既破我斧，又缺我錡。周公東征，四國是吪。哀我人斯，亦孔之嘉。</p><p>既破我斧，又缺我銶。周公東征，四國是遒。哀我人斯，亦孔之休。</p><h1 class=pgc-h-arrow-right>九日藍田崔氏莊</h1><p>唐代：杜甫</p><p>老去悲秋強自寬，興來今日盡君歡。</p><p>羞將短髮還吹帽，笑倩旁人為正冠。</p><p>藍水遠從千澗落，玉山高並兩峰寒。</p><p>明年此會知誰健？醉把茱萸仔細看。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/dfic-imagehandler/5dc29186-68b2-4ab1-b0a4-e6c7f5ec0023><p class=pgc-img-caption></p></div><h1 class=pgc-h-arrow-right>折桂令·九日</h1><p>元代：張可久</p><p>對青山強整烏紗。歸雁橫秋，倦客思家。翠袖殷勤，金盃錯落，玉手琵琶。人老去西風白髮，蝶愁來明日黃花。回首天涯，一抹斜陽，數點寒鴉。</p><h1 class=pgc-h-arrow-right>陌上桑</h1><p>唐代：李白</p><p>美女渭橋東，春還事蠶作。</p><p>五馬如飛龍，青絲結金絡。</p><p>不知誰家子，調笑來相謔。</p><p>妾本秦羅敷，玉顏豔名都。</p><p>綠條映素手，採桑向城隅。</p><p>使君且不顧，況復論秋胡。</p><p>寒螿愛碧草，鳴鳳棲青梧。</p><p>託心自有處，但怪傍人愚。</p><p>徒令白日暮，高駕空踟躕。</p><h1 class=pgc-h-arrow-right>楊柳</h1><p>唐代：汪遵</p><p>亞夫營畔柳濛濛，隋主堤邊四路通。</p><p>攀折贈君還有意，翠眉輕嫩怕春風。</p><h1 class=pgc-h-arrow-right>長相思·雲一渦</h1><p>唐代：李煜</p><p>雲一渦，玉一梭。淡淡衫兒薄薄羅，輕顰雙黛螺。</p><p>秋風多，雨相和。簾外芭蕉三兩窠，夜長人奈何。</p><h1 class=pgc-h-arrow-right>子夜歌·三更月</h1><p>宋代：賀鑄</p><p>三更月，中庭恰照梨花雪。梨花雪，不勝悽斷，杜鵑啼血。</p><p>王孫何許音塵絕，柔桑陌上吞聲別。吞聲別，隴頭流水，替人嗚咽。</p><h1 class=pgc-h-arrow-right>江宿</h1><p>明代：湯顯祖</p><p>寂歷秋江漁火稀，起看殘月映林微。</p><p>波光水鳥驚猶宿，露冷流螢溼不飛。</p><h1 class=pgc-h-arrow-right>江城子·中秋早雨晚晴</h1><p>宋代：陳著</p><p>中秋佳月最端圓。老痴頑。見多番。杯酒相延，今夕不應慳。殘雨如何妨樂事，聲淅淅，點斑斑。</p><p>天應有意故遮闌。拍人間。等閒看。好處時光，須用著些難。直待黃昏風捲霽，金灩灩，玉團團。</p><h1 class=pgc-h-arrow-right>楚江懷古三首·其一</h1><p>唐代：馬戴</p><p>露氣寒光集，微陽下楚丘。猿啼洞庭樹，人在木蘭舟。</p><p>廣澤生明月，蒼山夾亂流。雲中君不見，竟夕自悲秋。</p><h1 class=pgc-h-arrow-right>詠菊</h1><p>明代：丘浚</p><p>淺紅淡白間深黃，簇簇新妝陣陣香。</p><p>無限枝頭好顏色，可憐開不為重陽。</p><h1 class=pgc-h-arrow-right>憶秦娥·婁山關</h1><p>現代：毛澤東</p><p>西風烈，長空雁叫霜晨月。霜晨月，馬蹄聲碎，喇叭聲咽。</p><p>雄關漫道真如鐵，而今邁步從頭越。從頭越，蒼山如海，殘陽如血。</p><h1 class=pgc-h-arrow-right>霜天曉角·題採石蛾眉亭</h1><p>宋代：韓元吉</p><p>倚天絕壁，直下江千尺。天際兩蛾凝黛，愁與恨，幾時極！</p><p>暮潮風正急，酒闌聞塞笛。試問謫仙何處？青山外，遠煙碧。</p><h1 class=pgc-h-arrow-right>醜奴兒·煙蕪露麥荒池柳</h1><p>宋代：辛棄疾</p><p>煙迷露麥荒池柳，洗雨烘晴。洗雨烘晴。一樣春風幾樣青。</p><p>提壺脫袴催歸去，萬恨千情。萬恨千情。各自無聊各自鳴。</p><h1 class=pgc-h-arrow-right>櫻桃花</h1><p>唐代：元稹</p><p>櫻桃花，一枝兩枝千萬朵。花磚曾立摘花人，窣破羅裙紅似火。</p><h1 class=pgc-h-arrow-right>訴衷情·芙蓉金菊鬥馨香</h1><p>宋代：晏殊</p><p>芙蓉金菊鬥馨香。天氣欲重陽。遠村秋色如畫，紅樹間疏黃。</p><p>流水淡，碧天長。路茫茫。憑高目斷。鴻雁來時，無限思量。</p><h1 class=pgc-h-arrow-right>浣溪沙·百畝中庭半是苔</h1><p>宋代：王安石</p><p>百畝中庭半是苔。門前白道水縈迴。愛閒能有幾人來。</p><p>小院迴廊春寂寂，山桃溪杏兩三栽。為誰零落為誰開。</p><h1 class=pgc-h-arrow-right>清明日狸渡道中</h1><p>宋代：范成大</p><p>灑灑沾巾雨，披披側帽風。花燃山色裡，柳臥水聲中。</p><p>石馬立當道，紙鳶鳴半空。墦間人散後，烏鳥正西東。</p><h1 class=pgc-h-arrow-right>喜遷鶯·清明節</h1><p>唐代：薛昭蘊</p><p>清明節，雨晴天，得意正當年。馬驕泥軟錦連乾，香袖半籠鞭。</p><p>花色融，人竟賞，盡是繡鞍朱鞅。日斜無計更留連，歸路草和煙。</p><h1 class=pgc-h-arrow-right>宰予晝寢</h1><p>唐代：佚名</p><p>宰予晝寢，子曰：“朽木不可雕也，糞土之牆不可圬也！於予與何誅？”子曰：“始吾於人也，聽其言而信其行；今吾於人也，聽其言而觀其行。於予與改是。”——《論語·公冶長第五》</p><h1 class=pgc-h-arrow-right>過三閭廟</h1><p>唐代：戴叔倫</p><p>沅湘流不盡，屈子怨何深。</p><p>日暮秋風起，蕭蕭楓樹林。</p><h1 class=pgc-h-arrow-right>澤陂</h1><p>先秦：佚名</p><p>彼澤之陂，有蒲與荷。有美一人，傷如之何？寤寐無為，涕泗滂沱。</p><p>彼澤之陂，有蒲與蕳。有美一人，碩大且卷。寤寐無為，中心悁悁。</p><p>彼澤之陂，有蒲菡萏。有美一人，碩大且儼。寤寐無為，輾轉伏枕。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/3239a67a2f034c828d66164fdf3e8571><p class=pgc-img-caption></p></div><h1 class=pgc-h-arrow-right>望夫山</h1><p>唐代：劉禹錫</p><p>終日望夫夫不歸，化為孤石苦相思。</p><p>望來已是幾千載，只似當時初望時。</p><p>丈夫、婦女、思念</p><h1 class=pgc-h-arrow-right>句</h1><p>唐代：賀知章</p><p>落花真好些，一醉一回顛。（見《詩式》）</p><h1 class=pgc-h-arrow-right>庭燎</h1><p>先秦：佚名</p><p>夜如何其？夜未央，庭燎之光。君子至止，鸞聲將將。</p><p>夜如何其？夜未艾，庭燎晣晣。君子至止，鸞聲噦噦。</p><p>夜如何其？夜鄉晨，庭燎有輝。君子至止，言觀其旂。</p><h1 class=pgc-h-arrow-right>蜀道難·其一</h1><p>南北朝：蕭綱</p><p>建平督郵道，魚復永安宮。</p><p>若奏巴渝曲，時當君思中。</p><h1 class=pgc-h-arrow-right>採桑子·天容水色西湖好</h1><p>宋代：歐陽修</p><p>天容水色西湖好，雲物俱鮮。鷗鷺閒眠，應慣尋常聽管絃。</p><p>風清月白偏宜夜，一片瓊田。誰羨驂鸞，人在舟中便是仙。</p><h1 class=pgc-h-arrow-right>木蘭花慢·席上送張仲固帥興元</h1><p>宋代：辛棄疾</p><p>漢中開漢業，問此地、是耶非。想劍指三秦，君王得意，一戰東歸。追亡事、今不見，但山川滿目淚沾衣。落日胡塵未斷，西風塞馬空肥。</p><p>一編書是帝王師。小試去徵西。更草草離筵，匆匆去路，愁滿旌旗。君思我、回首處，正江涵秋影雁初飛。安得車輪四角，不堪帶減腰圍。</p><h1 class=pgc-h-arrow-right>詠秋江</h1><p>宋代：林逋</p><p>蒼茫沙嘴鷺鷥眠，片水無痕浸碧天。</p><p>最愛蘆花經雨後，一蓬煙火飯魚船。</p><h1 class=pgc-h-arrow-right>古蟾宮·元宵</h1><p>明代：王磐</p><p>聽元宵，往歲喧譁，歌也千家，舞也千家。聽元宵，今歲嗟呀，愁也千家，怨也千家。那裡有鬧紅塵香車寶馬？祗不過送黃昏古木寒鴉。詩也消乏，酒也消乏，冷落了春風，憔悴了梅花。</p><h1 class=pgc-h-arrow-right>臧哀伯諫納郜鼎</h1><p>先秦：左丘明</p><p>夏四月，取郜大鼎於宋，納於大廟，非禮也。</p><p>臧哀伯諫曰：“君人者，將昭德塞違，以臨照百官；猶懼或失之，故昭令德以示子孫。是以清廟茅屋，大路越席，大羹不致，粢食不鑿，昭其儉也；袞冕黻珽，帶裳幅舄，衡紞紘綖，昭其度也；藻率鞞鞛，鞶厲遊纓，昭其數也；火龍黼黻，昭其文也；五色比象，昭其物也；鍚鸞和鈴，昭其聲也；三辰旂旗，昭其明也。夫德，儉而有度，登降有數。文物以紀之，聲明以發之，以臨照百官，百官於是乎戒懼，而不敢易紀律。今滅德立違，而置其賂器於大廟，以明示百官。百官象之，其又何誅焉？國家之敗，由官邪也；官之失德，寵賂章也。郜鼎在廟，章孰甚焉?武王克商，遷九鼎於雒邑，義士猶或非之，而況將昭違亂之賂器於大廟。其若之何?”公不聽。</p><h1 class=pgc-h-arrow-right>古風·其五十九</h1><p>唐代：李白</p><p>碧荷生幽泉，朝日豔且鮮。</p><p>秋花冒綠水，密葉羅青煙。</p><p>秀色空絕世，馨香為誰傳。</p><p>坐看飛霜滿，凋此紅芳年。</p><p>結根未得所，願託華池邊。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/db29641ecbda4add8c03196b864a6fc1><p class=pgc-img-caption></p></div><h1 class=pgc-h-arrow-right>宮詞</h1><p>唐代：顧況</p><p>長樂宮連上苑春，玉樓金殿豔歌新。</p><p>君門一入無由出，唯有宮鶯得見人。</p><h1 class=pgc-h-arrow-right>羽林郎</h1><p>兩漢：辛延年</p><p>昔有霍家奴，姓馮名子都。</p><p>依倚將軍勢，調笑酒家胡。</p><p>胡姬年十五，春日獨當壚。</p><p>長裾連理帶，廣袖合歡襦。</p><p>頭上藍田玉，耳後大秦珠。</p><p>兩鬟何窈窕，一世良所無。</p><p>一鬟五百萬，兩鬟千萬餘。</p><p>不意金吾子，娉婷過我廬。</p><p>銀鞍何煜耀，翠蓋空踟躕。</p><p>就我求清酒，絲繩提玉壺。</p><p>就我求珍餚，金盤膾鯉魚。</p><p>貽我青銅鏡，結我紅羅裾。</p><p>不惜紅羅裂，何論輕賤軀。</p><p>男兒愛後婦，女子重前夫。</p><p>人生有新舊，貴賤不相逾。</p><p>多謝金吾子，私愛徒區區。</p><h1 class=pgc-h-arrow-right>木蘭花·池塘水綠風微暖</h1><p>宋代：晏殊</p><p>池塘水綠風微暖。記得玉真初見面。重頭歌韻響錚琮，入破舞腰紅亂旋。</p><p>玉鉤闌下香階畔。醉後不知斜日晚。當時共我賞花人，點檢如今無一半。</p><h1 class=pgc-h-arrow-right>卜算子·風露溼行雲</h1><p>宋代：張元幹</p><p>風露溼行雲，沙水迷歸艇。臥看明河月滿空，鬥掛蒼山頂。</p><p>萬古只青天，多事悲人境。起舞聞雞酒未醒，潮落秋江冷。</p><h1 class=pgc-h-arrow-right>雙雙燕·詠燕</h1><p>宋代：史達祖</p><p>過春社了，度簾幕中間，去年塵冷。差池欲住，試入舊巢相併。還相雕樑藻井。又軟語、商量不定。飄然快拂花梢，翠尾分開紅影。</p><p>芳徑。芹泥雨潤。愛貼地爭飛，競誇輕俊。紅樓歸晚，看足柳昏花暝。應自棲香正穩。便忘了、天涯芳信。愁損翠黛雙蛾，日日畫闌獨憑。</p><h1 class=pgc-h-arrow-right>浣溪沙</h1><p>宋代：李好古</p><p>為怯＿雲挾暑飛。嫩涼故故著征衣。江風吹雨過樓西。未必男兒生不遇，時來咳唾是珠璣。功名終豈壯心違。</p><h1 class=pgc-h-arrow-right>菩薩蠻（迴文）</h1><p>宋代：朱熹</p><p>晚紅飛盡春寒淺。淺寒春盡飛紅晚。尊酒綠陰繁。繁陰綠酒尊。老仙詩句好。好句詩仙老。長恨送年芳。芳年送恨長。</p><h1 class=pgc-h-arrow-right>下泉</h1><p>先秦：佚名</p><p>冽彼下泉，浸彼苞稂。愾我寤嘆，念彼周京。</p><p>冽彼下泉，浸彼苞蕭。愾我寤嘆，念彼京周。</p><p>冽彼下泉，浸彼苞蓍。愾我寤嘆，念彼京師。</p><p>芃芃黍苗，陰雨膏之。四國有王，郇伯勞之。</p><h1 class=pgc-h-arrow-right>鼓鍾</h1><p>先秦：佚名</p><p>鼓鍾將將，淮水湯湯，憂心且傷。淑人君子，懷允不忘。</p><p>鼓鍾喈喈，淮水湝湝，憂心且悲。淑人君子，其德不回。</p><p>鼓鍾伐鼛，淮有三洲，憂心且妯。淑人君子，其德不猶。</p><p>鼓鍾欽欽，鼓瑟鼓琴，笙磬同音。以雅以南，以龠不僭。</p><h1 class=pgc-h-arrow-right>石蒼舒醉墨堂</h1><p>宋代：蘇軾</p><p>人生識字憂患始，姓名粗記可以休。</p><p>何用草書誇神速，開卷惝恍令人愁。</p><p>我嘗好之每自笑，君有此病何年瘳。</p><p>自言其中有至樂，適意無異逍遙遊。</p><p>近者作堂名醉墨，如飲美酒銷百憂。</p><p>乃知柳子語不妄，病嗜土炭如珍羞。</p><p>君於此藝亦云至，堆牆敗筆如山丘。</p><p>興來一揮百紙盡，駿馬倏忽踏九州。</p><p>我書意造本無法，點畫信手煩推求。</p><p>胡為議論獨見假，隻字片紙皆藏收。</p><p>不減鍾張君自足，下方羅趙我亦優。</p><p>不須臨池更苦學，完取絹素充衾裯。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/b9970742aa3a4c569f145e5fc06acd15><p class=pgc-img-caption></p></div><h1 class=pgc-h-arrow-right>絕句漫興九首·其二</h1><p>唐代：杜甫</p><p>手種桃李非無主，野老牆低還似家。</p><p>恰似春風相欺得，夜來吹折數枝花。</p><h1 class=pgc-h-arrow-right>九日和韓魏公</h1><p>宋代：蘇洵</p><p>晚歲登門最不才，蕭蕭華髮映金罍。</p><p>不堪丞相延東閣，閒伴諸儒老曲臺。</p><p>佳節久從愁裡過，壯心偶傍醉中來。</p><p>暮歸衝雨寒無睡，自把新詩百遍開。</p><h1 class=pgc-h-arrow-right>石州慢·寒水依痕</h1><p>宋代：張元幹</p><p>寒水依痕，春意漸回，沙際煙闊。溪梅晴照生香，冷蕊數枝爭發。天涯舊恨，試看幾許消魂，長亭門外山重疊。不盡眼中青，是愁來時節。</p><p>情切。畫樓深閉，想見東風，暗銷肌雪。辜負枕前雲雨，尊前花月。心期切處，更有多少淒涼，殷勤留與歸時說。到得卻相逢，恰經年離別。</p><h1 class=pgc-h-arrow-right>鷓鴣天·離恨</h1><p>清代：納蘭性德</p><p>背立盈盈故作羞，手挼梅蕊打肩頭。欲將離恨尋郎說，待得郎來恨卻休。</p><p>雲淡淡，水悠悠。一聲橫笛鎖空樓。何時共泛春溪月，斷岸垂楊一葉舟。</p><h1 class=pgc-h-arrow-right>感遇十二首·其四</h1><p>唐代：張九齡</p><p>孤鴻海上來，池潢不敢顧。</p><p>側見雙翠鳥，巢在三珠樹。</p><p>矯矯珍木巔，得無金丸懼？</p><p>美服患人指，高明逼神惡。</p><p>今我遊冥冥，弋者何所慕！</p><h1 class=pgc-h-arrow-right>驚雪</h1><p>唐代：陸暢</p><p>怪得北風急，前庭如月輝。</p><p>天人寧許巧，剪水作花飛。</p><h1 class=pgc-h-arrow-right>襄陽歌</h1><p>唐代：李白</p><p>落日欲沒峴山西，倒著接蘺花下迷。</p><p>襄陽小兒齊拍手，攔街爭唱《白銅鞮》。</p><p>旁人借問笑何事，笑殺山公醉似泥。</p><p>鸕鶿杓，鸚鵡杯。</p><p>百年三萬六千日， 一日須傾三百杯。</p><p>遙看漢水鴨頭綠，恰似葡萄初醱醅。</p><p>此江若變作春酒，壘曲便築糟丘臺。</p><p>千金駿馬換小妾，醉坐雕鞍歌《落梅》。</p><p>車旁側掛一壺酒，鳳笙龍管行相催。</p><p>咸陽市中嘆黃犬，何如月下傾金罍？</p><p>君不見晉朝羊公一片石，龜頭剝落生莓苔。</p><p>淚亦不能為之墮，心亦不能為之哀。</p><p>清風朗月不用一錢買，玉山自倒非人推。</p><p>舒州杓，力士鐺，李白與爾同死生。</p><p>襄王雲雨今安在？江水東流猿夜聲。</p><h1 class=pgc-h-arrow-right>喜遷鶯·花不盡</h1><p>宋代：晏殊</p><p>花不盡，柳無窮。應與我情同。觥船一棹百分空。何處不相逢。</p><p>朱弦悄。知音少。天若有情應老。勸君看取利名場。今古夢茫茫。</p><h1 class=pgc-h-arrow-right>西河·大石金陵</h1><p>宋代：周邦彥</p><p>佳麗地。南朝盛事誰記。山圍故國繞清江，髻鬟對起。怒濤寂寞打孤城，風檣遙度天際。</p><p>斷崖樹，猶倒倚。莫愁艇子曾系。空餘舊跡鬱蒼蒼，霧沈半壘。夜深月過女牆來，傷心東望淮水。</p><p>酒旗戲鼓甚處市。想依稀、王謝鄰里。燕子不知何世。入尋常、巷陌人家，相對如說興亡，斜陽裡。</p><h1 class=pgc-h-arrow-right>太上感應篇</h1><p>宋代：李昌齡</p><p>太上曰：禍福無門，唯人自召。善惡之報，如影隨形。是以天地有司過之神依人所犯輕重，以奪人算。算減則貧耗，多逢憂患，人皆惡之，刑禍隨之，吉慶避之，惡星災之，算盡則死。又有三臺北斗神君，在人頭上，錄人罪惡，奪其紀算。又有三尸神，在人身中，每到庚申日，輒上詣天曹，言人罪過。月晦之日，灶神亦然。凡人有過，大則奪紀，小則奪算。其過大小，有數百事，欲求長生者，先須避之。是道則進，非道則退。不履邪徑，不欺暗室。積德累功，慈心於物。忠孝友悌，正己化人，矜孤恤寡，敬老懷幼。昆蟲草木，猶不可傷。宜憫人之凶，樂人之善，濟人之急，救人之危。見人之得，如己之得。見人之失，如己之失。不彰人短，不炫己長。遏惡揚善，推多取少。受辱不怨，受寵若驚。施恩不求報，與人不追悔。所謂善人，人皆敬之，天道佑之，福祿隨之。眾邪遠之，神靈衛之，所作必成，神仙可冀。</p><p>欲求天仙者，當立一千三百善，欲求地仙者，當立三百善；苟或非義而動，背理而行。以惡為能，忍作殘害。陰賊良善，暗侮君親。慢其先生，叛其所事。誑諸無識，謗諸同學。虛誣詐偽，攻訐宗親。剛強不仁，狠戾自用。是非不當，向背乖宜。虐下取功，諂上希旨。受恩不感，念怨不休。輕蔑天民，擾亂國政。賞及非義，刑及無辜。殺人取財，傾人取位。誅降戮服，貶正排賢。凌孤逼寡，棄法受賂。以直為曲，以曲為直。入輕為重，見殺加怒。知過不改，知善不為。自罪引他，壅塞方術。訕謗賢聖，侵凌道德。射飛逐走，發蟄驚棲，填穴覆巢，傷胎破卵。願人有失，毀人成功。危人自安，減人自益。以惡易好，以私廢公。竊人之能，蔽人之善。形人之醜，訐人之私。耗人貨財，離人骨肉。侵人所愛，助人為非，逞志作威，辱人求勝。敗人苗稼，破人婚姻。苟富而驕，苟免無恥，認恩推過。嫁禍賣惡。沽買虛譽，包貯險心。挫人所長，護己所短。乘威迫脅，縱暴殺傷。無故剪裁，非禮烹宰。散棄五穀，勞擾眾生。破人之家。取其財寶。決水放火，以害民居，紊亂規模，以敗人功，損人器物，以窮人用。見他榮貴，願他流貶。見他富有，願他破散。見他色美，起心私之。負他貨財，原他身死。幹求不遂，便生咒恨。見他失便，便說他過。</p><p>見他體相不具而笑之。見他才能可稱而抑之。埋蠱厭人，用藥殺樹。恚怒師傅，牴觸父兄。強取強求，好侵好奪。擄掠致富，巧詐求遷。賞罰不平，逸樂過節。苛虐其下，恐嚇於他。怨天尤人，呵風罵雨。鬥合爭訟，妄逐朋黨。用妻妾語，違父母訓。得新忘故。口是心非，貪冒於財，欺罔其上。造作惡語，讒毀平人。毀人稱直，罵神稱正，棄順效逆，背親向疏。</p><p>指天地以證鄙懷，引神明而鑑猥事。施與後悔，假借不還。分外營求，力上施設。淫慾過度，心毒貌慈。穢食餒人，左道惑眾。短尺狹度，輕秤小升。以偽雜真，採取奸利。壓良為賤，謾驀愚人，貪婪無厭，咒詛求直。嗜酒悖亂，骨肉忿爭。男不忠良，女不柔順。不和其室，不敬其夫。每好矜誇，常行妒忌。</p><p>無行於妻子，失禮於舅姑，輕慢先靈，違逆上命。作為無益，懷挾外心。自咒咒他，偏憎偏愛。越井越灶，跳食跳人。損子墮胎，行多隱僻。晦臘歌舞，朔旦號怒。</p><p>對北涕唾及溺，對灶吟詠及哭。又以灶火燒香，穢柴作食。夜起裸露，八節行刑。唾流星，指虹霓。輒指三光，久視日月，春月燎獵，對北惡罵。無故殺龜打蛇，如是等罪，司命隨其輕重，奪其紀算。算盡則死，死有餘責，乃殃及子孫。又諸橫取人財者，乃計其妻子家口以當之，漸至死喪。若不死喪，則有水火盜賊，遺亡器物，疾病口舌諸事，以當妄取之直。又枉殺人者，是易刀兵而相殺也。</p><p>取非羲之財者，譬如漏脯救飢，鴆酒止渴，非不暫飽，死亦及之。夫心起於善，善雖未為，而吉神已隨之。或心起於惡，惡雖未為，而凶神已隨之。其有曾行惡事，後自改悔，諸惡莫作，眾善奉行。久久必獲吉慶，所謂轉禍為福也。故吉人語善，視善，行善。一日有三善，三年天必降之福。凶人語惡、視惡、行惡，一日有三惡，三年天必降之禍，胡不勉而行之。</p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p3.pstatp.com/large/pgc-image/299cf7db3dee4540ada307fd67b7a185><p class=pgc-img-caption></p></div><p><br></p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/a6f7e909c05e4823a6db3399ead23cad><p class=pgc-img-caption></p></div><p><br></p><div class=pgc-img><img alt="蘇先生讀詩｜《古詩詞精選10000篇大全集》2650—2800篇 柳邊深巷" onerror=errorimg.call(this); src=https://p1.pstatp.com/large/pgc-image/8f07ebb3d1454ae49325b1ec07010d9c><p class=pgc-img-caption></p></div></div><div class="post-meta meta-tags"><ul class=clearfix><li><a>深巷</a></li><li><a>讀詩</a></li><li><a>古詩詞</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/a1dbbdb8.html alt=秋日讀詩：幽花最是秋海棠 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/fe575f1d2aab4015a1d0665f9a0ffd77 style=border-radius:25px></a>
<a href=../../tw/%E7%A7%91%E6%8A%80/a1dbbdb8.html title=秋日讀詩：幽花最是秋海棠>秋日讀詩：幽花最是秋海棠</a></li><hr><li><a href=../../tw/%E7%A7%91%E6%8A%80/46abc306.html alt=紅樓讀詩：六首秋海棠，四個女主的相同命運 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/f6be991a-6390-4edd-b1f9-3c73ecd4e274 style=border-radius:25px></a>
<a href=../../tw/%E7%A7%91%E6%8A%80/46abc306.html title=紅樓讀詩：六首秋海棠，四個女主的相同命運>紅樓讀詩：六首秋海棠，四個女主的相同命運</a></li><hr><li><a href=../../tw/%E7%A7%91%E6%8A%80/a954a1a4.html alt=草堂讀詩｜賞析：費多爾•伊凡諾維奇•丘特切夫《在生活中有一些瞬息》 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/RoJ4JnO73JnRyd style=border-radius:25px></a>
<a href=../../tw/%E7%A7%91%E6%8A%80/a954a1a4.html title=草堂讀詩｜賞析：費多爾•伊凡諾維奇•丘特切夫《在生活中有一些瞬息》>草堂讀詩｜賞析：費多爾•伊凡諾維奇•丘特切夫《在生活中有一些瞬息》</a></li><hr><li><a href=../../tw/%E7%A7%91%E6%8A%80/4d42a624.html alt="一天一首古詩詞 NO.22《長歌行》｜附詳細註釋與解析" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/3c5a00012aa1ecd55999 style=border-radius:25px></a>
<a href=../../tw/%E7%A7%91%E6%8A%80/4d42a624.html title="一天一首古詩詞 NO.22《長歌行》｜附詳細註釋與解析">一天一首古詩詞 NO.22《長歌行》｜附詳細註釋與解析</a></li><hr><li><a href=../../tw/%E7%A7%91%E5%AD%B8/e0713ecb.html alt="古詩詞 | 石榴花開紅欲燃" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8a9c168699ea4b0f864aab82d1a99e16 style=border-radius:25px></a>
<a href=../../tw/%E7%A7%91%E5%AD%B8/e0713ecb.html title="古詩詞 | 石榴花開紅欲燃">古詩詞 | 石榴花開紅欲燃</a></li><hr><li><a href=../../tw/%E7%A7%91%E5%AD%B8/3d68561f.html alt=讚美女子品貌的古詩詞，值得背下來 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/764843a3c4404c878ac6b748cc54f78d style=border-radius:25px></a>
<a href=../../tw/%E7%A7%91%E5%AD%B8/3d68561f.html title=讚美女子品貌的古詩詞，值得背下來>讚美女子品貌的古詩詞，值得背下來</a></li><hr><li><a href=../../tw/%E9%81%8A%E6%88%B2/ebea6145.html alt=「節氣」大暑讀詩｜但能心靜即身涼 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532340051871cf8ae0d737 style=border-radius:25px></a>
<a href=../../tw/%E9%81%8A%E6%88%B2/ebea6145.html title=「節氣」大暑讀詩｜但能心靜即身涼>「節氣」大暑讀詩｜但能心靜即身涼</a></li><hr><li><a href=../../tw/%E9%81%8A%E6%88%B2/1b0a4222.html alt=最美古詩詞（詠虎篇）53首賞析 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/2388d1df-fe1e-44d6-814b-644b9e2f1fb4 style=border-radius:25px></a>
<a href=../../tw/%E9%81%8A%E6%88%B2/1b0a4222.html title=最美古詩詞（詠虎篇）53首賞析>最美古詩詞（詠虎篇）53首賞析</a></li><hr><li><a href=../../tw/%E7%A7%91%E5%AD%B8/d837d491.html alt=歷史中的諸葛亮躬耕地——隆中古詩詞精選 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1536818904775740fe9feca style=border-radius:25px></a>
<a href=../../tw/%E7%A7%91%E5%AD%B8/d837d491.html title=歷史中的諸葛亮躬耕地——隆中古詩詞精選>歷史中的諸葛亮躬耕地——隆中古詩詞精選</a></li><hr><li><a href=../../tw/%E7%A7%91%E5%AD%B8/e3a02c97.html alt="一天一首古詩詞 | 唐代，韋應物《調笑令·胡馬》" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/cb8b79f1-ee42-41b4-8260-10fbd0fcff27 style=border-radius:25px></a>
<a href=../../tw/%E7%A7%91%E5%AD%B8/e3a02c97.html title="一天一首古詩詞 | 唐代，韋應物《調笑令·胡馬》">一天一首古詩詞 | 唐代，韋應物《調笑令·胡馬》</a></li><hr><li><a href=../../tw/%E9%81%8A%E6%88%B2/bc8bb256.html alt="讀詩| 千里鶯啼綠映紅……杜牧22首七絕，都是千古絕唱" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152937263587984dbb8acd8 style=border-radius:25px></a>
<a href=../../tw/%E9%81%8A%E6%88%B2/bc8bb256.html title="讀詩| 千里鶯啼綠映紅……杜牧22首七絕，都是千古絕唱">讀詩| 千里鶯啼綠映紅……杜牧22首七絕，都是千古絕唱</a></li><hr><li><a href=../../tw/%E9%81%8A%E6%88%B2/0994c427.html alt=古詩詞：秋楓賦三首 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a84a3c8778f54c69992a33e85b5f9979 style=border-radius:25px></a>
<a href=../../tw/%E9%81%8A%E6%88%B2/0994c427.html title=古詩詞：秋楓賦三首>古詩詞：秋楓賦三首</a></li><hr><li><a href=../../tw/%E9%81%8A%E6%88%B2/848cbf8d.html alt="最美古詩詞 | 宋詞這麼多，為何偏偏這50首惹人愛呢？" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/afb9bb274ddd4772af1dba4030e0b44a style=border-radius:25px></a>
<a href=../../tw/%E9%81%8A%E6%88%B2/848cbf8d.html title="最美古詩詞 | 宋詞這麼多，為何偏偏這50首惹人愛呢？">最美古詩詞 | 宋詞這麼多，為何偏偏這50首惹人愛呢？</a></li><hr><li><a href=../../tw/%E9%81%8A%E6%88%B2/851d3061.html alt="曉白讀詩 ·《風暴》" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15332369107865e98194933 style=border-radius:25px></a>
<a href=../../tw/%E9%81%8A%E6%88%B2/851d3061.html title="曉白讀詩 ·《風暴》">曉白讀詩 ·《風暴》</a></li><hr><li><a href=../../tw/%E7%A7%91%E5%AD%B8/d3bf2f3b.html alt=大熱天的，中暑就來一杯香薷飲，來看看古詩詞文中的香薷吧！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15302554471644ff18f9859 style=border-radius:25px></a>
<a href=../../tw/%E7%A7%91%E5%AD%B8/d3bf2f3b.html title=大熱天的，中暑就來一杯香薷飲，來看看古詩詞文中的香薷吧！>大熱天的，中暑就來一杯香薷飲，來看看古詩詞文中的香薷吧！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>