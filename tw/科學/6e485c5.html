<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《黃帝內經》關於五味的論述 | 极客快訊</title><meta property="og:title" content="《黃帝內經》關於五味的論述 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/1522973982038d327876e49"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/6e485c5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/6e485c5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/6e485c5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/6e485c5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/6e485c5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/6e485c5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/6e485c5.html><link rel=canonical href=https://geekbank.cf/tw/%e7%a7%91%e5%ad%b8/6e485c5.html><meta property="article:published_time" content="2020-10-29T21:02:54+08:00"><meta property="article:modified_time" content="2020-10-29T21:02:54+08:00"><meta name=Keywords content><meta name=description content="《黃帝內經》關於五味的論述"><meta name=author content="极客快訊"><meta property="og:url" content="/tw/%E7%A7%91%E5%AD%B8/6e485c5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《黃帝內經》關於五味的論述</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p><strong>歡迎點擊右上角【關注】，關注【愉享中醫】，關注生命健康！</strong><img alt=《黃帝內經》關於五味的論述 onerror=errorimg.call(this); src=https://p1.pstatp.com/large/pgc-image/1522973982038d327876e49></p><p>水為陰，火為陽。陽為氣，陰為味。味歸形，形歸氣，氣歸精，精歸化。精食氣，形食味，化生精，氣生形。味傷形，氣傷精，精化為氣，氣傷於味。<br></p><p>陰味出下竅，陽氣出上竅。味厚者為陰，薄為陰之陽。氣厚者為陽，薄為陽之陰。味厚則洩，薄則通。氣薄則發洩，厚則發熱。壯火之氣衰，少火之氣壯。壯火食氣，氣食少火。壯火散氣，少火生氣。氣味，辛甘發散為陽，酸苦湧洩為陰。</p><p>陰之所生，本在五味，陰之五宮，傷在五味。</p><p>是故味過於酸，肝氣以津，脾氣乃絕；</p><p>味過於鹹，大骨氣勞，短肌，心氣抑；</p><p>味過於甘，心氣喘滿，色黑，腎氣不衡；</p><p>味過於苦，脾氣不濡，胃氣乃厚；</p><p>味過於辛，筋脈沮弛，精神乃央。</p><p>是故謹和五味，骨正筋柔，氣血以流，腠理以密。如是則氣骨以精，謹道如法，長有天命。</p><p>肝苦急，急食甘以緩之</p><p>心苦緩，急食酸以收之</p><p>脾苦溼，急食苦以燥之</p><p>肺苦氣上逆，急食苦以洩之</p><p>腎苦燥，急食辛以潤之,開腠理，致津液，通氣也</p><p>病在肝，愈於夏，夏不愈，甚於秋，秋不死，持於冬，起於春，禁當風。肝病者，愈在丙丁，丙丁不愈，加於庚辛，庚辛不死，持於壬癸，起於甲乙。肝病者，平旦慧，下哺甚，夜半靜。肝欲散，急食辛以散之，用辛補之，酸瀉之。</p><p>病在心，愈在長夏，長夏不愈，甚於冬，冬不死，持於春，起於夏，禁溫食熱衣。心病者，愈在戊己，戊己不愈，加於壬癸，壬癸不死，持於甲乙，起於丙丁。心病者，日中慧，夜半甚，平旦靜。心欲軟，急食鹹以軟之，用鹹補之，甘瀉之。</p><p>病在脾，愈在秋，秋不愈，甚於春，春不死，持於夏，起於長夏。禁溫食飽食，溼地濡衣。脾病者，愈在庚辛，庚辛不愈，加於甲乙，甲乙不死，持於丙丁，起於戊己。脾病者，日昳慧，日出甚，下晡靜。脾欲緩，急食甘以緩之，用苦瀉之，甘補之。</p><p>病在肺，愈在冬，冬不愈，甚於夏，夏不死，持於長夏，起於秋。禁寒飲食，寒衣。肺病者，愈在壬癸，壬癸不愈，加於丙丁，丙丁不死，持於戊己，起於庚辛。肺病者，下晡慧，日中甚，夜半靜。肺欲收，急食酸以收之，用酸補之，辛瀉之。</p><p>病在腎，愈在春，春不愈，甚於長夏，長夏不死，持於秋，起於冬。禁犯焠(火矣)熱食，溫炙衣。腎病者，愈在甲乙，甲乙不愈，甚於戊己，戊己不死，持於庚辛，起於壬癸。腎病者，夜半慧，四季甚，下晡靜。腎欲堅，急食苦以堅之，用苦補之，鹹瀉之。</p><p>故心欲苦，肺欲辛，肝欲酸，脾欲甘，腎欲鹹，此五味之所合也。</p><p>色味當五臟：白當肺辛，赤當心苦，青當肝酸，黃當脾甘，黑當腎鹹。故白當皮，赤當脈，青當筋，黃當肉，黑當骨。</p><p>氣味辛甘發散為陽，酸苦湧洩為陰。</p><p>陰勝則陽病，陽勝則陰病。陽勝則熱，陰勝則寒。重寒則熱，重熱則寒。寒傷形，熱傷氣。氣傷痛，形傷腫。故先痛而後腫者，氣傷形也；先腫而後痛者，形傷氣也。</p><p>五味所入：酸入肝，辛入肺，苦入心，鹹入腎，甘入脾，是謂五入。</p><p>五味所禁：辛走氣，氣病無多食辛；鹹走血，血病無多食鹹；苦走骨，骨病無多食苦；甘走肉，肉病無多食甘；酸走筋，筋病無多食酸。是謂五禁，無令多食。</p><p>肝色青，宜食甘，粳米、牛肉、棗、葵皆甘。心色赤，宜食酸，小豆、犬肉、李、韭皆酸。肺色白，宜食苦，麥、羊肉、杏、薤皆苦。脾色黃，宜食鹹，大豆、豕肉、慄、藿皆鹹。腎色黑，宜食辛，黃黍、雞肉、桃、蔥皆辛。辛散，酸收，甘緩，苦堅，鹹軟。毒藥攻邪，五穀為養，五果為助，五畜為益，五菜為充，氣味合而服之，以補精益氣。此五者有辛酸甘苦鹹，各有所利，或散或收，或緩或急，或堅或軟，四時五臟病，隨五味所宜也。</p><p>東方生風，風生木，木生酸，酸生肝，肝生筋，筋生心。肝主目，其在天為元，在人為道，在地為化。化生五味，道生智，元生神。神在天為風，在地為木，在體為筋，在髒為肝，在色為蒼，在音為角，在聲為呼，在變動為握，在竅為目，在味為酸，在志為怒。怒傷肝，悲勝怒，風傷筋，燥勝風，酸傷筋，辛勝酸。</p><p>南方生熱，熱生火，火生苦，苦生心，心生血，血生脾。心主舌，其在天為熱，在地為火，在體為脈，在髒為心，在色為赤，在音為徵，在聲為笑，在變動為憂，在竅為舌，在味為苦，在志為喜。喜傷心，恐勝喜，熱傷氣，寒勝熱，苦傷氣，鹹勝苦。</p><p>中央生溼，溼生土，土生甘，甘生脾，脾生肉，肉生肺，脾生口。其在天為溼，在地為土，在體為肉，在髒為脾，在色為黃，在音為宮，在聲為歌，在變動為噦，在竅為口，在味為甘，在志為思。思傷脾，怒勝思，溼傷肉，風勝溼，甘傷肉，酸勝甘。</p><p>西方生燥，燥生金，金生辛，辛生肺，肺生皮毛，皮毛生腎，肺主鼻。其在天為燥，在地為金，在體為皮毛，在髒為肺，在色為白，在音為商，在聲為哭，在變動為咳，在竅為鼻，在味為辛，在志為憂。憂傷肺，喜勝憂，熱傷皮毛，寒勝熱，辛傷皮毛，苦勝辛。</p><p>北方生寒，寒生水，水生鹹，鹹生腎，腎生骨髓，髓生肝，腎主耳。其在天為寒，在地為水，在體為骨，在髒為腎，在色為黑，在音為羽，在聲為呻，在變動為慄，在竅為耳，在味為鹹，在志為恐。恐傷腎，思勝恐，寒傷血，燥勝寒，鹹傷血，甘勝鹹。</p><p>故東方之域，天地之所始生也。魚鹽之地，海濱傍水，其民食魚而嗜鹹，皆安其處，美其食。魚者使人熱中，鹽者勝血，故其民皆黑色疏理，其病皆為癰瘍，其治宜砭石，故砭石者，亦從東方來。</p><p>西方者，金玉之域，砂石之處，天地之所收引也。其民陵居而多風，水土剛強，其民不衣而褐薦，其民華食而脂肥，故邪不能傷其形體。其病生於內，其治宜毒藥，故毒藥者，亦從西方來。</p><p>北方者，天地所閉藏之域也。其地高陵居，風寒冰冽，其民樂野處而乳食，髒寒生滿病，其治宜灸焫，故灸焫者，亦從北方來。</p><p>南方者，天地所長養，陽之所盛處也。其地下，水土弱，霧露之所聚也。其民嗜酸而食胕，故其民皆致理而赤色，其病攣痺，其治宜微針，故九針者，亦從南方來。</p><p>中央者，其地平以溼，天地之所以生萬物也眾。其民食雜而不勞，故其病多痿厥寒熱，其治宜導引按蹺，故導引按蹺者，亦從中央出也。</p><p>帝曰：寒暑燥溼風火，在人合之奈何？其於萬物，何以生化？</p><p>岐伯曰：</p><p>東方生風，風生木，木生酸，酸生肝，肝生筋，筋生心。其在天為元，在人為道，在地為化，化生五味。道生智，元生神，化生氣。神在天為風，在地為木，在體為筋，在氣為柔，在髒為肝。其性為暄，其德為和，其用為動，其色為蒼，其化為榮，其蟲毛，其政為散，其令宣發，其變摧拉，其眚為隕，其味為酸，其志為怒。怒傷肝，悲勝怒；風傷肝，燥勝風；酸傷筋，辛勝酸。</p><p>南方生熱，熱生火，火生苦，苦生心，心生血，血生脾。其在天為熱，在地為火，在體為脈，在氣為息，在髒為心。其性為暑，其德為顯，其用為躁，其色為赤，其化為茂，其蟲羽，其政為明，其令鬱蒸，其變炎爍，其眚燔焫，其味為苦，其志為喜。喜傷心，恐勝喜；熱傷氣，寒勝熱；苦傷氣，鹹勝苦。</p><p>中央生溼，溼生土，土生甘，甘生脾，脾生肉，肉生肺。其在天為溼，在地為土，在體為肉，在氣為充，在髒為脾。其性靜兼，其德為濡，其用為化，其色為黃，其化為盈，其蟲倮，其政為謐，其令雲雨，其變動注，其眚淫潰，其味為甘，其志為思。思傷脾，怒勝思；溼傷肉，風勝溼；甘傷脾，酸勝甘。</p><p>西方生燥，燥生金，金生辛，辛生肺，肺生皮毛，皮毛生腎。其在天為燥，在地為金，在體為皮毛，在氣為成，在髒為肺。其性為涼，其德為清，其用為固，其色為白，其化為斂，其蟲介，其政為勁，其令霧露，其變肅殺，其眚蒼落，其味為辛，其志為憂。憂傷肺，喜勝憂；熱傷皮毛，寒勝熱，辛傷皮毛，苦勝辛。</p><p>北方生寒，寒生水，水生鹹，鹹生腎，腎生骨髓，髓生肝。其在天為寒，在地為水，在體為骨，在氣為堅，在髒為腎。其性為凜，其德為寒，其用為【缺】 ，其色為黑，其化為肅，其蟲鱗，其政為靜，其令 【缺】 ，其變凝冽，其眚冰雹，其味為鹹，其志為恐。恐傷腎，思勝恐；寒傷血，燥勝寒；鹹傷血，甘勝鹹。</p><p>五氣更立，各有所先，非其位則邪，當其位則正。帝曰：病之生變何如？岐伯曰：氣相得則微，不相得則甚。帝曰：主歲何如？岐伯曰：氣有餘則制己所勝而侮所不勝，其不及則己所不勝侮而乘之，己所勝輕而侮之，侮反受邪。侮而受邪，寡於畏也。</p><p>帝曰：三氣之紀，願聞其候。岐伯曰：悉乎哉問也！</p><p>敷和之紀，木德周行，陽舒陰布，五化宣平，其氣端，其性隨，其用曲直，其化生榮，其類草木，其政發散，其候溫和，其令風，其髒肝，肝其畏清，其主目，其谷麻，其果李，其實核，其應春，其蟲毛，其畜犬，其色蒼，其養筋，其病裡急支滿，其味酸，其音角，其物中堅，其數八。</p><p>升明之紀，正陽而治，德施周普，五化均衡，其氣高，其性速，其用燔灼，其化蕃茂，其類火，其政明曜，其候炎暑，其令熱，其髒心，心其畏寒，其主舌，其谷麥，其果杏，其實絡，其應夏，其蟲羽，其畜馬，其色赤，其養血，其病瞤瘈，其味苦，其音徵，其物脈，其數七。</p><p>備化之紀，氣協天休，德流四政，五化齊修，其氣平，其性順，其用高下，其化豐滿，其類土，其政安靜，其候溽蒸，其令溼，其髒脾，脾其畏風，其主口，其谷稷，其果棗，其實肉，其應長夏，其蟲倮，其畜牛，其色黃，其養肉，其病否，其味甘，其音宮，其物膚，其數五。</p><p>審平之紀，收而不爭，殺而無犯，五化宣明，其氣潔，其性剛，其用散落，其化堅斂，其類金，其政勁肅，其候清切，其令燥，其髒肺，肺其畏熱，其主鼻，其谷稻，其果桃，其實殼，其應秋，其蟲介，其畜雞，其色白，其養皮毛，其病咳，其味辛，其音商，其物外堅，其數九。</p><p>靜順之紀，藏而勿害，治而善下，五化鹹整，其氣明，其性下，其用沃衍，其化凝堅，其類水，其政流演，其候凝肅，其令寒，其髒腎，腎其畏溼，其主二陰，其谷豆，其果慄，其實濡，其應冬，其蟲鱗，其畜彘，其色黑，其養骨髓，其病厥，其味鹹，其音羽，其物濡，其數六。</p><p>故生而勿殺，長而勿罰，化而勿制，收而勿害，藏而勿抑，是謂平氣。</p><p>委和之紀，是謂勝生，生氣不政，化氣乃揚，長氣不平，收令乃早，涼雨時降，風雲並興，草木晚榮，蒼幹雕落，物秀而實，膚肉內充，其氣斂，其用聚，其動緛戾拘緩，其發驚駭，其髒肝，其果棗李，其實核殼，其谷稷稻，其味酸辛，其色白蒼，其畜犬雞，其蟲毛介，其主霧露淒滄，其聲角商，其病搖動注恐，從金化也。少角與判商同，上角與正角同，上商與正商同。其病肢廢癰腫瘡瘍，其甘蟲，邪傷肝也。上宮與正宮同，蕭飋肅殺，則炎赫沸騰，眚於三，所謂復也。其主飛蠹蛆雉，乃為雷霆。</p><p>伏明之紀，是謂勝長，長氣不宣，藏氣反布，收氣自政，化令乃衡，寒清數舉，暑令乃薄，承化物生，生而不長，成實而稚，遇化已老，陽氣屈伏，蟄蟲早藏，其氣鬱，其用暴，其動彰伏變易，其發痛，其髒心，其果慄桃，其實絡濡，其谷豆稻，其味苦鹹，其色元丹，其畜馬彘，其蟲羽鱗，其主冰雪霜寒，其聲徵羽，其病昏惑悲忘，從水化也。少徵與少羽同，上商與正商同，邪傷心也。凝慘凓冽，則暴雨霖霪，眚於九，其主驟注雷霆震驚，沉霒淫雨。</p><p>卑監之紀，是謂減化，化氣不令，生政獨彰，長氣整，雨乃愆，收氣平，風寒並興，草木榮美，秀而不實，成而秕也。其氣散，其用靜定，其動瘍湧分潰癰腫，其發濡滯，其髒脾，其果李慄，其實濡核，其谷豆麻，其味酸甘，其色蒼黃，其畜牛犬，其蟲倮毛，其主飄怒振發，其聲宮角，其病留滿否塞，從木化也。少宮與少角同，上宮與正宮同，上角與正角同，其病飧洩，邪傷脾也。振拉飄揚，則蒼幹散落，其眚四維，其主敗折虎狼，清氣乃用，生政乃辱。</p><p>從革之紀，是謂折收，收氣乃後，生氣乃揚，長化合德，火政乃宣，庶類以蕃，其氣揚，其用躁切，其動鏗禁瞀厥，其發咳喘，其髒肺，其果李杏，其實殼絡，其谷麻麥，其味苦辛，其色白丹，其畜雞羊，其蟲介羽，其主明曜炎爍，其聲商徵，其病嚏咳鼽衂，從火化也。少商與少徵同，上商與正商同，上角與正角同，邪傷肺也。炎光赫烈，則冰雪霜雹，眚於七，其主鱗伏彘鼠，藏氣早至，乃生大寒。</p><p>涸流之紀，是謂反陽，藏令不舉，化氣乃昌，長氣宣佈，蟄蟲不藏，土潤水泉減，草木條茂，榮秀滿盛，其氣滯，其用滲洩，其動堅止，其發燥槁，其髒腎，其果棗杏，其實濡肉，其谷黍稷，其味甘鹹，其色黅元，其畜彘牛，其蟲鱗倮，其主埃鬱昏翳，其聲羽宮，其病痿厥堅下，從上化也。少羽與少宮同，上官與正宮同。其病癃閉，邪傷腎也。埃昏驟雨，則振拉摧拔，眚於一，其主毛顯狐狢，變化不藏，故乘危而行，不速而至，暴瘧無德，災反及之，微者復微，甚者復甚，氣之常也。</p><p>發生之紀，是謂啟(東攵)。土疏洩，蒼氣達，陽和布化，陰氣乃隨，生氣淳化，萬物以榮。其化生，其氣美，其政散，其令條舒，其動掉眩巔疾，其德鳴靡啟坼，其變振拉摧拔，其谷麻稻，其畜雞犬，其果李桃，其色青黃白，其味酸甘辛，其象春，其經足厥陰少陽，其髒肝脾，其蟲毛介，其物中堅外堅，其病怒，太角與上商同。上徵則其氣逆，其病吐利。不務其德，則收氣復，秋氣勁切，甚則肅殺，清氣大至，草木雕零，邪乃傷肝。</p><p>赫曦之紀，是謂蕃茂。陰氣內化，陽氣外榮，炎暑施化，物得以昌。其化長，其氣高，其政動，其令明顯，其動炎灼妄擾，其德暄暑鬱蒸，其變炎烈沸騰，其谷麥豆，其畜羊彘，其果杏慄，其色赤白元，其味苦辛鹹，其象夏，其經手少陰太陽、手厥陰少陽，其髒心肺，其蟲羽鱗，其物脈濡，其病笑瘧，瘡瘍，血流，狂妄，目赤。上羽與正徵同。其收齊，其病痓，上徵而收氣後也。暴烈其政，藏氣乃復，時見凝慘，甚則雨水霜雹切寒，邪傷心也。</p><p>敦阜之紀，是謂廣化。厚德清靜，順長以盈，至陰內實，物化充成，煙埃朦鬱，見於厚土，大雨時行，溼氣乃用，燥政乃闢。其化圓，其氣豐，其政靜，其令周備，其動濡積並稸，其德柔潤重淖，其變震驚，飄驟崩潰，其谷稷麻，其畜牛犬，其果棗李，其色黅元蒼，其味甘鹹酸，其象長夏，其經足太陰陽明，其髒脾腎，其蟲倮毛，其物肌核，其病腹滿，四肢不舉。大風迅至，邪傷脾也。</p><p>堅成之紀，是謂收引。天氣潔，地氣明，陽氣隨陰治化，燥行其政，物以司成，收氣繁布，化治不終。其化成，其氣削，其政肅，其令銳切，其動暴折瘍疰，其德霧露蕭飋，其變肅殺雕零，其谷稻黍，其畜雞馬，其果桃杏，其色白青丹，其味辛酸苦，其象秋，其經手太陰陽明，其髒肺肝，其蟲介羽，其物殼絡，其病喘喝，胸憑仰息。上徵與正商同。其生齊，其病咳，政暴變則名木不榮，柔脆焦首，長氣斯救，大火流，炎爍且至，蔓將槁，邪傷肺也。</p><p>流衍之紀，是謂封藏。寒司物化，天地嚴凝，藏政以布，長令不揚。其化凜，其氣堅，其政謐，其令流注，其動漂洩沃湧，其德凝慘寒氛，其變冰雪霜雹，其谷豆稷，其畜彘牛，其果慄棗，其色黑丹黅，其味鹹苦甘，其象冬，其經足少陰太陽，其髒腎心，其蟲鱗倮，其物濡滿，其病脹上羽而長氣不化也。政過則化氣大舉，而埃昏氣交，大雨時降，邪傷腎也。故曰，不恆其德，則所勝來複，政恆其德，則所勝同化，此之謂也。</p><p>甲子　甲午歲　　上少陰火　中太宮土運　下陽明金　熱化二，雨化五，燥化四，所謂正化日也。其化上鹹寒，中苦熱，下酸熱，所謂藥食宜也。</p><p>乙丑　乙未歲　　上太陰土　中少商金運　下太陽水　熱化寒化勝復同，所謂邪氣化日也。　災七宮，溼化五，清化四，化六，所謂正化日也。其化上苦熱，中酸和，下甘熱，所謂藥食宜也。</p><p>丙寅　丙申歲 上少陽相火　中太羽水運　下厥陰木　火化二，寒化六，風化三，所謂正化日也。其化上鹹寒，中鹹溫，下辛溫，所謂藥食宜也。</p><p>丁卯　丁酉歲 上陽明金　中少角木運　下少陰火　清化熱化勝復同，所謂邪氣化日也。災三宮，燥化九，風化三，熱化七，所謂正化日也。其化上苦小溫，中辛和，下鹹寒，所謂藥食宜也。</p><p>戊辰　戊戌歲　　上太陽水　中太徵火運　下太陰土　寒化六，熱化七，溼化五，所謂正化日也。其化上苦溫，中甘和，甘溫，所謂藥食宜也。</p><p>己巳　己亥歲　　上厥陰木　中少宮土運　下少陽相火　風化清化勝復同，所謂邪氣化日也。災五宮，風化三，溼化五，火化七，所謂正化日也。其化上辛涼，中甘和，下鹹寒，所謂藥食宜也。</p><p>庚午 庚子歲 　 上少陰火　中太商金運　下陽明金　熱化七，清化九，燥化九，所謂正化日也。其化上鹹寒，中辛溫酸溫，所謂藥食宜也。</p><p>辛未 辛丑歲 　 上太陰土　中少羽水運　下太陽水　雨化風化勝復同，所謂邪氣化日也。災一宮，雨化五，寒化一，所謂正化日也。其化上苦熱，中苦和，下苦熱，所謂藥食宜也。</p><p>壬申　壬寅歲 　 上少陽相火　中太角木運　下厥陰木　火化二，風化八，所謂正化日也。其化上鹹寒，中酸和，下辛涼，所謂藥食宜也。</p><p>癸酉 癸卯歲 　 上陽明金　中少徵火運　下少陰火　寒化雨化勝復同，所謂邪氣化日也。災九宮，燥化九，熱化二，所謂正化日也。其化上苦小溫，中鹹溫，下鹹寒，所謂藥食宜也。</p><p>甲戌 甲辰歲　　上太陽水　中太宮土運　下太陰土　寒化六，溼化五，所謂正化日也。其化上苦熱，中苦溫。下苦溫，所謂藥食宜也。</p><p>乙亥　乙巳歲　　上厥陰木　中少商金運　下少陽相火　熱化寒化勝復同，邪氣化日也。災七宮，風化八，清化四，火化二，正化度也。其化上辛涼，中酸和，下鹹寒，所謂藥食宜也。</p><p>丙子 丙午歲　　上少陰火　中太羽水運　下陽明金　熱化二，寒化六，清化四，正化度也。其化上鹹寒，中鹹熱，下酸溫，所謂藥食宜也。</p><p>丁丑　丁未歲　　上太陰土　中少角木運　下太陽水　清化熱化勝復同，邪氣化度也。災三宮，雨化五，風化三，寒化一，正化度也。其化上苦溫，中辛溫，下甘熱，所謂藥食宜也。</p><p>戊寅 戊申歲 　 上少陽相火　中太徵火運　下厥陰木　火化七，風化三，正化度也。其化上鹹寒，中甘和，下辛涼，所謂藥食宜也。</p><p>己卯　己酉歲　　上陽明金　中少宮土運　下少陰火　風化清化勝復同，邪氣化度也。災五宮，清化九，雨化五，熱化七，正化度也。其化上苦小溫，中甘和，下鹹寒，所謂藥食宜也。</p><p>庚辰　庚戌歲　　上太陽水　中太商金運　下太陰土　寒化一，清化九，雨化五，正化度也。其化上苦熱，中辛溫，下甘熱，所謂藥食宜也。</p><p>辛巳　辛亥歲　　上厥陰木　中少羽水運　下少陽相火　雨化風化勝復同，邪氣化度也。災一宮，風化三，寒化一，火化七，正化度也。其化上辛涼，中苦和，下鹹寒，所謂藥食宜也。</p><p>壬午　壬子歲　　上少陰火　中太角木運　下陽明金　熱化二，風化八，清化四，正化度也。其化上鹹寒，中酸涼，下酸溫，所謂藥食宜也。</p><p>癸未　癸丑歲　　上太陰土　中少徵火運　下太陽水　寒化雨化勝復同，邪氣化度也。災九宮，雨化五，火化二，寒化一，正化度也。其化上苦溫，中鹹溫，下甘熱，所謂藥食宜也。</p><p>甲申　甲寅歲　　上少陽相火　中太宮土運　下厥陰木　火化二，雨化五，風化八，正化度也。其化上鹹寒，中咸和，下辛涼，所謂藥食宜也。</p><p>乙酉 乙卯歲 　 上陽明金　中少商金運　下少陰火　熱化寒化勝復同，邪氣化度也。災七宮，燥化四，清化四，熱化二，正化度也。其化上苦小溫，中苦和，下鹹寒，所謂藥食宜也。</p><p>丙戌 丙辰歲　　上太陽水　中太羽水運　下太陰土　寒化六，雨化五，正化度也。其化上苦熱，中鹹溫，下甘熱，所謂藥食宜也。</p><p>丁亥　丁巳歲 　 上厥陰木　中少角木運　下少陽相火　清化熱化勝復同，邪氣化度也。災三宮，風化三，火化七，正化度也。其化上辛涼，中辛和，下鹹寒，所謂藥食宜也。</p><p>戊子 戊午歲 　 上少陰火　中太徵火運　下陽明金　熱化七，清化九，正化度也。其化上鹹寒，中甘寒，下酸溫，所謂藥食宜也。</p><p>己丑 己未歲　　上太陰土　中少宮土運　下太陽水　風化清化勝復同，邪氣化度也。災五宮，雨化五，寒化一，正化度也。其化上苦熱，中甘和，下甘熱，所謂藥食宜也。</p><p>庚寅　庚申歲　　下上少陽相火　中太商金運　下厥陰木　火化七，清化九，風化三，正化度也。其化上鹹寒，中辛溫，辛涼，所謂藥食宜也。</p><p>辛卯　辛酉歲　　上陽明金　中少羽水運　下少陰火　雨化風化勝復同，邪氣化度也。災一宮，清化九，寒化一，熱化七，正化度也。其化上苦小溫，中苦和，下鹹寒，所謂藥食宜也。</p><p>壬辰　壬戌歲　　上太陽水　中太角木運　下太陰土　寒化六，風化八，雨化五，正化度也。其化上苦溫，中酸溫，下甘溫，所謂藥食宜也。</p><p>癸巳 癸亥 　　上厥陰木　中少徵火運　下少陽相火　寒化雨化勝復同，邪氣化度也。災九宮，風化八，火化二，正化度也。其化上辛涼，中咸和，下鹹寒，所謂藥食宜也。</p><p>帝曰：治寒以熱，治熱以寒，氣相得者逆之，不相得者從之，餘已知之矣，其於正味何如？</p><p>岐伯曰：</p><p>木位之主，其瀉以酸，其補以辛；</p><p>火位之主，其瀉以甘，其補以鹹；</p><p>土位之主，其瀉以苦，其補以甘；</p><p>金位之主，其瀉以辛，其補以酸；</p><p>水位之主，其瀉以鹹，其補以苦。</p><p>厥陰之客，以辛補之，以酸瀉之，以甘緩之；</p><p>少陰之客，以鹹補之，以甘瀉之，以鹹收之；</p><p>太陰之客，以甘補之，以苦瀉之，以甘緩之；</p><p>少陽之客，以鹹補之，以甘瀉之，以鹹軟之；</p><p>陽明之客，以酸補之，以辛瀉之，以苦洩之；</p><p>太陽之客，以苦補之，以鹹瀉之，以苦堅之，以辛潤之；開發腠理，致津液通氣也。</p><p>帝曰：夫子言春秋氣始於前，冬夏氣始於後，餘已知之矣。然六氣往復，主歲不常也，其補瀉奈何？岐伯曰：上下所主，隨其攸利，正其味則其要也，左右同法。《大要》曰，少陽之主，先甘後鹹；陽明之主，先辛後酸；太陽之主，先鹹後苦；厥陰之主，先酸后辛；少陰之主，先甘後鹹；太陰之主，先苦後甘。佐以所利，資以所生，是謂得氣。</p><p>帝曰：善。五味陰陽之用何如？岐伯曰：辛甘發散為陽，酸苦湧洩為陰；鹹味湧洩為陰，淡味滲洩為陽。六者或收或散，或緩或急，或燥或潤，或軟或堅，以所利而行之，調其氣使其平也。</p><p>帝曰：非調氣而得者，治之奈何？有毒無毒，何先何後？願聞其道。岐伯曰：有毒無毒，所治為主，適大小為制也。帝曰：請言其制。岐伯曰：君一臣二，制之小也；君一臣三佐五，制之中也；君一臣三佐九，制之大也。寒者熱之，熱者寒之，微者逆之，甚者從之，堅者削之，客者除之，勞者溫之，結者散之，留者攻之，燥者濡之，急者緩之，散者收之，損者益之，逸者行之，驚者平之。上之下之，摩之浴之，薄之劫之，開之發之，適事為故。帝曰：何謂逆從？岐伯曰：逆者正治。從者反治。從少從多，觀其事也。帝曰：反治何謂？岐伯曰：熱因寒用，寒因熱用，塞因塞用，通因通用。必伏其所主，而先其所因，其始則同，其終則異。可使破積，可使潰堅，可使氣和，可使必已。帝曰：善。氣調而得者何如？岐伯曰：逆之從之，逆而從之，從而逆之，疏氣令調，則其道也。</p><p>夫五味入胃，各歸所喜攻。酸先入肝，苦先入心，甘先入脾，辛先入肺，鹹先入腎。久而增氣，物化之常。氣增而久，夭之由也。</p></div></div><div class="post-meta meta-tags"><ul class=clearfix><li><a>帝內經</a></li><li><a>關於</a></li><li><a>論述</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/78d387a.html alt=關於文法與拳法的論述 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/810c1556ab6347ad9b8ead4192cfd6a3 style=border-radius:25px></a>
<a href=../../tw/%E7%A7%91%E6%8A%80/78d387a.html title=關於文法與拳法的論述>關於文法與拳法的論述</a></li><hr><li><a href=../../tw/%E7%A7%91%E6%8A%80/677306ff.html alt=面試總結：關於MySQL事務的10個問題常見面試問答 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/1669c986-315c-4339-a5a0-a918a47f2e57 style=border-radius:25px></a>
<a href=../../tw/%E7%A7%91%E6%8A%80/677306ff.html title=面試總結：關於MySQL事務的10個問題常見面試問答>面試總結：關於MySQL事務的10個問題常見面試問答</a></li><hr><li><a href=../../tw/%E7%A7%91%E6%8A%80/813d5912.html alt=關於Facebook像素，這些你瞭解嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RM0p5dK51SH9EU style=border-radius:25px></a>
<a href=../../tw/%E7%A7%91%E6%8A%80/813d5912.html title=關於Facebook像素，這些你瞭解嗎？>關於Facebook像素，這些你瞭解嗎？</a></li><hr><li><a href=../../tw/%E7%A7%91%E6%8A%80/13eee8fe.html alt="清理“奇葩”證明 提升基層治理效能——《關於改進和規範基層群眾性自治組織出具證明工作的指導意見》專家談" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/R69nEZm84HSieS style=border-radius:25px></a>
<a href=../../tw/%E7%A7%91%E6%8A%80/13eee8fe.html title="清理“奇葩”證明 提升基層治理效能——《關於改進和規範基層群眾性自治組織出具證明工作的指導意見》專家談">清理“奇葩”證明 提升基層治理效能——《關於改進和規範基層群眾性自治組織出具證明工作的指導意見》專家談</a></li><hr><li><a href=../../tw/%E7%A7%91%E6%8A%80/8b79295e.html alt=木材切削原理與刀具：關於木工刀具的角度設計與角度大小的選擇 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/63844235ae1b4c45b355eda2c960bcb9 style=border-radius:25px></a>
<a href=../../tw/%E7%A7%91%E6%8A%80/8b79295e.html title=木材切削原理與刀具：關於木工刀具的角度設計與角度大小的選擇>木材切削原理與刀具：關於木工刀具的角度設計與角度大小的選擇</a></li><hr><li><a href=../../tw/%E7%A7%91%E6%8A%80/a9f75477.html alt=關於木工刀具角度 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RLlITHkB9DnhAe style=border-radius:25px></a>
<a href=../../tw/%E7%A7%91%E6%8A%80/a9f75477.html title=關於木工刀具角度>關於木工刀具角度</a></li><hr><li><a href=../../tw/%E7%A7%91%E6%8A%80/33e967e0.html alt=關於剪力牆豎向鋼筋邊緣柱和牆接頭位置區別 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/33fe00ab44c7473dbd7fa648247eee4a style=border-radius:25px></a>
<a href=../../tw/%E7%A7%91%E6%8A%80/33e967e0.html title=關於剪力牆豎向鋼筋邊緣柱和牆接頭位置區別>關於剪力牆豎向鋼筋邊緣柱和牆接頭位置區別</a></li><hr><li><a href=../../tw/%E7%A7%91%E6%8A%80/1def0f00.html alt=關於虹吸壺萃取咖啡的最全攻略，建議珍藏 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/98751a91-fbb9-4713-a234-f36643728b2c style=border-radius:25px></a>
<a href=../../tw/%E7%A7%91%E6%8A%80/1def0f00.html title=關於虹吸壺萃取咖啡的最全攻略，建議珍藏>關於虹吸壺萃取咖啡的最全攻略，建議珍藏</a></li><hr><li><a href=../../tw/%E7%A7%91%E6%8A%80/66b7e1d9.html alt=關於0.5mA漏電微斷技術探討 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/f132e3d2677c45618d948224c1ed810a style=border-radius:25px></a>
<a href=../../tw/%E7%A7%91%E6%8A%80/66b7e1d9.html title=關於0.5mA漏電微斷技術探討>關於0.5mA漏電微斷技術探討</a></li><hr><li><a href=../../tw/%E7%A7%91%E6%8A%80/92675aff.html alt=關於哈希表，你該瞭解這些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8d18861a74ac4577abd03b0064a1016b style=border-radius:25px></a>
<a href=../../tw/%E7%A7%91%E6%8A%80/92675aff.html title=關於哈希表，你該瞭解這些>關於哈希表，你該瞭解這些</a></li><hr><li><a href=../../tw/%E7%A7%91%E6%8A%80/52e8abe1.html alt=關於工程造價，你瞭解嗎？ class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/52e8abe1.html title=關於工程造價，你瞭解嗎？>關於工程造價，你瞭解嗎？</a></li><hr><li><a href=../../tw/%E7%A7%91%E6%8A%80/5dd7bf7c.html alt="福建頂點軟件股份有限公司 關於2020年第三季度使用閒置自有資金購買理財產品的彙總公告" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/5dd7bf7c.html title="福建頂點軟件股份有限公司 關於2020年第三季度使用閒置自有資金購買理財產品的彙總公告">福建頂點軟件股份有限公司 關於2020年第三季度使用閒置自有資金購買理財產品的彙總公告</a></li><hr><li><a href=../../tw/%E7%A7%91%E6%8A%80/98b62aa2.html alt="福建頂點軟件股份有限公司 關於持股5%以上股東減持達到1%的 提示性公告" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/98b62aa2.html title="福建頂點軟件股份有限公司 關於持股5%以上股東減持達到1%的 提示性公告">福建頂點軟件股份有限公司 關於持股5%以上股東減持達到1%的 提示性公告</a></li><hr><li><a href=../../tw/%E7%A7%91%E6%8A%80/cff1b9cf.html alt=福建頂點軟件股份有限公司關於2019年度利潤分配及資本公積轉增股本的公告 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/cff1b9cf.html title=福建頂點軟件股份有限公司關於2019年度利潤分配及資本公積轉增股本的公告>福建頂點軟件股份有限公司關於2019年度利潤分配及資本公積轉增股本的公告</a></li><hr><li><a href=../../tw/%E7%A7%91%E6%8A%80/c6ca8689.html alt=關於汙水中氨氮的主要去除方法概述 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a8e941c3-b471-4bab-853f-38d690a79628 style=border-radius:25px></a>
<a href=../../tw/%E7%A7%91%E6%8A%80/c6ca8689.html title=關於汙水中氨氮的主要去除方法概述>關於汙水中氨氮的主要去除方法概述</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>