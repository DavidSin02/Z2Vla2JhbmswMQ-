<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>人之卒然憂恚而言無音者，何道之塞？何氣出行？使音不彰願聞其方 | 极客快訊</title><meta property="og:title" content="人之卒然憂恚而言無音者，何道之塞？何氣出行？使音不彰願聞其方 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/71a847d.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/71a847d.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/71a847d.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/71a847d.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/71a847d.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/71a847d.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/71a847d.html><link rel=canonical href=https://geekbank.cf/tw/%e7%a7%91%e5%ad%b8/71a847d.html><meta property="article:published_time" content="2020-10-29T20:57:50+08:00"><meta property="article:modified_time" content="2020-10-29T20:57:50+08:00"><meta name=Keywords content><meta name=description content="人之卒然憂恚而言無音者，何道之塞？何氣出行？使音不彰願聞其方"><meta name=author content="极客快訊"><meta property="og:url" content="/tw/%E7%A7%91%E5%AD%B8/71a847d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>人之卒然憂恚而言無音者，何道之塞？何氣出行？使音不彰願聞其方</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>帝曰∶人之卒然憂恚而言無音者，何道之塞？何氣出行？使音不彰，願聞其方。少師曰∶咽喉者，水谷之道也。喉嚨者，氣之所以上下者也。會厭者，音聲之戶也。口脣者，音聲之扇也。舌者，音聲之機也。懸雍垂者，聲音之關也。頏顙者，分氣之所洩也。橫骨者，神氣所使主發舌者也。是故厭小而疾薄，則發氣疾，其開闔利，其出氣易。其厭大而濃，則開闔難，其出氣遲，故重言也。人卒然無音者，寒氣客於厭，則厭不能發，發不能下至，其開闔不致，故無音。（《靈樞》）</p><p style=text-align:start><strong>哲言</strong></p><p style=text-align:start>虛勞音啞者，喉喑也，由火熱薰灼所致。中風音啞者，舌喑也，乃風中廉泉或心、脾、腎之絡，以心脈系舌本，脾脈絡舌旁，腎脈循喉嚨挾舌本故耳。</p><p style=text-align:start>風中髒者，心神昏昧而不能言，但噫嘻作聲。風痰者，舌本強硬而不能言。風熱者，舌縱大滿口而不能言。</p><p style=text-align:start>寒中三陰者，舌短縮而不能言。內虛者，語言蹇澀而不明。勞嗽者，真氣損傷，不能上通心肺，而語聲不出。</p><p style=text-align:start>亡血者，三陰脈虛而不能作聲。叫號失音者，風入會厭而不能開闔作聲。咳嗽失音者，痰壅肺孔而不能出聲。舌喑者，喉中有聲而舌不能轉掉。</p><p style=text-align:start>喉喑者，喉不出聲而舌能轉掉。（《醫階辨證》）</p><p style=text-align:start>有內熱痰鬱，窒塞肺金，聲啞不出，及久咳氣傷而散者，此內因也；有外受風寒，束其內熱，嗽而聲啞者，此外因也；有爭競號叫，或歌唱傷氣，而聲不出者，此不內外因也。（《三因方》）</p><p style=text-align:start>音聲之發，腎主之。腎者，水也。水流則有聲，常也。或激之鳴則變矣，如胃中大熱而譫語是也。水止則無聲，如重身九月而喑，胞脈閉塞是也。水涸則無聲，如腎損失音是也。</p><p style=text-align:start>○室女有無故而喑者，月閉也，亦胞脈絕也。重身有胞脈絕者，月閉亦有胞脈絕者，皆瘀血阻塞少陰通舌本之道也。不治則成石瘕，可導而下之。（《醫參》）</p><p style=text-align:start>方書將失音與不能言合為一證，豈知失音者，舌能轉運，喉中則寂然無聲也；不能言者，舌強不能轉運，喉中格格難出，其聲自在也。餘以無聲解之，自難與不能言者混呼矣。（《說疫》）</p><p style=text-align:start>人有一生不能言者，此肺竅窒塞，腎氣不能上通於咽，如管鑰之固閉其竅，不能通呼吸之氣也。（《見聞錄》）</p><p style=text-align:start>凡五臟之病，皆能為喑。憂思積慮，久而致喑者，心病也。驚恐憤鬱，卒然致喑者，肝病也。風寒外襲，火燥刑金，咳嗽而致喑者，肺病也。飢飽疲勞，致敗中氣，而喘促為喑者，脾病也。酒色過傷，慾火燔灼，以致陰虧而盜氣於陽，精竭而移槁於肺，肺燥而嗽，嗽久而喑者，腎水枯涸也。舌為心之苗，心病則舌不能轉，此心為聲音之主也。聲由氣而發，肺病則氣奪，此肺為聲音之戶也。腎藏精，精化氣，精虛則無氣，此腎為聲音之根也。經曰∶言而微，終日乃復言者，此氣之奪也。而況無聲者乎？是知聲音之病，雖由五臟，而實惟心之神、肺之氣、腎之精三者為之主耳。然人以腎為根蒂，由精化氣，由氣化神，使腎氣一虧，則元陽衰弱，所以聲音之標在心、肺，而聲音之本則在腎。觀之《經》曰∶陽盛已衰，故為喑也。內奪而厥，則為喑痱。然則腎為聲音之根，信非謬矣。</p><p style=text-align:start>○喑啞之病，當知虛實。實者，其病在標，因竅閉而喑也；虛者，其病在本，因內奪而喑也。竅閉者，有風寒之閉，外感證也；火邪之閉，熱乘肺也；氣逆之閉，肝氣強也。風閉者可散而愈，火閉者可清而愈，氣閉者可順而愈，此皆實證之易治也。內奪者，有色慾之奪，傷其腎也；憂思之奪，傷其心也；驚恐之奪，傷其膽也；飢餒疲勞之奪，傷其脾也。此非各求其屬而大補元氣，安望其嘶敗者復完，而殘損者復振乎！此皆虛證之難治也。然猶有難易之辨者，則辨其久暫，辨其病因，乃可悉焉。蓋暫而近者易，漸而久者難；脈緩而滑者易，脈細而數者難；素無損傷者易，積有勞怯者難；數劑即開者易，久藥罔效者難。此外復有號叫歌哭，及因熱飲冷，暴吸風寒而致喑者，乃又其易者也。若是者，但知養息，則弗藥可愈。（張景嶽）</p><p style=text-align:start>夫發聲之本在腎，其標在肺。病有虛實，由咳嗽而起者居多。或肺有燥火，外感寒邪，火氣鬱遏而喑者；有肺金燥甚，木火上炎，咽乾喉痺而喑者；有風熱痰涎，壅遏肺竅而喑者；有嗔怒叫號，致傷會厭而喑者；亦有龍相之火上炎，凌爍肺金，久咳而喑者；有內奪而厥，則為喑痱，此腎虛也。金空則鳴，金實則無聲，金破碎亦無聲，此三言足以該之矣。有邪者，肺家實也；無邪者，久咳損肺，金碎無聲也。治法∶有寒者散寒，有火者清火，有風痰者則祛風豁痰。若龍相上炎灼肺者，宜金水同治。若暴中之喑，屬少陰之虛，宜峻補肝腎，或兼治痰火。用藥總宜甘潤，不宜苦燥。（《臨證指南》）</p><p style=text-align:start>失音大都不越於肺，然以暴病得之，為邪鬱氣逆；久病得之，津枯血槁。蓋暴喑總是寒包熱邪，或本內熱而後受寒，或先外感而食寒物，並宜辛涼和解，稍兼辛溫散之。若咽破聲嘶而痛，是火邪遏閉傷肺，昔人所謂金實不鳴、金破亦不鳴。治用生脈散合六味丸，所謂壯水之主，以制陽光也。（張路玉）</p><p style=text-align:start>風寒之邪，客於肺中，滯而不發，故喑。宜服發散之藥，不必治喑。以蘇梗、荊芥各二錢，研汁，入酒半盞和服，效。（《千金方》）</p><p style=text-align:start>時令病，昏冒不能言語，承氣湯主之。《經》雲∶大腸之脈散舌下。大腸燥結，熱氣上蒸心肺，肺與大腸相表裡，以承氣湯下去熱結，自能言耳。（蕭慎齋）</p><p style=text-align:start>大驚入心，則敗血頑痰填塞心竅，故喑不能言。治宜蜜陀僧散、遠志丸、茯神丸。（《仁齋直指》）</p><p style=text-align:start><strong>脈候</strong></p><p style=text-align:start>搏陰為喑。</p><p style=text-align:start>○心脈搏堅而長，當病舌卷不能言。（《素問》）</p><p style=text-align:start><strong>選案</strong></p><p style=text-align:start>一小兒吐瀉利，小便過多，以致脾虛不欲飲食。治用益黃散，服效。數日後，忽爾不語，知其脾氣已復，腎氣尚虛。投以地黃丸數劑，遂能言。於是益信聲音之根出於腎也，不誣。（錢仲陽）</p><p style=text-align:start>一人力田辛苦，飢食驟飽，倦臥，醒後喑不能言。此勞倦傷脾，飢飽傷胃，陽明之氣遏而不升，津液不行，賁門壅澀，故言語不能出。以補中益氣湯與服十劑，偶午睡覺，通身汗出，言語如常。（高鼓峰）</p></div><div class="post-meta meta-tags"><ul class=clearfix><li><a>然憂</a></li><li><a>無音者</a></li><li><a>何道</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>