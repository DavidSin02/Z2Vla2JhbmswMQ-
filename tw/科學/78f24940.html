<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《增廣賢文》全文，講的是人生哲學，說的是處世之道 | 极客快訊</title><meta property="og:title" content="《增廣賢文》全文，講的是人生哲學，說的是處世之道 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/a1bc2f6c6bdd43979a9bdaa23aaa4331"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/78f24940.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/78f24940.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/78f24940.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/78f24940.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/78f24940.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/78f24940.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/78f24940.html><link rel=canonical href=https://geekbank.cf/tw/%e7%a7%91%e5%ad%b8/78f24940.html><meta property="article:published_time" content="2020-11-14T20:49:55+08:00"><meta property="article:modified_time" content="2020-11-14T20:49:55+08:00"><meta name=Keywords content><meta name=description content="《增廣賢文》全文，講的是人生哲學，說的是處世之道"><meta name=author content="极客快訊"><meta property="og:url" content="/tw/%E7%A7%91%E5%AD%B8/78f24940.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《增廣賢文》全文，講的是人生哲學，說的是處世之道</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p3.pstatp.com/large/pgc-image/a1bc2f6c6bdd43979a9bdaa23aaa4331><p class=pgc-img-caption></p></div><p>昔時賢文，誨汝諄諄。</p><p>集韻增廣，多見多聞。</p><p>觀今宜鑑古，無古不成今。</p><p>知己知彼，將心比心。</p><p>酒逢知己飲，詩向會人吟。</p><p>相識滿天下，知心能幾人？</p><p>相逢好似初相識，到老終無怨恨心。</p><p>近水知魚性，近山識鳥音。</p><p>易漲易退山溪水，易反易覆小人心。</p><p>運去金成鐵，時來鐵似金。</p><p>讀書須用意，一字值千金。</p><p>逢人且說三分話，未可全拋一片心。</p><p>有意栽花花不發，無心插柳柳成蔭。</p><p>畫虎畫皮難畫骨，知人知面不知心。</p><p>錢財如糞土，仁義值千金。</p><p>流水下灘非有意，白雲出岫本無心。</p><p>當時若不登高望，誰信東流海洋深？</p><p>路遙知馬力，日久見人心。</p><p>兩人一般心，無錢堪買金；</p><p>一人一般心，有錢難買針。</p><p>相見易得好，久住難為人。</p><p>馬行無力皆因瘦，人不風流只為貧。</p><p>饒人不是痴漢，痴漢不會饒人。</p><p>是親不是親，非親卻是親。</p><p>美不美，鄉中水；親不親，故鄉人。</p><p>鶯花猶怕春光老，豈可教人枉度春？</p><p>相逢不飲空歸去，洞口桃花也笑人。</p><p>紅粉佳人休使老，風流浪子莫教貧。</p><p>在家不會迎賓客，出門方知少主人。</p><p>黃芩無假，阿魏無真。</p><p>客來主不顧，自是無良賓。</p><p>良賓方不顧，應恐是痴人。</p><p>貧居鬧市無人問，富在深山有遠親。</p><p>誰人背後無人說，哪個人前不說人？</p><p>有錢道真語，無錢語不真。</p><p>不信但看筵中酒，杯杯先勸有錢人。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p1.pstatp.com/large/pgc-image/c654ca6e14034466bddb57e91bf55f2f><p class=pgc-img-caption></p></div><p>鬧裡掙錢，靜處安身。</p><p>來如風雨，去似微塵。</p><p>長江後浪推前浪，世上新人趕舊人。</p><p>近水樓臺先得月，向陽花木早逢春。</p><p>古人不見今時月，今月曾經照古人。</p><p>先到為君，後到為臣。</p><p>莫道君行早，更有早行人。</p><p>莫信直中直，須防仁不仁。</p><p>山中有直樹，世上無直人。</p><p>自恨枝無葉，莫怨太陽偏。</p><p>一切都是命，半點不由人。</p><p>一年之計在於春，一日之計在於寅。</p><p>一家之計在於和，一生之計在於勤。</p><p>責人之心責己，恕己之心恕人。</p><p>守口如瓶，防意如城。</p><p>寧可人負我，切莫我負人。</p><p>再三須慎意，第一莫欺心。</p><p>虎身猶可近，人毒不堪親。</p><p>來說是非者，便是是非人。</p><p>遠水難救近火，遠親不如近鄰。</p><p>有酒有肉多兄弟，急難何曾見一人？</p><p>人情似紙張張薄，世事如棋局局新。</p><p>山中也有千年樹，世上難逢百歲人。</p><p>力微休負重，言輕莫勸人。</p><p>無錢休入眾，遭難莫尋親。</p><p>平生不做皺眉事，世上應無切齒人。</p><p>士者國之寶，儒為席上珍。</p><p>若要斷酒法，醒眼看醉人。</p><p>求人須求大丈夫，濟人須濟急時無。</p><p>渴時一滴如甘露，醉後添杯不如無。</p><p>久住令人賤，頻來親也疏。</p><p>酒中不語真君子，財上分明大丈夫。</p><p>出家如初，成佛有餘。</p><p>積金千兩，不如明解經書。</p><p>養子不教如養驢，養女不教如養豬。</p><p>有田不耕倉廩虛，有書不讀子孫愚。</p><p>倉廩虛兮歲月乏，子孫愚兮禮儀疏。</p><p>聽君一席話，勝讀十年書。</p><p>人不通今古，馬牛如襟裾。</p><p>茫茫四海人無數，哪個男兒是丈夫？</p><p>白酒釀成緣好客，黃金散盡為收書。</p><p>救人一命，勝造七級浮屠。</p><p>城門失火，殃及池魚。</p><p>庭前生瑞草，好事不如無。</p><p>欲求生富貴，須下死工夫。</p><p>百年成之不足，一旦壞之有餘。</p><p>人心似鐵，官法如爐。</p><p>善化不足，惡化有餘。</p><p>水至清則無魚，人太急則無智。</p><p>知者減半，愚者全無。</p><p>在家由父，出嫁從夫。</p><p>痴人畏婦，賢女敬夫。</p><p>是非終日有，不聽自然無。</p><p>竹籬茅舍風光好，道院僧房終不如。</p><p>寧可正而不足，不可邪而有餘。</p><p>寧可信其有，不可信其無。</p><p>命裡有時終須有，命裡無時莫強求。</p><p>道院迎仙客，書堂隱相儒。</p><p>庭栽棲鳳竹，池養化龍魚。</p><p>結交須勝己，似我不如無。</p><p>但看三五日，相見不如初。</p><p>人情似水分高下，世事如雲任卷舒。</p><p>會說說都是，不會說無理。</p><p>磨刀恨不利，刀利傷人指；</p><p>求財恨不多，財多害自己。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p1.pstatp.com/large/pgc-image/413ea260e2304a59aae93c5f3319e9a5><p class=pgc-img-caption></p></div><p>知足常足，終身不辱；</p><p>知止常止，終身不恥。</p><p>有福傷財，無福傷己。</p><p>差之毫釐，失之千里。</p><p>若登高必自卑，若涉遠必自邇。</p><p>三思而行，再思可矣。</p><p>動口不如親為，求人不如求己。</p><p>小時是兄弟，長大各鄉里。</p><p>嫉財莫嫉食，怨生莫怨死。</p><p>人見白頭嗔，我見白頭喜。</p><p>多少少年郎，不到白頭死。</p><p>牆有縫，壁有耳。</p><p>好事不出門，壞事傳千里。</p><p>若要人不知，除非己莫為。</p><p>為人不做虧心事，半夜敲門心不驚。</p><p>賊是小人，智過君子。</p><p>君子固窮，小人窮斯濫矣。</p><p>富貴多憂，貧窮自在。</p><p>不以我為德，反以我為仇。</p><p>寧可直中取，不可曲中求。</p><p>人無遠慮，必有近憂。</p><p>知我者謂我心憂，不知我者謂我何求？</p><p>晴天不肯去，直待雨淋頭。</p><p>成事莫說，覆水難收。</p><p>是非只為多開口，煩惱皆因強出頭。</p><p>忍得一時之氣，免得百日之憂。</p><p>近來學得烏龜法，得縮頭時且縮頭。</p><p>懼法朝朝樂，欺公日日憂。</p><p>人生一世，草長一春。</p><p>黑髮不知勤學早，轉眼便是白頭翁。</p><p>月過十五光明少，人到中年萬事休。</p><p>兒孫自有兒孫福，莫為兒孫做馬牛。</p><p>人生不滿百，常懷千歲憂。</p><p>今朝有酒今朝醉，明日愁來明日憂。</p><p>路逢險處須迴避，事到臨頭不自由。</p><p>人貧不語，水平不流。</p><p>一家養女百家求，一馬不行百馬憂。</p><p>有花方酌酒，無月不登樓。</p><p>三杯通大道，一醉解千愁。</p><p>深山畢竟藏猛虎，大海終須納細流。</p><p>惜花須檢點，愛月不梳頭。</p><p>大抵選她肌骨好，不搽紅粉也風流。</p><p>受恩深處宜先退，得意濃時便可休。</p><p>莫待是非來入耳，從前恩愛反為仇。</p><p>留得五湖明月在，不愁無處下金鉤。</p><p>休別有魚處，莫戀淺灘頭。</p><p>去時終須去，再三留不住。</p><p>忍一句，息一怒，饒一著，退一步。</p><p>三十不豪，四十不富，五十將來尋死路。</p><p>生不認魂，死不認屍。</p><p>一寸光陰一寸金，寸金難買寸光陰。</p><p>父母恩深終有別，夫妻義重也分離。</p><p>人生似鳥同林宿，大難來時各自飛。</p><p>人善被人欺，馬善被人騎。</p><p>人無橫財不富，馬無夜草不肥。</p><p>人惡人怕天不怕，人善人欺天不欺。</p><p>善惡到頭終有報，只盼來早與來遲。</p><p>黃河尚有澄清日，豈能人無得運時？</p><p>得寵思辱，居安思危。</p><p>念念有如臨敵日，心心常似過橋時。</p><p>英雄行險道，富貴似花枝。</p><p>人情莫道春光好，只怕秋來有冷時。</p><p>送君千里，終有一別。</p><p>但將冷眼觀螃蟹，看你橫行到幾時。</p><p>見事莫說，問事不知。</p><p>閒事莫管，無事早歸。</p><p>假緞染就真紅色，也被旁人說是非。</p><p>善事可做，惡事莫為。</p><p>許人一物，千金不移。</p><p>龍生龍子，虎生虎兒。</p><p>龍游淺水遭蝦戲，虎落平原被犬欺。</p><p>一舉首登龍虎榜，十年身到鳳凰池。</p><p>十年寒窗無人問，一舉成名天下知。</p><p>酒債尋常處處有，人生七十古來稀！</p><p>養兒防老，積穀防饑。</p><p>雞豚狗彘之畜，無失其時，數口之家，可以無飢矣。</p><p>當家才知鹽米貴，養子方知父母恩。</p><p>常將有日思無日，莫把無時當有時。</p><p>樹欲靜而風不止，子欲養而親不待。</p><p>時來風送滕王閣，運去雷轟薦福碑。</p><p>入門休問榮枯事，且看容顏便得知。</p><p>官清司吏瘦，神靈廟祝肥。</p><p>息卻雷霆之怒，罷卻虎豹之威。</p><p>饒人算之本，輸人算之機。</p><p>好言難得，惡語易施。</p><p>一言既出，駟馬難追。</p><p>道吾好者是吾賊，道吾惡者是吾師。</p><p>路逢俠客須呈劍，不是才人莫獻詩。</p><p>三人行必有我師焉。</p><p>擇其善者而從之，其不善者而改之。</p><p>欲昌和順須為善，要振家聲在讀書。</p><p>少壯不努力，老大徒傷悲。</p><p>人有善願，天必佑之。</p><p>莫飲卯時酒，昏昏醉到酉。</p><p>莫罵酉時妻，一夜受孤悽。</p><p>種麻得麻，種豆得豆。</p><p>天眼恢恢，疏而不漏。</p><p>見官莫向前，作客莫在後。</p><p>寧添一斗，莫添一口。</p><p>螳螂捕蟬，豈知黃雀在後？</p><p>不求金玉重重貴，但願兒孫個個賢。</p><p>一日夫妻，百世姻緣。</p><p>百世修來同船渡，千世修來共枕眠。</p><p>殺人一萬，自損三千。</p><p>傷人一語，利如刀割。</p><p>枯木逢春猶再發，人無兩度再少年。</p><p>未晚先投宿，雞鳴早看天。</p><p>將相頂頭堪走馬，公侯肚內好撐船。</p><p>富人思來年，窮人想眼前。</p><p>世上若要人情好，賒去物品莫取錢。</p><p>生死有命，富貴在天。</p><p>擊石原有火，不擊乃無煙。</p><p>人學始知道，不學亦徒然。</p><p>莫笑他人老，終須還到老。</p><p>和得鄰里好，猶如拾片寶。</p><p>但能守本分，終身無煩惱。</p><p>大家做事尋常，小家做事慌張。</p><p>大家禮義教子弟，小家凶惡訓兒郎。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p1.pstatp.com/large/pgc-image/e9962db4389e4cf49bdcb3e6bd951bb6><p class=pgc-img-caption></p></div><p>君子愛財，取之有道。</p><p>貞婦愛色，納之以禮。</p><p>善有善報，惡有惡報。</p><p>不是不報，時候未到。</p><p>萬惡淫為首，百行孝當先。</p><p>人而無信，不知其可也。</p><p>一人道虛，千人傳實。</p><p>凡事要好，須問三老。</p><p>若爭小利，便失大道。</p><p>家中不和鄰里欺，鄰里不和說是非。</p><p>年年防飢，夜夜防盜。</p><p>學者是好，不學不好。</p><p>學者如禾如稻，不學如草如蒿。</p><p>遇飲酒時須防醉，得高歌處且高歌。</p><p>因風吹火，用力不多。</p><p>不因漁夫引，怎能見波濤？</p><p>無求到處人情好，不飲任他酒價高。</p><p>知事少時煩惱少，識人多處是非多。</p><p>進山不怕傷人虎，只怕人情兩面刀。</p><p>強中更有強中手，惡人須用惡人磨。</p><p>會使不在家富豪，風流不用衣著佳。</p><p>光陰似箭，日月如梭。</p><p>天時不如地利，地利不如人和。</p><p>黃金未為貴，安樂值錢多。</p><p>為善最樂，作惡難逃。</p><p>羊有跪乳之恩，鴉有反哺之情。</p><p>孝順還生孝順子，忤逆還生忤逆兒。</p><p>不信但看簷前水，點點滴滴舊窩池。</p><p>隱惡揚善，執其兩端。</p><p>妻賢夫禍少，子孝父心寬。</p><p>已覆之水，收之實難。</p><p>人生知足時常足，人老偷閒且是閒。</p><p>處處綠楊堪繫馬，家家有路通長安。</p><p>既墜釜甑，反顧何益。</p><p>見者易，學者難。</p><p>厭靜還思喧，嫌喧又憶山。</p><p>自從心定後，無處不安然。</p><p>莫將容易得，便作等閒看。</p><p>用心計較般般錯，退後思量事事寬。</p><p>道路各別，養家一般。</p><p>由儉入奢易，從奢入儉難。</p><p>知音說與知音聽，不是知音莫與談。</p><p>點石化為金，人心猶未足。</p><p>信了賭，賣了屋。</p><p>他人觀花，不涉你目。</p><p>他人碌碌，不涉你足。</p><p>誰人不愛子孫賢，誰人不愛千鍾粟。</p><p>奈五行，不是這般題目。</p><p>莫把真心空計較，兒孫自有兒孫福。</p><p>書到用時方恨少，事非經過不知難。</p><p>天下無不是的父母，世上最難得者兄弟。</p><p>與人不和，勸人養鵝；與人不睦，勸人架屋。</p><p>但行好事，莫問前程。不交僧道，便是好人。</p><p>河狹水激，人急計生。</p><p>明知山有虎，莫向虎山行。</p><p>路不鏟不平，事不為不成。</p><p>無錢方斷酒，臨老始讀經。</p><p>點塔七層，不如暗處一燈。</p><p>堂上二老是活佛，何用靈山朝世尊。</p><p>萬事勸人休瞞昧，舉頭三尺有神明。</p><p>但存方寸土，留與子孫耕。</p><p>滅卻心頭火，剔起佛前燈。</p><p>惺惺多不足，濛濛作公卿。</p><p>眾星朗朗，不如孤月獨明。</p><p>兄弟相害，不如友生。</p><p>合理可作，小利不爭。</p><p>牡丹花好空入目，棗花雖小結實多。</p><p>欺老莫欺小，欺人心不明。</p><p>勤奮耕鋤收地利，他時飽暖謝蒼天。</p><p>得忍且忍，得耐且耐，不忍不耐，小事成災。</p><p>相論逞英豪，家計漸漸退。</p><p>賢婦令夫貴，惡婦令夫敗。</p><p>一人有慶，兆民鹹賴。</p><p>人老心未老，人窮志莫窮。</p><p>人無千日好，花無百日紅。</p><p>黃蜂一口針，橘子兩邊分。</p><p>世間痛恨事，最毒淫婦心。</p><p>殺人可恕，情理不容。</p><p>乍富不知新受用，乍貧難改舊家風。</p><p>座上客常滿，杯中酒不空。</p><p>屋漏更遭連夜雨，行船又遇打頭風。</p><p>筍因落籜方成竹，魚為奔波始化龍。</p><p>記得少年騎竹馬，轉眼又是白頭翁。</p><p>禮義生於富足，盜賊出於賭博。</p><p>天上眾星皆拱北，世間無水不朝東。</p><p>士為知己者死，女為悅己者容。</p><p>色即是空，空即是色。</p><p>君子安貧，達人知命。</p><p>良藥苦口利於病，忠言逆耳利於行。</p><p>順天者昌，逆天者亡。</p><p>有緣千里來相會，無緣對面不相逢。</p><p>有福者昌，無福者亡。</p><p>人為財死，鳥為食亡。</p><p>夫妻相和好，琴瑟與笙簧。</p><p>紅粉易妝嬌態女，無錢難作好兒郎。</p><p>有子之人貧不久，無兒無女富不長。</p><p>善必壽老，惡必早亡。</p><p>爽口食多偏作病，快心事過恐遭殃。</p><p>富貴定要依本分，貧窮不必再思量。</p><p>畫水無風空作浪，繡花雖好不聞香。</p><p>貪他一斗米，失卻半年糧。</p><p>爭他一腳豚，反失一肘羊。</p><p>龍歸晚洞雲猶溼，麝過春山草木香。</p><p>平生只會說人短，何不回頭把己量？</p><p>見善如不及，見惡如探湯。</p><p>人窮志短，馬瘦毛長。</p><p>自家心裡急，他人未知忙。</p><p>貧無達士將金贈，病有高人說藥方。</p><p>觸來莫與競，事過心清涼。</p><p>秋來滿山多秀色，春來無處不花香。</p><p>凡人不可貌相，海水不可斗量。</p><p>清清之水為土所防，濟濟之士為酒所傷。</p><p>蒿草之下或有蘭香，茅茨之屋或有侯王。</p><p>無限朱門生餓殍，幾多白屋出公卿。</p><p>酒裡乾坤大，壺中日月長。</p><p>拂石坐來春衫冷，踏花歸去馬蹄香。</p><p>萬事前身定，浮生空自忙。</p><p>叫月子規喉舌冷，宿花蝴蝶夢魂香。</p><p>一言不中，千言不用。</p><p>一人傳虛，百人傳實。</p><p>萬金良藥，不如無疾。</p><p>千里送鵝毛，禮輕情義重。</p><p>世事如明鏡，前程暗似漆。</p><p>君子懷刑，小人懷惠。</p><p>架上碗兒輪流轉，媳婦自有做婆時。</p><p>人生一世，如駒過隙。</p><p>良田萬頃，日食一升。</p><p>大廈千間，夜眠八尺。</p><p>千經萬典，孝義為先。</p><p>天上人間，方便第一。</p><p>一字入公門，九牛拔不出。</p><p>八字衙門向南開，有理無錢莫進來。</p><p>欲求天下事，須用世間財。</p><p>富從升合起，貧因不算來。</p><p>近河不得枉使水，近山不得枉燒柴。</p><p>家無讀書子，官從何處來？</p><p>慈不掌兵，義不掌財。</p><p>一夫當關，萬夫莫開。</p><p>萬事不由人計較，一生都是命安排。</p><p>白雲本是無心物，卻被清風引出來。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p1.pstatp.com/large/pgc-image/8a5db4e6cd334003863de49865a92bb3><p class=pgc-img-caption></p></div><p>慢行急行，逆取順取。</p><p>命中只有如許財，絲毫不可有閃失。</p><p>人間私語，天聞若雷。</p><p>暗室虧心，神目如電。</p><p>一毫之惡，勸人莫作。一毫之善，與人方便。</p><p>虧人是禍，饒人是福，天眼恢恢，報應甚速。</p><p>聖賢言語，神欽鬼服。</p><p>人各有心，心各有見。</p><p>口說不如身逢，耳聞不如目見。</p><p>見人富貴生歡喜，莫把心頭似火燒。</p><p>養兵千日，用在一時。</p><p>國清才子貴，家富小兒嬌。</p><p>利刀割體瘡猶使，惡語傷人恨不消。</p><p>公道世間唯白髮，貴人頭上不曾饒。</p><p>有才堪出眾，無衣懶出門。</p><p>為官須作相，及第必爭先。</p><p>苗從地發，樹由枝分。</p><p>宅裡燃火，煙氣成雲。</p><p>以直報怨，知恩報恩。</p><p>紅顏今日雖欺我，白髮他時不放君。</p><p>借問酒家何處有，牧童遙指杏花村。</p><p>父子和而家不退，兄弟和而家不分。</p><p>一片雲間不相識，三千里外卻逢君。</p><p>官有公法，民有私約。</p><p>平時不燒香，臨時抱佛腳。</p><p>幸生太平無事日，恐防年老不多時。</p><p>國亂思良將，家貧思良妻。</p><p>池塘積水須防旱，田地深耕足養家。</p><p>根深不怕風搖動，樹正何愁月影斜。</p><p>爭得貓兒，失卻牛腳。</p><p>愚者千慮，必有一得，智者千慮，必有一失。</p><p>始吾於人也，聽其言而信其行。</p><p>今吾於人也，聽其言而觀其行。</p><p>哪個梳頭無亂髮，情人眼裡出西施。</p><p>珠沉淵而川媚，玉韞石而山輝。</p><p>夕陽無限好，只恐不多時。</p><p>久旱逢甘霖，他鄉遇故知；洞房花燭夜，金榜題名時。</p><p>惜花春起早，愛月夜眠遲。</p><p>掬水月在手，弄花香滿衣。</p><p>桃紅李白薔薇紫，問著東君總不知。</p><p>教子教孫須教義，栽桑栽柘少栽花。</p><p>休念故鄉生處好，受恩深處便為家。</p><p>學在一人之下，用在萬人之上。</p><p>一日為師，終生為父。</p><p>忘恩負義，禽獸之徒。</p><p>勸君莫將油炒菜，留與兒孫夜讀書。</p><p>書中自有千鍾粟，書中自有顏如玉。</p><p>莫怨天來莫怨人，五行八字命生成。</p><p>莫怨自己窮，窮要窮得乾淨；莫羨他人富，富要富得清高。</p><p>別人騎馬我騎驢，仔細思量我不如，</p><p>待我回頭看，還有挑腳漢。</p><p>路上有飢人，家中有剩飯。</p><p>積德與兒孫，要廣行方便。</p><p>作善鬼神欽，作惡遭天遣。</p><p>積錢積穀不如積德，買田買地不如買書。</p><p>一日春工十日糧，十日春工半年糧。</p><p>疏懶人沒吃，勤儉糧滿倉。</p><p>人親財不親，財利要分清。</p><p>十分伶俐使七分，常留三分與兒孫，</p><p>若要十分都使盡，遠在兒孫近在身。</p><p>君子樂得做君子，小人枉自做小人。</p><p>好學者則庶民之子為公卿，不好學者則公卿之子為庶民。</p><p>惜錢莫教子，護短莫從師。</p><p>記得舊文章，便是新舉子。</p><p>人在家中坐，禍從天上落。</p><p>但求心無愧，不怕有後災。</p><p>只有和氣去迎人，哪有相打得太平。</p><p>忠厚自有忠厚報，豪強一定受官刑。</p><p>人到公門正好修，留些陰德在後頭。</p><p>為人何必爭高下，一旦無命萬事休。</p><p>山高不算高，人心比天高。</p><p>白水變酒賣，還嫌豬無糟。</p><p>貧寒休要怨，寶貴不須驕。</p><p>善惡隨人作，禍福自己招。</p><p>奉勸君子，各宜守己。</p><p>只此呈示，萬無一失。</p><p>前人俗語，言淺理深。</p><p>補遺增廣，集成書文。</p><p>世上無難事，只怕不專心。</p><p>成人不自在，自在不成人；</p><p>金憑火煉方知色，與人交財便知心。</p><p>乞丐無糧，懶惰而成。</p><p>勤儉為無價之寶，節糧乃眾妙之門。</p><p>省事儉用，免得求人。</p><p>量大禍不在，機深禍亦深。</p><p>善為至寶深深用，心作良田世世耕。</p><p>群居防口，獨坐防心。</p><p>體無病為富貴，身平安莫怨貧。</p><p>敗家子弟揮金如土，貧家子弟積土成金。</p><p>富貴非關天地，禍福不是鬼神。</p><p>安分貧一時，本分終不貧。</p><p>不拜父母拜乾親，弟兄不和結外人。</p><p>人過留名，雁過留聲。</p><p>擇子莫擇父，擇親莫擇鄰。</p><p>愛妻之心是主，愛子之心是親。</p><p>事從根起，藕葉連心。</p><p>禍與福同門，利與害同城。</p><p>清酒紅人臉，財帛動人心！</p><p>寧可葷口唸佛，不可素口罵人。</p><p>有錢能說話，無錢話不靈。</p><p>豈能盡如人意？但求不愧吾心。</p><p>不說自己井繩短，反說他人箍井深。</p><p>恩愛多生病，無錢便覺貧。</p><p>只學斟酒意，莫學下棋心。</p><p>孝莫假意，轉眼便為人父母。</p><p>善休望報，回頭只看汝兒孫！</p><p>口開神氣散，舌出是非生！</p><p>彈琴費指甲，說話費精神。</p><p>千貫買田，萬貫結鄰。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p9.pstatp.com/large/pgc-image/ad0de96eadd64a7d94cfd4c47ac44144><p class=pgc-img-caption></p></div><p>人言未必猶盡，聽話只聽三分。</p><p>隔壁豈無耳，窗外豈無人？</p><p>財可養生須注意，事不關己不勞心。</p><p>酒不護賢，色不護病；</p><p>財不護親，氣不護命！</p><p>一日不可無常業，安閒便易起邪心！</p><p>炎涼世態，富貴更甚於貧賤；</p><p>嫉妒人心，骨肉更甚於外人！</p><p>瓜熟蒂落，水到渠成。</p><p>人情送匹馬，買賣不饒針！</p><p>過頭飯好吃，過頭話難聽！</p><p>事多累了自己，田多養了眾人。</p><p>怕事忍事不生事自然無事；</p><p>平心靜心不欺心何等放心！</p><p>天子至尊不過於理，在理良心天下通行。</p><p>好話不在多說，有理不在高聲！</p><p>一朝權在手，便把令來行。</p><p>甘草味甜人可食，巧言妄語不可聽。</p><p>當場不論，過後枉然。</p><p>貧莫與富鬥，富莫與官爭！</p><p>官清難逃猾吏手，衙門少有唸佛人！</p><p>家有千口，主事一人。</p><p>父子竭力山成玉，弟兄同心土變金。</p><p>當事者迷，旁觀者清。</p><p>怪人不知理，知理不怪人。</p><p>未富先富終不富，未貧先貧終不貧。</p><p>少當少取，少輸當贏！</p><p>飽暖思淫慾，飢寒起盜心！</p><p>蚊蟲遭扇打，只因嘴傷人！</p><p>欲多傷神，財多累心！</p><p>布衣得暖真為福，千金平安即是春。</p><p>家貧出孝子，國亂顯忠臣！</p><p>寧做太平犬，莫做離亂人！</p><p>人有幾等，官有幾品。</p><p>理不衛親，法不為民。</p><p>自重者然後人重，人輕者便是自輕。</p><p>自身不謹，擾亂四鄰。</p><p>快意事過非快意，自古敗名因敗事。</p><p>傷身事莫做，傷心話莫說。</p><p>小人肥口，君子肥身。</p><p>地不生無名之輩，天不生無路之人。</p><p>一苗露水一苗草，一朝天子一朝臣。</p><p>讀未見書，如得良友；見已讀書，如逢故人。</p><p>福滿須防有禍，凶多料必無爭。</p><p>不怕三十而死，只怕死後無名。</p><p>但知江湖者，都是薄命人。</p><p>不怕方中打死人，只知方中無好人。</p><p>說長說短，寧說人長莫說短；</p><p>施恩施怨，寧施人恩莫施怨。</p><p>育林養虎，虎大傷人。</p><p>冤家抱頭死，事要解交人。</p><p>捲簾歸乳燕，開扇出蒼蠅。</p><p>愛鼠常留飯，憐蛾燈罩紗。</p><p>人命在天，物命在人。</p><p>奸不通父母，賊不通地鄰。</p><p>盜賊多出賭博，人命常出姦情。</p><p>治國信讒必殺忠臣，治家信讒必疏其親。</p><p>治國不用佞臣，治家不用佞婦。</p><p>好臣一國之寶，好婦一家之珍。</p><p>穩的不滾，滾的不穩。</p><p>兒不嫌母醜，狗不嫌家貧。</p><p>君子千錢不計較，小人一錢惱人心。</p><p>人前顯貴，鬧裡奪爭。</p><p>要知江湖深，一個不做聲。</p><p>知止自當出妄想，安貧須是禁奢心。</p><p>初入行業，三年事成；</p><p>初吃饅頭，三年口生。</p><p>家無生活計，坐吃如山崩。</p><p>家有良田萬頃，不如薄藝在身；</p><p>藝多不養家，食多嚼不贏。</p><p>命中只有八合米，走遍天下不滿升。</p><p>使心用心，反害自身。</p><p>國家無空地，世上無閒人。</p><p>妙藥難醫怨逆病，混財不富窮命人。</p><p>耽誤一年春，十年補不清；</p><p>人能處處能，草能處處生。</p><p>會打三班鼓，也要幾個人。</p><p>人不走不親，水不打不渾。</p><p>三貧三富不到老，十年興敗多少人！</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p1.pstatp.com/large/pgc-image/826097db11b74439bb2f139e28871cab><p class=pgc-img-caption></p></div><p>買貨買得真，折本折得輕；</p><p>不怕問到，只怕倒問。</p><p>人強不如貨強，價高不如口便。</p><p>會買買怕人，會賣賣怕人。</p><p>只只船上有梢公，天子足下有貧親。</p><p>既知莫望，不知莫向。</p><p>在一行，練一行；</p><p>窮莫失志，富莫癲狂。</p><p>天欲令其滅亡，必先讓其瘋狂。</p><p>梢長人膽大，梢短人心慌。</p><p>隔行莫貪利，久煉必成鋼。</p><p>瓶花雖好豔，相看不耐長。</p><p>早起三光，遲起三慌。</p><p>未來休指望，過去莫思量；</p><p>時來遇好友，病去遇良方。</p><p>布得春風有夏雨，哈得秋風大家涼。</p><p>晴帶雨傘，飽帶飢糧。</p><p>滿壺全不響，半壺響叮噹。</p><p>久利之事莫為，眾爭之地莫往。</p><p>老醫迷舊疾，朽藥誤良方；</p><p>該在水中死，不在岸上亡。</p><p>舍財不如少取，施藥不如傳方。</p><p>倒了城牆醜了縣官，打了梅香醜了姑娘。</p><p>燕子不進愁門，耗子不鑽空倉。</p><p>蒼蠅不叮無縫蛋，謠言不找謹慎人。</p><p>一人舍死，萬人難當。</p><p>人爭一口氣，佛爭一炷香。</p><p>門為小人而設，鎖乃君子之防。</p><p>舌咬只為揉，齒落皆因眶。</p><p>硬弩弦先斷，鋼刀刃自傷。</p><p>賊名難受，龜名難當。</p><p>好事他人未見講，錯處他偏說得長。</p><p>男子無志純鐵無鋼，女子無志爛草無瓤。</p><p>生男欲得成龍猶恐成獐，生女欲得成鳳猶恐成虎。</p><p>養男莫聽狂言，養女莫叫離母。</p><p>男子失教必愚頑，女子失教定粗魯。</p><p>生男莫教弓與弩，生女莫教歌與舞。</p><p>學成弓弩沙場災，學成歌舞為人妾。</p><p>財交者密，財盡者疏。</p><p>婚姻論財，夫妻之道。</p><p>色嬌者親，色衰者疏。</p><p>少實勝虛，巧不如拙。</p><p>百戰百勝不如無爭，萬言萬中不如一默。</p><p>有錢不置怨逆產，冤家宜解不宜結。</p><p>近朱者赤，近墨者黑。</p><p>一個山頭一隻虎，惡龍難鬥地頭蛇。</p><p>出門看天色，進門看臉色。</p><p>商賈買賣如施捨，買賣公平如積德。</p><p>天生一人，地生一穴。</p><p>家無三年之積不成其家，國無九年之積不成其國。</p><p>男子有德便是才，女子無才便是德。</p><p>有錢難買子孫賢，女兒不請上門客。</p><p>男大當婚女大當嫁，不婚不嫁惹出笑話。</p><p>謙虛美德，過謙即詐。</p><p>自己跌倒自己爬，望人扶持都是假。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p3.pstatp.com/large/pgc-image/e99417a8a978455299305371fae8e6c4><p class=pgc-img-caption></p></div><p>人不知己過，牛不知力大。</p><p>一家飽暖千家怨，一物不見賴千家。</p><p>當面論人惹恨最大，是與不是隨他說吧！</p><p>誰人做得千年主，轉眼流傳八百家。</p><p>滿載芝麻都漏了，還在水裡撈油花！</p><p>皇帝坐北京，以理統天下。</p><p>五百年前共一家，不同祖宗也同華！</p><p>學堂大如官廳，人情大過王法。</p><p>找錢猶如針挑土，用錢猶如水推沙！</p><p>害人之心不可有，防人之心不可無！</p><p>不愁無路，就怕不做。</p><p>須向根頭尋活計，莫從體面下功夫！</p><p>禍從口出，病從口入。</p><p>藥補不如肉補，肉補不如養補。</p><p>思慮之害甚於酒色，日日勞力上床呼疾。</p><p>人怕不是福，人欺不是辱。</p><p>能言不是真君子，善處方為大丈夫！</p><p>為人莫犯法，犯法身無主。</p><p>姊妹同肝膽，弟兄同骨肉。</p><p>慈母多誤子，悍婦必欺夫！</p><p>君子千里同舟，小人隔牆易宿。</p><p>文錢逼死英雄漢，財不歸身恰是無。</p><p>妻子如衣服，弟兄似手足。</p><p>衣服補易新，手足斷難續。</p><p>盜賊怨失主，不孝怨父母。</p><p>一時勸人以口，百世勸人以書。</p><p>我不如人我無其福，人不如我我常知足！</p><p>撿金不忘失金人，三兩黃銅四兩福。</p><p>因禍得福，求賭必輸。</p><p>一言而讓他人之禍，一忿而折平生之福。</p><p>天有不測風雲，人有旦夕禍福。</p><p>不淫當齋，淡飽當肉。</p><p>緩步當車，無禍當福。</p><p>男無良友不知己之有過，女無明鏡不知面之精粗。</p><p>事非親做，不知難處。</p><p>十年易讀舉子，百年難淘江湖！</p><p>積錢不如積德，閒坐不如看書。</p><p>思量挑擔苦，空手做是福。</p><p>時來易借銀千兩，運去難賒酒半壺。</p><p>天晴打過落雨鋪，少時享過老來福。</p><p>與人方便自己方便，一家打牆兩家好看。</p><p>當面留一線，過後好相見。</p><p>入門掠虎易，開口告人難。</p><p>手指要往內撇，家醜不可外傳。</p><p>浪子出於祖無德，孝子出於前人賢。</p><p>貨離鄉貴，人離鄉賤。</p><p>樹挪死，人挪活。</p><p>在家千日好，出門處處難。</p><p>三員長者當官員，幾個明人當知縣？</p><p>明人自斷，愚人官斷。</p><p>人怕三見面，樹怕一墨線。</p><p>村夫硬似鐵，光棍軟如棉。</p><p>不是撐船手，怎敢拿篙竿！</p><p>天下禮儀無窮，一人知識有限。</p><p>一人不得二人計，宋江難結萬人緣。</p><p>家有三畝田，不離衙門前，鄉間無強漢，衙門就餓飯。</p><p>人人依禮儀，天下不設官。</p><p>衙門錢，眼睛錢；</p><p>田禾錢，千萬年。</p><p>詩書必讀，不可做官。</p><p>為人莫當官，當官皆一般。</p><p>換了你我去，恐比他還貪。</p><p>官吏清廉如修行，書差方便如行善。</p><p>靠山吃山，種田吃田。</p><p>吃盡美味還是鹽，穿盡綾羅還是棉。</p><p>一夫不耕，全家餓飯，一女不織，全家受寒。</p><p>金銀到手非容易，用時方知來時難。</p><p>先講斷，後不亂，免得藕斷絲不斷。</p><p>聽人勸，得一半。</p><p>不怕慢，只怕站。</p><p>逢快莫趕，逢賤莫懶。</p><p>謀事在人，成事在天！</p><p>長路人挑擔，短路人賺錢。</p><div class=pgc-img><img alt=《增廣賢文》全文，講的是人生哲學，說的是處世之道 onerror=errorimg.call(this); src=https://p3.pstatp.com/large/pgc-image/48175db5e0714640a1eec8b14e19db6f><p class=pgc-img-caption></p></div><p>寧賣現二，莫賣賒三。</p><p>賺錢往前算，折本往後算。</p><p>小小生意賺大錢，七十二行出狀元。</p><p>自己無運至，卻怨世界難。</p><p>膽大不如膽小，心寬甚如屋寬。</p><p>妻賢何愁家不富，子孫何須受祖田。</p><p>是兒不死，是財不散。</p><p>財來生我易，我去生財難。</p><p>十月灘頭坐，一日下九灘。</p><p>結交一人難上難，得罪一人一時間。</p><p>借債經商，賣田還債；</p><p>賒錢起屋，賣屋還錢。</p><p>修起廟來鬼都老，拾得秤來姜賣完。</p><p>不嫖莫轉，不賭莫看。</p><p>節食以去病，少食以延年。</p><p>豆腐多了是包水，梢公多了打爛船。</p><p>無口過是，無眼過難。</p><p>無身過易，無心過難。</p><p>不會鳧水怨河灣，不會犁田怨枷擔。</p><p>他馬莫騎，他弓莫挽。</p><p>要知心腹事，但聽口中言。</p><p>寧在人前全不會，莫在人前會不全。</p><p>事非親見，切莫亂談。</p><p>打人莫打臉，罵人莫罵短。</p><p>好言一句三冬暖，話不投機六月寒。</p><p>人上十口難盤，帳上萬元難還。</p><p>放債如施，收債如討。</p><p>告狀討錢，海底摸鹽。</p><p>衙門深似海，弊病大如天。</p><p>銀錢莫欺騙，牛馬不好變。</p><p>好漢莫被人識破，看破不值半文錢。</p><p>狗咬對頭人，雷打三世冤。</p><p>不賣香燒無剩錢，井水不打不滿邊。</p><p>事寬則園，太久則偏。</p><p>高人求低易，低人求高難。</p><p>有錢就是男子漢，無錢就是漢子難。</p><p>人上一百，手藝齊全。</p><p>難者不會，會者不難。</p><p>生就木頭造就船，砍的沒得車的圓。</p><p>心不得滿，事不得全。</p><p>鳥飛不盡，話說不完。</p><p>人無喜色休開店，事不遂心莫怨天。</p><p>選婿莫選田園，選女莫選嫁奩。</p><p>紅顏女子多薄命，福人出在醜人邊。</p><p>人將禮義為先，樹將花果為園。</p><p>臨危許行善，過後心又變。</p><p>天意違可以人回，命早定可以心挽。</p><p>強盜口內出赦書，君子口中無戲言。</p><p>貴人語少，貧子話多。</p><p>快裡須斟酌，耽誤莫遲春。</p><p>讀過古華佗，不如見症多。</p><p>東屋未補西屋破，前帳未還後又拖。</p><p>今年又說明年富，待到明年差不多。</p><p>志不同己，不必強合。</p><p>莫道坐中安樂少，須知世上苦情多。</p><p>本少利微強如坐，屋簷水也滴得多。</p><p>勤儉持家富，謙恭受益多。</p><p>細處不斷粗處斷，黃梅不落青梅落。</p><p>見錢起意便是賊，順手牽羊乃為盜。</p><p>要做快活人，切莫尋煩惱。</p><p>要做長壽人，莫做短命事。</p><p>要做有後人，莫做無後事。</p><p>不經一事，不長一智。</p><p>寧可無錢使，不可無行止。</p><p>栽樹要栽松柏，結交要結君子。</p><p>秀才不出門，能知天下事。</p><p>錢多不經用，兒多不耐死。</p><p>弟兄爭財家不窮不止，妻妾爭風夫不死不止。</p><p>男人有志，婦人有勢。</p><p>夫人死百將臨門，將軍死一卒不至。</p><p>天旱誤甲子，人窮誤口齒。</p><p>百歲無多日，光陰能幾時？</p><p>父母養其身，自己立其志。</p><p>待有餘而濟人，終無濟人之日；</p><p>待有閒而讀書，終無讀書之時。</p><p>此書傳後世，句句必精讀，其中禮和義，奉勸告世人。</p><p>勤奮讀，苦發奮，走遍天涯如遊刃。</p></div></div><div class="post-meta meta-tags"><ul class=clearfix><li><a>增廣賢文</a></li><li><a>講的</a></li><li><a>哲學</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/4ede77a1.html alt=《增廣賢文》全文註解，講人生哲學，說處世之道，學人間真理 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/f2edff92-bcd1-4d15-b95b-11927486f644 style=border-radius:25px></a>
<a href=../../tw/%E7%A7%91%E5%AD%B8/4ede77a1.html title=《增廣賢文》全文註解，講人生哲學，說處世之道，學人間真理>《增廣賢文》全文註解，講人生哲學，說處世之道，學人間真理</a></li><hr><li><a href=../../tw/%E7%A7%91%E6%8A%80/9f220780.html alt=當科學和哲學遇到隨機性，確定性和混亂時 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/9e3b0b83044245e887f1fa23093c56a6 style=border-radius:25px></a>
<a href=../../tw/%E7%A7%91%E6%8A%80/9f220780.html title=當科學和哲學遇到隨機性，確定性和混亂時>當科學和哲學遇到隨機性，確定性和混亂時</a></li><hr><li><a href=../../tw/%E7%A7%91%E6%8A%80/078eda89.html alt=纏論技術的哲學 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/69b9622d1deb4c76956a3a5726bcbeb3 style=border-radius:25px></a>
<a href=../../tw/%E7%A7%91%E6%8A%80/078eda89.html title=纏論技術的哲學>纏論技術的哲學</a></li><hr><li><a href=../../tw/%E7%A7%91%E6%8A%80/29b74b85.html alt="帶你一起學中醫：第一章 中醫學的哲學基礎（三）" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/e881408d-8474-4660-b1b9-2ea60246ffc2 style=border-radius:25px></a>
<a href=../../tw/%E7%A7%91%E6%8A%80/29b74b85.html title="帶你一起學中醫：第一章 中醫學的哲學基礎（三）">帶你一起學中醫：第一章 中醫學的哲學基礎（三）</a></li><hr><li><a href=../../tw/%E7%A7%91%E5%AD%B8/2c394e60.html alt=論阿爾都塞的政治哲學及其幽靈 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/2c394e60.html title=論阿爾都塞的政治哲學及其幽靈>論阿爾都塞的政治哲學及其幽靈</a></li><hr><li><a href=../../tw/%E7%A7%91%E5%AD%B8/3add7788.html alt=祕樂領軍人物鄭高峰的一段自述，講的非常好，期待祕樂早日迴歸 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/14fcb5b2fd484deea0ec2d13d2809b2b style=border-radius:25px></a>
<a href=../../tw/%E7%A7%91%E5%AD%B8/3add7788.html title=祕樂領軍人物鄭高峰的一段自述，講的非常好，期待祕樂早日迴歸>祕樂領軍人物鄭高峰的一段自述，講的非常好，期待祕樂早日迴歸</a></li><hr><li><a href=../../tw/%E7%A7%91%E5%AD%B8/9b3c6f3d.html alt=高中化學滲透的8個哲學思想 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15287299498487b5610e54e style=border-radius:25px></a>
<a href=../../tw/%E7%A7%91%E5%AD%B8/9b3c6f3d.html title=高中化學滲透的8個哲學思想>高中化學滲透的8個哲學思想</a></li><hr><li><a href=../../tw/%E7%A7%91%E5%AD%B8/0b1ba784.html alt=高中化學滲透的哲學思想 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/0b1ba784.html title=高中化學滲透的哲學思想>高中化學滲透的哲學思想</a></li><hr><li><a href=../../tw/%E7%A7%91%E6%8A%80/f91b1b95.html alt=軟土地基的工程特性及處理方法，講的通透！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f5c26025dbaf48449a052496071a8cf8 style=border-radius:25px></a>
<a href=../../tw/%E7%A7%91%E6%8A%80/f91b1b95.html title=軟土地基的工程特性及處理方法，講的通透！>軟土地基的工程特性及處理方法，講的通透！</a></li><hr><li><a href=../../tw/%E9%81%8A%E6%88%B2/e1c7e607.html alt=白雲深處有人家——記著名哲學家和哲學史家陳修齋 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/119a378133e44d48a16ddbce44b715c2 style=border-radius:25px></a>
<a href=../../tw/%E9%81%8A%E6%88%B2/e1c7e607.html title=白雲深處有人家——記著名哲學家和哲學史家陳修齋>白雲深處有人家——記著名哲學家和哲學史家陳修齋</a></li><hr><li><a href=../../tw/%E7%A7%91%E5%AD%B8/99926730.html alt=中國哲學簡史（六）公孫龍的離堅白 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/467d98845f9d4a668249b60b1d5dc554 style=border-radius:25px></a>
<a href=../../tw/%E7%A7%91%E5%AD%B8/99926730.html title=中國哲學簡史（六）公孫龍的離堅白>中國哲學簡史（六）公孫龍的離堅白</a></li><hr><li><a href=../../tw/%E7%A7%91%E5%AD%B8/9d7ed94b.html alt=哲學上的十大悖論？沒有不可能 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/0e7a8f9c792941d6a898d7a18242771c style=border-radius:25px></a>
<a href=../../tw/%E7%A7%91%E5%AD%B8/9d7ed94b.html title=哲學上的十大悖論？沒有不可能>哲學上的十大悖論？沒有不可能</a></li><hr><li><a href=../../tw/%E7%A7%91%E5%AD%B8/d49761f5.html alt="中醫哲學對生命意義  疾病概念  與預防養生" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/d49761f5.html title="中醫哲學對生命意義  疾病概念  與預防養生">中醫哲學對生命意義 疾病概念 與預防養生</a></li><hr><li><a href=../../tw/%E7%A7%91%E5%AD%B8/db652d23.html alt=婁底市第十二屆哲學社會科學優秀成果評審會召開 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/SErH9ty6ALN6g5 style=border-radius:25px></a>
<a href=../../tw/%E7%A7%91%E5%AD%B8/db652d23.html title=婁底市第十二屆哲學社會科學優秀成果評審會召開>婁底市第十二屆哲學社會科學優秀成果評審會召開</a></li><hr><li><a href=../../tw/%E7%A7%91%E5%AD%B8/5aad74b9.html alt=從科學轉向哲學的波蘭尼，如何理解知識和人？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/Ru9OT316ErBG62 style=border-radius:25px></a>
<a href=../../tw/%E7%A7%91%E5%AD%B8/5aad74b9.html title=從科學轉向哲學的波蘭尼，如何理解知識和人？>從科學轉向哲學的波蘭尼，如何理解知識和人？</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>