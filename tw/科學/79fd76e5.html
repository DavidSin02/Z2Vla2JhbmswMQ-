<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>傷寒入門六經正病 | 极客快訊</title><meta property="og:title" content="傷寒入門六經正病 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/dfic-imagehandler/53aeefaa-e10e-4221-95a9-df79abe17399"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/79fd76e5.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/79fd76e5.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/79fd76e5.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/79fd76e5.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/79fd76e5.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/79fd76e5.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/79fd76e5.html><link rel=canonical href=https://geekbank.cf/tw/%e7%a7%91%e5%ad%b8/79fd76e5.html><meta property="article:published_time" content="2020-11-14T20:53:27+08:00"><meta property="article:modified_time" content="2020-11-14T20:53:27+08:00"><meta name=Keywords content><meta name=description content="傷寒入門六經正病"><meta name=author content="极客快訊"><meta property="og:url" content="/tw/%E7%A7%91%E5%AD%B8/79fd76e5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>傷寒入門六經正病</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p><strong>新朋友點擊關注↑↑↑，</strong></p><p style=text-align:start><strong>老朋友請點贊轉發(*´ﾟ∀ﾟ｀)ﾉ</strong></p><p style=text-align:start><br></p><p><strong>太陽則頭疼身熱脊強，</strong></p><p style=text-align:start>此太陽正病也。以後凡言太陽證，即頭疼身熱脊強也。凡言表證者，亦即太陽證也，各經仿此。陽從下起，三陽之長曰太陽。脈尺寸俱浮，浮緊傷寒，浮緩傷風。太陽受病，當一二日發。以其脈上連風府，故頭項背腰脊強。頭者，諸陽之會，氣病則麻，血病則痛。身熱者，寒客皮毛，鬱閉其陽，而後發熱，陽雖人身正氣，鬱則為邪、為熱。熱雖甚不死，蓋傷寒始於寒而終成於熱也。</p><p style=text-align:start>惟不發熱而但惡寒者，邪發於陰也。或熱多寒少、或不大便而泉清頻數、或熱結膀胱溺澀、或汗多溺難、或汗後不解、或汗漏不止、或過經不解、或蓄血發黃、或喘、或嘔，皆太陽所主。</p><p style=text-align:start><br></p><p style=text-align:start><strong>陽明則目痛鼻幹不眠。</strong></p><p style=text-align:start>陽為明，夾於二陽之中，陽氣盛極，故曰陽明。脈尺寸俱長。長而微洪經病，長而沉數腑病。太陽脈靜則不傳，如脈數急欲吐者，此寒邪變熱，傳於陽明，當二三日發。以其經中客邪，故目痛鼻幹。身熱者，陽明主肌肉，邪甚則身前皆熱。不眠者，煩盛津幹，胃氣不和也。太陽未罷者，發熱惡寒。太陽已罷者，不惡寒而反惡熱，煩渴作嘔，津幹便硬，或即狂言，謂之正陽明。少陽陽明，脅滿不大便而嘔。或瘀血發黃，或下血譫語，或胸煩懊 ，皆此經所主。然亦有裡寒下利，或寒氣結積而為痼瘕者，不可不知。</p><p style=text-align:start><br></p><div class=pgc-img><img alt=傷寒入門六經正病 onerror=errorimg.call(this); src=https://p3.pstatp.com/large/dfic-imagehandler/53aeefaa-e10e-4221-95a9-df79abe17399><p class=pgc-img-caption></p></div><p style=text-align:start><br></p><p style=text-align:start><strong>少陽耳聾脅痛，寒熱嘔而口為之苦；</strong></p><p style=text-align:start>少，初也。陽氣初嫩，亞於陽明，故曰少陽。脈尺寸俱弦，弦而滑數者，陽極發厥；弦而和者，病欲散。</p><p style=text-align:start>少陽受病，當三四日發。以其脈循脅絡於耳，故風熱上壅不利，則耳聾脅痛、寒熱往來、不食、嘔而口苦幹、目眩。若不嘔吐而能食者，為三陰不受邪也。若身無大熱燥悶者，陽去入陰無疑矣。似瘧，婦人血結，皆此經所主。</p><p style=text-align:start><br></p><p style=text-align:start><strong>太陰腹滿自利，尺寸沉而津不到咽。</strong></p><p style=text-align:start>陰從天降，首曰太陰。在陽為表，在陰為裡，邪在表則見陽脈，邪在裡則見陰脈，故尺寸俱沉，沉實有力當下，沉細無力當溫。太陰受病，當四五日發。以其脈布胃中，絡於咽溢，故腹滿或痛，而嗌喉下乾燥。或大便不通，小便如常；或自利，手足溫而渴者，為傳經腑熱。或自利不渴，手足冷者，為直中陰證。或因內傷飲食，冷氣入脾，必腹痛胸膈不快。然太陰乃三陽之終，三陰之始，陽經表證未盡宜汗，半表裡胸滿多痰宜吐，傳經裡熱宜下，直中陰經宜溫。調脾勝邪，正在此關。</p><p style=text-align:start><br></p><p style=text-align:start><strong>少陰舌幹口燥，</strong>次於太陰，故曰少陰。脈尺寸俱沉，沉實有力當下，沉微無力當溫。少陰受病，當五六日發。以其脈起於足心，貫腎絡於肺系，故舌幹口燥而渴。或自利清水，心痛腹脹；或大便閉硬，不欲濃衣者，皆熱入裡之深也。苦厥逆畏寒，欲吐不吐，腹痛自利，小便白色，或乾嘔，亡陽咽痛，脈微欲寐者，乃陰毒入髒之深也。或下利體痛，咳嘔者，水氣也。或飯食入口則吐，脈弦遲，厥逆，心下實者，不可下也，宜吐之。或脈沉發熱者，汗之。蓋有初得病直攻少陰，不先自太陽傳次而入也。</p><p style=text-align:start><br></p><p style=text-align:start><strong>厥陰煩滿囊拳。</strong></p><p style=text-align:start>厥陰者，陰盡則變而厥逆生。蓋傳經至此已盡，無復可傳，再傳則逆於手經矣。脈尺寸俱沉，沉實有力當下，沉遲無力當溫，浮緩者病自愈。厥陰受病，當六七日發。以其脈循陰器，絡於肝，故脣青舌卷。或煩滿者，胸中氣滿急也；或囊拳者，陰囊縮也；在女子則陰戶急痛引小腹，此傳經厥陰，風熱毒深於內也。肝木移熱克脾，脾受賊邪，五臟六腑皆困，榮衛不通，耳聾囊縮而厥，水漿不入，不知人則死，速下以救，五死一生。</p><p style=text-align:start>或下利譫語者，內有燥屎也，仍宜下之；或嘔而發熱者和之；或發熱惡寒如瘧，囊不縮，脈微浮微緩，胃之脈，脾氣既全，不受賊邪，榮衛將復，水升火降，寒熱作而大汗解矣；或下利腹脹，身疼者，當先救表，而後溫裡；若下利清谷，大汗出而厥，四肢疼，小腹拘急；或乾嘔吐沫，或氣衝心痛，發熱消渴吐蛔，皆厥陰寒證也，宜溫之。以上正文六言，乃萬病之祖，非得之《內經》，不能六言包括無遺如此。凡言六經所見之證，即此三陽三陰經證也，雜病亦然。</p><p style=text-align:start><br></p><p style=text-align:start><strong>經絡難拘日數，</strong></p><p style=text-align:start>經曰∶一日足太陽膀胱之經，二日足陽明胃之經，三日足少陽膽之經，四日足太陰脾之經，五日足少陰腎之經，六日足厥陰肝之經。又云∶傷寒不加異氣，不傳經者，七日足太陽病衰，手太陽受之，頭痛少愈；八日足陽明病衰，手陽明受之，身熱少歇；九日足少陽病衰，手少陽受之，耳聾微聞；十日足太陰病衰，手太陰受之，腹減如故，則思飲食；十一日足少陰病衰，手少陰受之，渴止，舌幹已而嚏；十二日足厥陰病衰，手厥陰受之，囊縱少腹微下，大氣乃止。病再傳六經，有自安者。《活人》雲∶一二日，可發表而散∶三四日，宜和解而痊；五六日不解，便實方可議下，此皆論其常耳。《解惑論》雲∶病患有虛實，邪氣有遲速，豈可拘於日數？日雖多，尚有表證而脈浮數，猶當發汗；日雖少，已有裡證而脈沉細，即當下之，但隨證虛實與脈而汗、下之。陶節庵雲∶但見太陽證，即用麻、桂汗太陽；見少陰證，即用四逆溫少陰；見陽明證，即用承氣下陽明；見真寒證，直入陰經，即救真寒，此最活法。</p><p style=text-align:start>有循次傳者，天運主氣者，初氣厥陰風木、二氣少陽相火、三氣少陰君火、四氣太陰溼土、五氣陽明燥金、六氣太陽寒水。人生順受其氣，病則逆其氣而傳變，自下而上，自外而內。究其所以然者，陽主動而位外，陰主靜而位內，人身膀胱氣血之會，自頭背至足，無所不主，故風寒每先犯之；其次，胃氣流行無息，自鼻腹至足，皆其所主，故太陽行督而交任，必及於陽明也；又其次，少陽清氣，主行榮衛脅肋身側，皆其所主，故胃邪必移於膽部。此三陽皆身之外而動者，故為表。至於太陰，人身五臟，脾為死陰，至靜不動，其所消食者，全賴胃氣升降，故自少陽脅肋下肚腹，宜乎先入太陰也；其次，腎主受米穀之精而至靜，惟子時濁氣一動而已，故自中腹移至臍腹，必及於腎也；又其次，肝惟主散血藏血，而極其凝靜者，故入裡之深至於小腹，而下行已極，乃覆上行於手經。此天然之序，不可亂者如此。若夫太陽自傳於本者，作渴溺澀，因誤滲也；太陽並傳陽明者，當用麻黃，而反用葛根以引之也；太陽越經傳少陽者，當用麻黃，而反用柴胡以引之也；太陽傳少陰者，當用桂、麻，而反下以陷之也；太陽傳太陰者，當用桂枝，而反下以入之也。此醫之誤而亂其傳之序也。又有太陽即傳厥陰，頭頂痛甚，二經脈絡相接，同督脈而上行也。有太陽傷風以致陰血自燥，熱蓄膀胱，逆傳小腸與心，謂之冤熱。有風寒自背入者，直中太陽、少陽；自面入者，直中陽明；有首尾只在太陽經而不傳諸經者；有間傳一二經者；有不傳而罷者，有不罷再傳者；有不自陽經，直中陰經者，此邪無定體，不可拘於日數也。《活人》雲∶六氣之邪，乘虛之經得之。</p><p style=text-align:start><br></p><p style=text-align:start><strong>標本須明後先。</strong></p><p style=text-align:start>標者，梢末；本者，根本。以主言之，各經絡為標，各腑臟為本，如太陽經為標，膀胱為本。餘仿此。以客邪言之，先受病為本，次受病為標。標為相傳，治其急者，請詳言之。太陽膀胱為本，故頭疼脊強，小腸為標，與心為表裡，故發熱，冬月麻黃、桂枝，余月九味羌活湯。陽明大腸為標，與肺為表裡，故微惡寒發熱為經病，葛根解肌湯；渴而有汗不解者，白虎湯；胃為本，目痛鼻幹，潮汗閉澀，滿渴狂譫為腑病，調胃承氣湯。</p><p style=text-align:start>少陽三焦相火為本，遊行一身，故微熱；膽為標，耳聾、脅痛，寒熱、嘔而口苦，緣三焦無形，膽無出入之路，故從中治，標本俱小柴胡湯。太陰肺為標，咽乾身目黃；脾為本，腹滿痛，謂之腑熱，咽乾、腹滿、手中溫者，桂枝加大黃湯，或大柴胡湯；身目黃者，茵陳湯；胸滿者，瓜蒂散；如自利不渴，或嘔吐者，屬髒病，理中湯、丸。少陰心為本，故舌幹口燥，或繞臍硬痛，或心下硬痛，或下利純清水，或譫語便閉，小承氣湯；腎為標，面寒如刀刮，脣青不渴，吐利，胸腹絞痛，四肢厥逆，指甲黑，蜷臥，身如被杖，古姜附湯。厥陰心包絡為標，故舌卷、厥逆、冷過肘膝、吐沫嘔逆、不渴、小腹絞痛者，為寒，三味參萸湯、四順湯；肝為本，主男子囊縮，女子陰挺乳縮，或手足乍冷乍溫，大便實，消渴煩滿者，屬熱，大承氣湯；似瘧不嘔、二便自調者，必自愈；不愈脈遲，有汗者，小建中湯；脈澀無汗者，桂麻各半湯。其囊，乳縮證，寒證亦有之。此萬法之祖也，學人於此而一悟焉，則病機到手矣！自非仲景《玉函》內祕，其孰能與於斯乎！此後汗、吐、下、溫、和解諸方，不甚詳載，止言宜汗、宜吐、宜下、宜和，悟之。</p><p style=text-align:start><br></p><p style=text-align:start><strong>寒傷榮而風傷衛，太陽為之首爾；</strong></p><p style=text-align:start>榮行脈中，在血脈，其病深；衛行脈外，在皮膚，其病淺。榮血陰也，陰主閉藏，故寒喜傷榮而無汗；衛氣陽也，陽主開洩，故風喜傷衛而有汗。然豈獨太陽為榮衛之會而有風寒之別乎？陽明善飢為傷風，不食為傷寒。少陽耳聾胸滿而煩為傷風，口苦咽乾目眩為傷寒。三陰傷風，但四肢煩疼耳。太陽為之先者，傷寒因腎水虧損，至春木無生意，故發為溫病；至夏絕生化之原，發為熱病。所以太陽。少陰二經，受病最多最先。</p><p style=text-align:start><br></p><p style=text-align:start><strong>經可解可腑可下，陽明為之主焉。</strong></p><p style=text-align:start>表多裡少為在經，宜清肌解表∶裡多表少為在腑，宜和肌通裡。蓋陽明標雖主肌，而其本則胃也。然豈獨陽明為十二經之長而有經腑之異乎？仲景曰∶三陽受病，未入於腑，可汗而已；三陰受病，已入於腑，可下而已。則三陰有在經者，仍宜微汗之。蓋榮衛屬太陽，主皮毛；胃腑屬陽明，主皮膚之下，肌肉之上及腸胃也；胸脅屬少陽，主血，榮百節，流行三部；髒屬三陰，主筋骨並兩足。故太陽為陽證之表，胃為陽證之裡。若但以臟腑而分表裡，則腑為表，髒為裡。若合榮衛臟腑而分表裡，則表者榮衛之所行，裡者胃腑之所主，而髒則又深於裡。但病入胃，則亦不更傳，不可不知。</p><p style=text-align:start><br></p><p style=text-align:start><strong>少陽原從乎中治，禁汗禁下；</strong></p><p style=text-align:start>少陽居太陽陽明之中，半表半里，禁汗，恐犯太陽；禁下，恐犯陽明；禁滲，恐生髮之氣陷入陰中，只宜和之以小柴胡湯。犯三禁，則變不可勝。他如∶太陽經禁下與滲，犯之則動血，熱入裡，而難解；陽明經禁汗與滲，犯之則竭津，血蓄下而如狂，益津液者，連須蔥白湯是也。又下症中治見合病。</p><p style=text-align:start><br></p><p style=text-align:start><strong>三陰利用乎變法，有中有傳。</strong></p><p style=text-align:start>三陰最不可執，有宜下者，有宜溫者。自三陽氣分傳入三陰，謂之傳經陰證。傳，非傳入脾腎肝也，乃入三陰血分，胃與大小腸之腑也，故仲景謂已入於腑可下者是也。若不自陽經傳來，直中三陰之經，初起厥逆腹痛，自利不渴，太陰自受寒也；上證加之嘔吐，少陰自受寒也；又加之小便清利，厥陰自受寒也。熱藥溫之，猶恐或遲，陰陽一差，生死立判。雖然傳經直中，先賢發之盡矣，然豈無傳變者乎？假如傳經之際，輕生者或被生冷，或犯房欲，或粗工猛施汗下，真氣衰弱，陽證變為陰證，如俗所謂陽證歸陰，仍宜直中寒證法治。</p><p style=text-align:start>故《內經》止言傳變而不言直中者，蓋言變則包直中。今《局方》言傳陰、傳陽則不是，當言傳陽變陰。庶乎傳經為裡熱，直中與變為裡寒，臨證參脈，直中三陽、傳經三陽，病在於表，脈浮長弦；傳經三陰，病在於裡，脈沉數實；直中三陰，病在於經，脈沉微緩，此表裡虛實大分，非專以陽為熱，陰為寒也。</p><p style=text-align:start><br></p><p style=text-align:start><strong>謂傷足而不傷手則可，以寒為足之所司；</strong></p><p style=text-align:start>手之六經，主於春夏，足太陽、少陽，正司冬令，觸冒之者，則二經受病。其次則少陽、厥陰繼冬而司春令，至春分後，方行溫令，故風寒亦能傷之。足陽明與冬本無與，然寄旺四季，寒熱溫涼之氣皆能傷之。況表邪傳裡，必歸脾胃，而為燥糞，用湯藥下之，而胃和矣。</p><p style=text-align:start><br></p><p style=text-align:start><strong>謂傳足而不傳手不可，蓋熱為手之所冤。</strong></p><p style=text-align:start>人身之氣，每日周行三百六十五骨節，以應周天三百六十五度。血亦隨氣營運腠理，以為一身動靜云為之主。所以一脈愆和，百脈皆病。況風寒中人，先入榮衛，晝夜循環，無所不至，豈間斷於手經哉！七日不愈而再傳者，乃足經移熱傳於手經，如冤家之相摭也，雖然手冤亦推本言耳。上古止分三陰三陽，而不分手足，其意甚深。況手足三陽，同手走頭至足，手足三陰，同足走胸腹與手，豈有經絡同，而受病又有不同者哉！即如喘咳發熱，分明手太陰、太陽病也；狂言譫語，分明手少陰病也；胸滿乾嘔耳聾，分明手厥陰、少陽病也，認真五臟六腑，俱有表裡二證。</p><p style=text-align:start>蓋人之情慾，天之淫邪，自然不齊，故病多標本兼見。假令脈弦、面青，目痛、筋急、善怒、心下滿者，兼肝有風也；脈洪、面赤、口乾、善笑、身熱者，兼心有熱也；脈緩、面黃，身重、肢疼、嗜臥者，兼脾有溼也；脈澀、面白帶憂、喘嗽、下衄者，兼肺有燥也；脈微、面黑、善恐、耳閉、氣逆而洩，兼腎有寒也。凡邪出於外則為腑、為表，入於內則為髒、為裡。不拘何髒何腑，表證必同歸於太陽，裡證必同歸於陽明。噫！法無定用，病有定體，知此則百病機關，一悟可了，又何疑於手經之不受病耶！</p></div><div class="post-meta meta-tags"><ul class=clearfix><li><a>傷寒入</a></li><li><a>門六經</a></li><li><a>正病</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>