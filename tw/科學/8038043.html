<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之東漢十一、孝靈帝（公元184年） | 极客快訊</title><meta property="og:title" content="中國歷史記年體之東漢十一、孝靈帝（公元184年） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/8038043.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/8038043.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/8038043.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/8038043.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/8038043.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/8038043.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/8038043.html><link rel=canonical href=https://geekbank.cf/tw/%e7%a7%91%e5%ad%b8/8038043.html><meta property="article:published_time" content="2020-10-29T20:56:35+08:00"><meta property="article:modified_time" content="2020-10-29T20:56:35+08:00"><meta name=Keywords content><meta name=description content="中國歷史記年體之東漢十一、孝靈帝（公元184年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/8038043.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之東漢十一、孝靈帝（公元184年）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right><strong>孝靈帝紀元（公元168年-189年）</strong></h1><h1 class=pgc-h-arrow-right><strong>（公元184年）中平元年</strong></h1><p>春，張角大方渠帥馬元義等先收荊、楊數萬人，期會發於鄴。元義素往來京師，以中常侍封諝、徐奉等為內應，約以三月五日內外俱起。未及作亂，而張角弟子濟南唐週上書告河南尹何進，於是車裂元義於洛陽。帝以周章下三公、司隸，使鉤盾令周斌將三府掾屬，案驗宮省直衛及百姓有事角道者，誅殺千餘人，推考冀州，逐捕角等。</p><p>何進以功封慎侯。</p><p>二月，張角等知事已露，晨夜馳敕諸方，七州二十八郡同時俱發。皆著黃巾為標幟，同日反叛。時人謂之“黃巾”，亦名“蛾賊”。殺人以祠天。角稱“天公將軍”，角弟寶稱“地公將軍”，寶弟樑稱“人公將軍”。所在燔燒官府，劫略聚邑，州郡失據，長吏多逃亡。旬日之間，天下響應，京師震動。</p><p>甘陵王忠為國人所執，既而釋之。帝以親親故，詔復忠國。甘陵相馮巡為黃巾殘殺。安平王續為黃巾所劫質，囚於廣宗。常山王暠、下邳王意皆遭黃巾，棄國走。</p><p>陳王寵善弩射，十發十中，中皆同處。黃巾賊起，郡縣皆棄城走，寵有強弩數千張，出軍都亭。國人素聞王善射，不敢反叛，故陳獨得完，百姓歸之者眾十餘萬人。</p><p>帝思侍御史劉陶去年所言，封陶中陵鄉侯，三遷尚書令。以所舉將為尚書，難與齊列，乞從冗散，拜侍中。以數切諫，以權臣所憚，徙為京兆尹。到職，當出修宮錢直千萬，陶既清貧，而恥以錢買職，稱疾不聽政。帝宿重陶才，原其罪，徵拜諫議大夫。</p><p>光祿勳劉寬以先策黃巾逆謀，以事上聞，封逯鄉侯六百戶。</p><p>拜議郎曹操騎都尉，討潁川賊。</p><p>三月戊申，以河南尹慎侯何進為大將軍，將左右羽林五營士屯都亭，修理器械，以鎮京師。自函谷、大谷、廣城、伊闕、轘轅、旋門、孟津、小平津，置八關都尉官。</p><p>河南尹何進當遷為大將軍，太尉楊賜遣府椽孔融奉謁賀進，不時通，融即奪謁還府，投劾而去。河南官屬恥之，私遣劍客欲追殺融。客有言於進曰：“孔文舉有重名，將軍若造怨此人，則四方之士引領而去矣。不如因而禮之，可以示廣於天下。”進然之，既拜而闢融，舉高第，為侍御史。與中丞趙舍不同，託病歸家。</p><p>帝問中常侍呂強所宜施行。強欲先誅左右貪濁者，大赦黨人，料簡刺史、二千石能否。帝納之。</p><p>召群臣會議。北地太守皇甫嵩以為宜解黨禁，益出中藏錢、西園廄馬，以班軍士。帝從之。壬子，大赦天下黨人，還諸徙者，唯張角不赦。</p><p>初，太尉楊賜、司徒陳耽，每拜公卿，群僚畢賀，賜等常嘆潁川陳寔大位未登，愧於先之。黨禁始解，大將軍何進、司徒袁隗遣人敦寔，欲特表以不次之位。寔乃謝使者曰：“寔久絕人事，飾巾待終而已。”時，三公每缺，議者歸之，累見徵命，遂不起，閉門懸車，棲遲養老。</p><p>是時，宦者張讓、趙忠及夏惲、郭勝、孫璋、畢嵐、慄嵩、段珪、高望、張恭、韓悝、宋典十二人，皆為中常侍，封侯貴寵，父兄子弟佈列州郡，所在貪賤，為人蠹害。黃巾既作，盜賊糜沸，郎中中山張鈞上書曰：“竊惟張角所以能興兵作亂，萬人所以樂附之者，其源皆由十常侍多放父兄、子弟、婚親、賓客典據州郡，辜榷財利，侵掠百姓，百姓之冤無所告訴，故謀議不軌，聚為盜賊。宜斬十常侍，縣頭南郊，以謝百姓，又遣使者佈告天下，可不須師旅，而大寇自消。”帝以鈞章示讓等，皆免冠徒跣頓首，乞自致洛陽詔獄，並出家財以助軍費。有詔皆冠履視事如故。帝怒鈞曰：“此真狂子也。十常侍固當有一人善者不？”鈞覆重上，猶如前章，輒寢不報。詔使廷尉、侍御史考為張角道者，御史承讓等旨，遂誣奏鈞學黃巾道，收掠死獄中。而讓等實多與張角交通。後中常侍封諝、徐奉事獨發覺坐誅，帝因怒詰讓等曰：“汝曹常言黨人欲為不軌，皆令禁錮，或有伏誅。今黨人更為國用，汝曹反與張角通，為可斬未？”皆叩頭雲：“故中常侍王甫、侯覽所為。”帝乃止。</p><p>於是諸常侍人人求退，又各自徵還宗親子弟在州郡者。中常侍趙忠、夏惲等遂共構呂強，雲“與黨人共議朝廷，數讀《霍光傳》。強兄弟所在並皆貪穢”。帝不悅，使中黃門持兵召強。強聞帝召，怒曰：“吾死，亂起矣。丈夫欲盡忠國家，豈能對獄吏乎！”遂自殺。忠、惲復譖曰：“強見召未知所問，而就處草自屏，有奸明審。”遂收捕宗親，沒入財產焉。</p><p>時，宦者濟陰丁肅、下邳徐衍、南陽郭耽、汝陽李巡、北海趙祐等五人稱為清忠，皆在里巷，不爭威權。巡以為諸博士試甲乙科，爭弟高下，更相告言，至有行賂定蘭臺漆書經字，以合其私文者，乃白帝，與諸儒共刻《五經》文於石，於是詔蔡邕等正其文字。自後《五經》一定，爭者用息。趙祐博學多覽，著作校書，諸儒稱之。小黃門甘陵吳伉，善為風角，博達有奉公稱。知不得用，常託病還寺舍，從容養志雲。</p><p>詔公卿出馬、弩，舉列將子孫及吏民有明戰陣之略者，詣公車。</p><p>四府舉尚書盧植，拜北中郎將，持節，以護烏桓中郎將宗員副，將北軍五校士，發天下諸郡兵徵張角。</p><p>以皇甫嵩為左中郎將，持節；公卿多薦諫議大夫朱儁有才略，拜為右中郎將，持節；侍御史桓典奉使督軍<strong>。</strong>共發五校、三河騎士及募精勇，合四萬餘人，嵩、俊各統一軍，共討潁川、汝南、陳國黃巾。</p><p>張超字子雊，河間鄚人也，留侯良之後也。有文才。從朱儁徵黃巾，為別部司馬。著賦、頌、碑文、薦、檄、箋、書、謁文、嘲，凡十九篇。超又善於草書，妙絕時人，世共傳之。</p><p>黨禁解，大將軍何進聞北海鄭玄高名而避之。州郡以進權威，不敢違意，遂迫脅玄，不得已而詣之。進為設几杖，禮待甚優。玄不受朝服，而以幅巾見。一宿逃去。時年六十，弟子河內趙商等自遠方至者數千。</p><p>皇甫嵩以傅燮為護軍司馬俱討賊張角。燮素疾中官，既行，因上疏曰：“臣聞天下之禍，不由於外，皆興於內。是故虞舜升朝，先除四凶，然後用十六相。明惡人不去，則善人無由進也。今張角起於趙、魏，黃巾亂於六州。此皆釁發蕭牆，而禍延四海者也。臣受戎任，奉辭伐罪，始到潁川，戰無不克。黃巾雖盛，不足為廟堂憂也。臣之所懼，在於治水不自其源，末流彌增其廣耳。陛下仁德寬容，多所不忍，故閹豎弄權，忠臣不進。誠使張角梟夷，黃巾變服，臣之所憂，甫益深耳。何者？夫邪正之人不宜共國，亦猶冰炭不可同器。彼知正人之功顯，而危亡之兆見，皆將巧辭飾說，共長虛偽。夫孝子疑於屢至，市虎成於三夫。若不詳察真偽，忠臣將復有杜郵之戮矣。陛下宜思虞舜四罪之舉，速行讒佞放殛之誅，則善人思進，姦凶自息。臣聞忠臣之事君，猶孝子之事父也。子之事父，焉得不盡其情？使臣身備鈇鉞之戮，陛下少用其言，國之福也。”書奏，大長秋趙忠見而忿惡。燮字南容，北地靈州人也。本字幼起，慕南容三複白珪，乃易字焉。身長八尺，有威容。少師事太尉劉寬。再舉孝廉。聞所舉郡將喪，乃棄官行服。</p><p>朱儁表請下邳丞孫堅為佐軍司馬，鄉里少年隨在下邳者皆原從。堅又募諸商旅及淮、泗精兵，合千許人。</p><p>庚子，南陽黃巾張曼成起兵，稱“神上使”，眾數萬，殺郡守褚貢，屯宛下百餘日。夏四月，太尉楊賜被召會議詣省閣，切諫忤旨，因以寇賊免。太僕弘農鄧盛為太尉。司空張濟以病罷，大司農張溫為司空。</p><p>張濟卒，帝以舊恩贈張濟車騎將軍、關內侯印綬。其年，追濟侍講有勞，封子根為蔡陽鄉侯。濟弟張喜。</p><p>帝徙南宮。閱錄故事，得前太尉楊賜所上張角奏及前侍講注籍，乃感悟，下詔封楊賜臨晉侯，邑千五百戶。初，賜與太尉劉寬、司空張濟併入侍講，自以不宜獨受封賞，上書願分戶邑於寬、濟。帝嘉嘆，復封寬及濟子，拜賜尚書令。數日出為廷尉，賜自以代非法家，言曰：“三後成功，惟殷於民，皋陶不與焉，蓋吝之也。”遂固辭，以特進就第。</p><p>朱儁為黃巾渠帥波才所敗，皇甫嵩因進保長社。</p><p>侍中向栩、張鈞坐言宦者，下獄死。</p><p>汝南黃巾敗太守趙謙於邵陵。郡門下議生袁祕從太守趙謙擊之，軍敗，祕與功曹封觀等七人以身扞刃，皆死於陳，謙以得免。詔祕等門閭號曰“七賢”。祕，袁閎弟袁忠子也。</p><p>封觀者，有志節，當舉孝廉，以兄名位未顯，恥先受之，遂稱風疾，喑不能言。火起觀屋，徐出避之，忍而不告。後數年，兄得舉，觀乃稱損而仕郡焉。</p><p>廣陽黃巾殺幽州刺史郭勳及太守劉衛。</p><p>五月，黃巾渠帥波才引大眾圍長社，皇甫嵩兵少，軍中皆恐，乃召軍吏謂曰：“兵有奇變，不在眾寡。今賊依草結營，易為風火。若因夜縱燒，必大驚亂。吾出兵擊之，四面俱合，田單之功可成也。”其夕遂大風，嵩乃約敕軍士皆束苣乘城，使銳士間出圍外，縱火大呼，城上舉燎應之，嵩因鼓而奔其陣，賊驚亂奔走。會帝遣騎都尉曹操將兵適至，嵩、操與朱儁合兵更戰，大破之，斬首數萬級。封嵩都鄉侯。</p><p>六月，南陽太守秦頡擊張曼成，斬之。黃巾更以趙弘為帥，眾浸盛，遂十餘萬，據宛城。</p><p>交阯屯兵執刺史及合浦太守來達，自稱“柱天將軍”，遣交阯刺史賈琮討平之。</p><p>賈琮字孟堅，東郡聊城人也。舉孝廉，再遷為京令，有政理跡。舊交阯土多珍產，明璣、翠羽、犀、象、玳瑁、異香、美木之屬，莫不自出。前後刺史率多無情行，上承權貴，下積私賂，財計盈給，輒復求見遷代，故吏民怨叛。中平元年，交阯屯兵反，執刺史及合浦太守，自稱“柱天將軍”。帝特敕三府精選能吏，有司舉琮為交阯刺史。琮到部，訊其反狀，鹹言賦斂過重，百姓莫不空單，京師遙遠，告冤無所，民不聊生，故聚為盜賊。琮即移書告示，各使安其資業，招撫荒散，蠲復徭役，誅斬渠帥為大害者，簡選良吏試守諸縣，歲間蕩定，百姓以安。巷路為之歌曰：“賈父來晚，使我先反；今見清平，吏不敢飯。”</p><p>皇甫嵩、朱儁乘勝進討汝南、陳國黃巾，追波才於陽翟，擊彭脫於西華，司馬孫堅與俊併力奮擊，所向無前，乘勝深入，於西華失利。堅被創墮馬，臥草中。軍眾分散，不知堅所在。堅所騎驄馬馳還營，踣地呼鳴，將士隨馬於草中得堅。堅還營十數日，創少愈，乃復出戰。並破之。餘賊降散，走保宛城，三郡悉平。皇甫嵩乃上言其狀，而以功歸朱儁，於是進封西鄉侯，遷鎮賊中郎將。</p><p>詔皇甫嵩討東郡，朱儁討南陽。朱儁與荊州刺史徐璆及秦頡合兵萬八千人圍黃巾趙弘於宛。</p><p>北中郎將盧植連戰破賊帥張角，斬獲萬餘人。角等走保廣宗，植築圍鑿塹，造作雲梯，垂當拔之。帝遣小黃門左豐詣軍觀賊形勢，或勸植以賂送豐，植不肯。豐還言於帝曰：“廣宗賊易破耳。盧中郎固壘息軍，以待天誅。”帝怒，遂檻車徵植，減死罪一等。</p><p>拜河東太守董卓東中郎將，持節，代盧植擊張角於下曲陽。</p><p>壬申，洛陽男子劉倉居上西門外，妻生男，兩頭共身。</p><p>東郡，陳留濟陽、長桓，濟陰冤句、離狐縣界，有草生，其莖靡累腫大，如手指，狀似鳩雀龍蛇鳥獸之形，五色各如其狀，毛羽頭目足翅皆具。</p><p>江夏黃氏之母，浴而化為黿，入於深淵，其後時出見。初浴簪一銀釵，及見，猶在其首。</p><p>秋七月，巴郡五斗米道師張修反，寇郡縣，時人謂之“米賊”。</p><p>河南尹徐灌下獄死。</p><p>八月，朱儁圍黃巾趙弘於宛，自六月至八月不拔。有司奏欲徵俊。司空張溫上疏曰：“昔秦用白起，燕任樂毅，皆曠年曆載，乃能克敵。俊討潁川，以有攻效，引師南指，方略已設，臨軍易將，兵家有忌，宜假日月，責其成功。”帝乃止。俊因急擊弘。司馬孫堅身當一面，登城先入，眾乃蟻附，遂大破之，斬弘。俊具以狀聞上，拜堅別部司馬。</p><p>皇甫嵩進擊東郡黃巾卜己於倉亭，生擒卜己，斬首七千餘級。</p><p>程昱字仲德，東郡東阿人也。長八尺三寸，美鬚髯。黃巾起，縣丞王度反應之，燒倉庫。縣令逾城走，吏民負老幼東奔渠丘山。昱使人偵視度，度等得空城不能守，出城西五六裡止屯。昱謂縣中大姓薛房等曰：“今度等得城郭不能居，其勢可知。此不過欲虜掠財物，非有堅甲利兵攻守之志也。今何不相率還城而守之？且城高厚，多穀米，今若還求令，共堅守，度必不能久，攻可破也。”房等以為然。吏民不肯從，曰：“賊在西，但有東耳。”昱謂房等：“愚民不可計事。”乃密遣數騎舉幡於東山上，令房等望見，大呼言“賊已至”，便下山趣城，吏民奔走隨之，求得縣令，遂共城守。度等來攻城，不能下，欲去。昱率吏民開城門急擊之，度等破走。東阿由此得全。</p><p>東中郎將董卓討張角，軍敗抵罪。</p><p>乙巳，詔皇甫嵩北討張角。</p><p>時議郎李燮拜安平相。先是安平王續為張角賊所略，國家贖王得還，朝廷議復其國。燮上奏曰：“續在國無政，為妖賊所虜，守籓不稱，損辱聖朝，不宜復國。”時議者不同，而帝詔安平王續復國。燮以謗毀宗室，輸作左校。</p><p>九月，安平王續坐不道被誅。立三十四年，國除。</p><p>仍拜李燮為議郎。京師語曰：“父不肯立帝，子不肯立王。”言燮父固議立清河王也。擢遷河南尹。</p><p>冬十月，皇甫嵩與張角弟樑戰於廣宗。樑眾精勇，嵩不能克。明日，乃閉營休士，以觀其變。知賊意稍懈，乃潛夜勒兵，雞鳴馳赴其陣，戰至晡時，大破之，斬樑，獲首三萬級，赴河死者五萬許人，焚燒車重三萬餘兩，悉虜其婦子，係獲甚眾。角先已病死，乃剖棺戮屍，傳首京師。</p><p>十一月，皇甫嵩復與鉅鹿太守馮翊郭典攻張角弟寶於下曲陽，又斬之。首獲十餘萬人，築京觀於城南。即拜嵩為左車騎將軍，領冀州牧，封槐裡侯，食槐裡、美陽兩縣，合八千戶。</p><p>左車騎將軍皇甫嵩討平黃巾，盛稱盧植行師方略，嵩皆資用規謀，濟成其功。復封盧植為尚書。</p><p>北地先零羌及枹罕河關群盜反叛，遂共立湟中義從胡北宮伯玉、李文侯為將軍，殺護羌校尉泠徵。伯玉等乃以金城人邊章、韓遂，使專任軍政，共殺護羌校尉伶徵、金城太守陳懿，攻燒州郡。金城麴勝襲殺祖厲長劉雋。邑人張繡為縣吏，間伺殺勝，郡內義之。遂招合少年，為邑中豪傑。繡族叔張濟，為董卓將。</p><p>湟中月氏胡，其先大月氏之別也，舊在張掖、酒泉地。月氏王為匈奴冒頓所殺，餘種分散，西逾蔥領。其羸弱者南入山阻，依諸羌居止，遂與共婚姻。及驃騎將軍霍去病破匈奴，取西河地，開湟中，於是月氏來降，與漢人錯居。雖依附縣官，而首施兩端。其從漢兵戰鬥，隨勢強弱。被服飲食言語略與羌同，亦以父名母姓為種。其大種有七，勝兵合九千餘人，分在湟中及令居。又數百戶在張掖，號曰義從胡。</p><p>蓋勳字元固，敦煌廣至人也。家世二千石。初舉孝廉，為漢陽長史。時，武威太守倚恃權勢，恣行貪橫，從事武都蘇正和案致其罪。涼州刺史樑鵠畏懼貴戚，欲殺正和以免其負，乃訪之於勳。勳素與正和有仇，或勸勳可因此報隙。勳曰：“不可。謀事殺良，非忠也；乘人之危，非仁也。”乃諫鵠曰：“夫紲食鷹鳶欲其鷙，鷙而亨之，將何用哉？”鵠從其言。正和喜於得免，而詣勳求謝。勳不見，曰：“吾為樑使君謀，不為蘇正和也。”怨之如初。</p><p>中平元年，北地羌胡與邊章等寇亂隴右，涼州刺史左昌因軍興新盜數千萬。漢陽長史蓋勳固諫，昌怒，乃使勳別屯阿陽以拒賊鋒，欲因軍事罪之，而勳數有戰功。邊章等遂攻金城，殺郡守陳懿，勳勸昌救之，不從。邊章等進圍昌於冀，昌懼而召勳。勳初與從事辛曾、孔常俱屯阿陽，及昌檄到，曾等疑不肯赴。勳怒曰：“昔莊賈后期，穰苴奮劍。今之從事，豈重於古之監軍哉！”曾等懼而從之。勳即率兵救昌。到，乃誚讓章等，責以背叛之罪。皆曰：“左使君若早從君言，以兵臨我，庶可自改。今罪已重，不得降也。”乃解圍而去。昌坐斷盜徵，以扶風宋梟代之。梟患多寇叛，謂勳曰：“涼州寡於學術，故屢致反暴。今欲多寫《孝經》，令家家習之，庶或使人知義。”勳諫曰：“昔太公封齊，崔杼殺君；伯禽侯魯，慶父篡位。此二國豈乏學者？今不急靖難之術，遽為非常之事，既足結怨一州，又當取笑朝廷，勳不知其可也。”梟不從，遂奏行之。果被詔書詰責，坐以虛慢徵。</p><p>時，叛羌圍護羌校尉夏育於畜官，蓋勳與州郡合兵救育，至狐槃，為羌所破。勳收餘眾百餘人，為魚麗之陳。羌精騎夾攻之急，士卒多死。勳被三創，堅不動，乃指木表曰：“必屍我於此。”句就種羌滇吾素為勳所厚，乃以兵扞眾曰：“蓋長史賢人，汝曹殺之者為負天。”勳仰罵曰：“死反虜，汝何知，促來殺我！”眾相視而驚。滇吾下馬與勳，勳不肯上，遂為賊所執。羌戎服其義勇，不敢加害，送還漢陽。後刺史楊雍即表勳領漢陽太守。時人飢，相漁食，勳調谷稟之，先出家糧以率眾，存活者千餘人。後去官。</p><p>黃巾餘帥韓忠復據宛拒朱儁。俊兵少不敵，乃張圍結壘，起土山以臨城內，因鳴鼓攻其西南，賊悉眾赴之。俊自將精卒五千，掩其東北，乘城而入。忠乃退保小城，惶懼乞降。司馬張超及徐璆、秦頡皆欲聽之。俊曰：“兵有形同而勢異者。昔秦、項之際，民無定主，故賞附以勸來耳。今海內一統，唯黃巾造寇，納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，非良計也。”因急攻，連戰不克。俊登土山望之，顧謂張超曰：“吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！其害甚矣。不如徹圍，並兵入城。忠見圍解，勢必自出，出則意散，易破之道也。”既而解圍，忠果出戰，俊因擊，大破之，乘勝逐北數十里，斬首萬餘級。忠等遂降。而秦頡積忿忠，遂殺之。餘眾懼不自安，復以孫夏為帥，還屯宛中。</p><p>癸巳，朱儁急攻宛。孫夏走，追至西鄂精山，又破之。斬孫夏及其眾萬餘級，黃巾遂解散。</p><p>特選南陽王允為豫州刺史。闢荀爽、孔融等為從事，上除禁黨。討擊黃巾別帥，大破之，與左中郎將皇甫嵩、右中郎將朱儁等受降數十萬。於賊中得中常侍張讓賓客書疏，與黃巾交通，允具發其奸，以狀聞。帝責怒讓，讓叩頭陳謝，竟不能罪之。張讓懷協忿怨，以事中王允，遂傳下獄。會赦，還復刺史。旬日間，復以他罪被捕。前司徒楊賜以允素高，不欲使更楚辱，乃遣客謝之曰：“君以張讓之事，故一月再徵。凶慝難量，幸為深計。”又諸從事好氣決者，共流涕奉藥而進之。允厲聲曰：“吾為人臣，獲罪於君，當伏大辟以謝天下，豈有乳藥求死乎！”投杯而起，出就檻車。既至廷尉，左右皆促其事，朝臣莫不嘆息。大將軍何進、司徒袁隗、楊賜共上疏請之曰：“夫內視反聽，則忠臣謁誠；寬賢矜能，則義士厲節。是以孝文納馮唐之說，晉悼宥魏絳之罪。允以特選受命，誅逆撫順，曾未期月，州境澄清。方欲列其庸勳，請加爵賞，而以奉事不當，當肆大戮。責輕罰重，有虧眾望。臣等備位宰相，不敢寢默。誠以允宜蒙三槐之聽，以昭忠貞之心。”書奏，得以減死論。</p><p>徐璆字孟玉，廣陵海西人也。父淑，度遼將軍，有名於邊。璆少博學，闢公府，舉高第。稍遷荊州刺史。時，董太后姊子張忠為南陽太守，因勢放濫，臧罷數億。璆臨當之部，太后遣中常侍以忠屬璆。璆對曰：“臣身為國，不敢聞命。”太后怒，遽徵忠為司隸校尉，以相威臨。璆到州，舉奏忠臧餘一億，使冠軍縣上簿詣大司農，以彰暴其事。又奏五郡太守及屬縣有臧汙者，悉徵案罪，威風大行。中平元年，與中郎將朱儁擊黃巾賊於宛，破之。張忠怨璆，與諸閹官構造無端，璆遂以罪徵。有破賊功，得免官歸家。後再徵，遷汝南太守，轉東海相，所在化行。</p><p>詔減太官珍羞，御食一肉；廄馬非郊祭之用，悉出給軍。</p><p>及破張角，護軍司馬傅燮功多當封，大長秋趙忠訴譖之，帝猶識燮言，得不加罪，竟亦不封，以為安定都尉。以疾免。後拜議郎。</p><p>徵拜丹陽太守張馴尚書，遷大司農。</p><p>十二月，中常侍呂強言於帝曰：“黨錮久積，人情多怨。若久不赦宥，輕與張角合謀，為變滋大，悔之無救。”帝懼其言。</p><p>己巳，大赦天下，改元中平。</p><p>黨人誅徙之家皆歸故郡。其後黃巾遂盛，朝野崩離，綱紀文章蕩然矣。凡黨事始自甘陵、汝南，成於李膺、張儉，海內塗炭，二十餘年，諸所蔓衍，皆天下善士。</p><p>及黨錮解，南陽何顒闢司空府。每三府會議，莫不推顒之長。累遷。</p><p>建寧初，前幷州刺史趙岐復遭黨錮十餘歲。中平元年，四方兵起，詔選故刺史、二千石有文武才用者，徵拜趙岐為議郎。</p><p>黨事解，張儉乃還鄉里。大將軍、三公並闢，又舉敦樸，公車特徵，起家拜少府，皆不就。</p><p>是冬大赦，而前豫州刺史王允獨不在宥。</p><p>左車騎將軍皇甫嵩奏請冀州一年田租，以贍饑民，帝從之。百姓歌曰：“天下大亂兮市為墟，母不保子兮妻失夫，賴得皇甫兮復安居。”嵩溫恤士卒，甚得眾情，每軍行頓止，須營幔修立，然後就舍帳。軍士皆食，己乃嘗飯。吏有因事受賂者，嵩更以錢物賜之，吏懷慚，或至自殺。</p><p>嵩既破黃巾，威震天下，而朝政日亂，海內虛困。前信都令漢陽閻忠說嵩曰：“難得而易失者，時也；時至不旋踵者，幾也。故聖人順時而動，智者因幾以發。今將軍曹難得之運，蹈易駭之機，而踐運不撫，臨機不發，將何以保大名乎？”嵩曰：“何謂也？”忠曰：“天道無親，百姓與能。今將軍受鉞於暮春，收功於末冬。兵動若神，謀不再計，摧強易於折枯，消堅甚於湯雪，旬月之間，神兵電埽，封屍刻石，南向以報，威德震本朝，風聲馳海外，雖湯、武之舉，未有高將軍者也。今身建不賞之功，體兼高人之德，而北面庸主，何以求安乎？”嵩曰：“夙夜在公，心不忘忠，何故不安？”</p><p>忠曰：“不然。昔韓信不忍一餐之遇，而棄三分之業，利劍已揣其喉，方發悔毒之嘆者，機失而謀乖地。今主上勢弱於劉、項，將軍權重於淮陰，指捴足以振風雲，叱吒可以興雷電。赫然奮發，因危抵頹，崇恩以綏先附，振武以臨後服，徵冀方之士，動七州之眾，羽檄先馳於前，大軍響振於後，蹈流漳河，飲馬孟津，誅閹官之罪，除群凶之積，雖僮兒可使奮拳以致力，女子可使褰裳以用命，況厲熊羆之卒，因迅風之勢哉！功業已就，天下已順，然後請呼上帝，示以天命，混齊六合，南面稱制，移寶器於將興，推亡漢於已墜，實神機之至會，風發之良時也。夫既朽不雕，衰世難佐。若欲輔難佐之朝，雕朽敗之木，是猶逆阪走丸，迎風縱棹，豈雲易哉？且今豎宦群居，同惡如市，上命不行，權歸近習，昏主之下，難以久居，不賞之功，讒人側目，如不早圖，後悔無及。”</p><p>嵩懼曰：“非常之謀，不施於有常之勢。創圖大功，豈庸才所致。黃巾細孽，敵非奏、項，新結易散，難以濟業。且人未忘主，天不祐逆。若虛造不冀之功，以速朝夕之禍，孰與委忠本朝，守其臣節。雖雲多讒，不過放廢，猶有令名，死且不朽。反常之論，所不敢聞。”忠知計不用，因亡去。</p><p>騎都尉曹操遷為濟南相，國有十餘縣，長吏受取貪饕，依倚貴勢，歷前相不見舉；聞曹操至，鹹皆舉免，小大震怖，奸宄遁逃，竄入他郡。政教大行，一郡清平。初，城陽景王劉章以有功於漢，故其國為立祠，青州諸郡轉相仿效，濟南尤盛，至六百餘祠。賈人或假二千石輿服導從作倡樂，奢侈日甚，民坐貧窮，歷世長吏無敢禁絕者。曹操到，皆毀壞祠屋，止絕官吏民不得祠祀。及至秉政，遂除奸邪鬼神之事，世之淫祀由此遂絕。久之，濟南相曹操徵還為東郡太守。於時權臣專朝，貴戚橫恣。曹操不能違道取容。數數幹忤，恐為家禍，遂乞留宿衛。拜議郎，常託疾病，輒告歸鄉里；築室城外，春夏習讀書傳，秋冬弋獵，以自娛樂。</p><p>下邳王復國，數月薨。愍王立五十七年，年九十。子哀王宜嗣，數月薨，無子，國除。</p><p>郡國生異草，備龍蛇鳥獸之形。長安城西北六七裡空樹中，有人面生鬢。</p><p>侍中黃琬出為右扶風，徵拜將作大匠、少府、太僕。</p><p>時，黃巾新破，兵凶之後，郡縣重斂，因緣生奸。詔書沙汰刺史、二千石，更選清能吏，乃以交阯刺史賈琮為冀州刺史。舊典，傳車驂駕，垂赤帷裳，迎於州界。及琮之部，升車言曰：“刺史當遠視廣聽，糾察美惡，何有反垂帷裳以自掩塞乎？”乃命御者褰之。百城聞風，自然竦震。其諸臧過者，望風解印綬去，惟癭陶長濟陰董昭、觀津長樑國黃就當官待琮，於是州界翕然。董昭字公仁，濟陰定陶人也。舉孝廉，除癭陶長、柏人令，</p><p>袁紹闢大將軍何進掾，為侍御史、虎賁中郎將。是時天下士大夫多遇黨難，何顒常歲再三私入洛陽，從紹計議，為諸窮窘之士解釋患禍。而袁術亦豪俠，與紹爭名。顒未常造術，術深恨之。術常於眾坐數顒三罪，曰：“王德彌先覺雋老，名德高亮，而伯求疏之，是一罪也。許子遠凶淫之人，性行不純，而伯求親之，是二罪也。郭、賈寒窶，無他資業，而伯求肥馬輕裘，光耀道路，是三罪也。”陶丘洪曰：“王德彌大賢而短於濟時，許子遠雖不純而赴難不憚濡足。伯求舉善則以德彌為首，濟難則以子遠為宗。且伯求嘗為虞偉高手刃復仇，義名奮發。其怨家積財鉅萬，文馬百駟，而欲使伯求羸牛疲馬，頓伏道路，此為披其胸而假仇敵之刃也。”術意猶不平。後與南陽宗承會於闕下，術發怒曰：“何伯求，凶德也，吾當殺之。”承曰：“何生英俊之士，足下善遇之，使延令名於天下。”術乃止。後黨禁除解，闢司空府。每三府掾屬會議，顒策謀有餘，議者皆自以為不及。</p><p>袁術字公路，汝南汝陽人，司空袁逢之子也。少以俠氣聞，數與諸公子飛鷹走狗，後頗折節。舉孝廉，累遷至河南尹、虎賁中郎將。</p><p>桓鸞字始春，故太尉桓焉弟子也。少立操行，褞袍糟食，不求盈餘。以世濁，州郡多非其人，恥不肯仕。年四十餘，時太守向苗有名跡，乃舉鸞孝廉，遷為膠東令。始到官而苗卒，鸞即去職奔喪，終三年然後歸，淮汝之間高其義。後為巳吾、汲二縣令，甚有名跡。諸公並薦，復徵拜議郎。上陳五事：舉賢才，審授用，黜佞幸，省苑囿，息役賦。書奏御，牾內豎，故不省。以病免。中平元年，年七十七，卒於家。子桓曄。</p><p>桓曄字文林，一名嚴，尤修志介。姑為司空楊賜夫人。初桓鸞卒，姑歸寧赴哀，將至，止於傳舍，整飾從者而後入，曄心非之。及姑勞問，終無所言，號哭而已。賜遣吏奉祠，因縣發取祠具，曄拒不受。後每至京師，未嘗舍宿楊氏。其貞忮若此。賓客從者，皆祗其志行，一餐不受於人。仕為郡功曹。後舉孝廉，有道、方正、茂才，三公並闢，皆不應。</p><p>劉虞字伯安，東海恭王之後也。遭世衰亂，又與時主疏遠，仕縣為戶曹吏。以能治身奉職，召為郡吏，以孝廉為郎，累遷至幽州刺史，轉甘陵相，甚得東土戎狄之心。後以疾歸家，常降身隱約，與邑黨州閭同樂共恤，等齊有無，不以名位自殊，鄉曲鹹共宗之。時鄉曲有所訴訟，不以詣吏，自投虞平之；虞以情理為之論判，皆大小敬從，不以為恨。嘗有失牛者，骨體毛色，與虞牛相似，因以為是，虞便推與之；後主自得本牛，乃還謝罪。中平初，黃巾作亂，攻破冀州諸郡，吏民思虞治行，復以為甘陵相，甘陵大治。徵拜尚書令、光祿勳，以公族有禮，更為宗正。</p><p>向栩字甫興，河內朝歌人，向長之後也。少為書生，性卓詭不倫。恆讀《老子》，狀如學道。又似狂生，好被髮，著絳綃頭。常於灶北坐板床上，如是積久，板乃有膝踝足指之處。不好語言而喜長嘯。賓客從就，輒伏而不視。有弟子，名為“顏淵”、“子貢”、“季路”、“冉有”之輩。或騎驢入市，乞丐於人。或悉要諸乞兒俱歸止宿，為設酒食。時人莫能測之。郡禮請闢，舉孝廉、賢良方正、有道，公府闢，皆不到。又與彭城姜肱、京兆韋著並徵，栩不應。後特徵，到，拜趙相。及之官，時人謂其必當脫素從儉，而栩更乘鮮車，御良馬，世疑其始偽。及到官，略不視文書，舍中生蒿萊。徵拜侍中，每朝廷大事，侃然正色，百官憚之。會張角作亂，栩上便宜，頗譏刺左右，不欲國家興兵，但遣將於河上北向讀《孝經》，賊自當消滅。中常侍張讓讒栩不欲令國家命將出師，疑與角同心，欲為內應。收送黃門北寺獄，殺之。</p><p>諒輔字漢儒，廣漢新都人也。仕郡為五官掾。時夏大旱，太守自出祈禱山川，連日而無所降。輔乃自暴庭中，慷慨咒曰：“輔為股肱，不能進諫納忠，薦賢退惡，和調陰陽，承順天意，至令天地否隔，萬物焦枯，百姓喁喁，無所訴告，咎盡在輔。今郡太守改服責己，為民祈福，精誠懇到，未有感徹。輔今敢自祈請，若至日中不雨，乞以身塞無狀。”於是積薪柴聚茭茅以自環，搆火其旁，將自焚焉。未及日中時，而天雲晦合，須臾澍雨，一郡沾潤，世以此稱其志誠。</p><p>劉翊字子相，潁川潁陰人也。家世豐產，常能周旋而不有其惠。曾行於汝南界中，有陳國張季禮遠赴師喪，遇寒冰車毀，頓滯道路。翊見而謂曰：“君慎終赴義，行宜速達。”即下車與之，不告姓名，自策馬而去。季禮意其子相也，後故到潁陰，還所假乘。翊閉門辭行，不與相見。常守志臥疾，不屈聘命。河南種拂臨郡，引為功曹，翊以拂名公之子，乃為起焉。拂以其擇時而仕，甚敬任之。陽翟黃綱恃程夫人權力，求佔山澤以自營植。拂召翊問曰：“程氏貴盛，在帝左右，不聽則恐見怨，與之則奪民利，為之奈何？”翊曰：“名山大澤不以封，蓋為民也。明府聽之，則被佞幸之名矣。若以此獲禍，貴子申甫，則自以不孤也。”拂從翊言，遂不與之。乃舉翊為孝廉，不就。後黃巾賊起，郡縣饑荒，翊救給乏絕，盜其食者數百人。鄉族貧者，死亡則為具殯葬，嫠獨則助營妻娶。</p><p>陶謙字恭祖，丹楊人。謙父，故餘姚長。謙少孤，始以不羈聞於縣中。年十四，猶綴帛為幡，乘竹馬而戲，邑中兒童皆隨之。故蒼梧太守同縣甘公出遇之塗，見其容貌，異而呼之，住車與語，甚悅，因許妻以女。甘公夫人聞之，怒曰：“妾聞陶家兒敖戲無度，如何以女許之？”公曰：“彼有奇表，長必大成。”遂妻之。性剛直，有大節，少好學，為諸生，仕州邵，舉茂才，除盧令，察孝廉，拜尚書郎，除舒令。郡守張磐，同郡先輩，與謙父友，意殊親之，而謙恥為之屈。與眾還城，因以公事進見，坐罷，磐常私還入，與謙飲宴，或拒不為留。常以舞屬謙，謙不為起，固強之；及舞，又不轉。磐曰：“不當轉邪？”曰：“不可轉，轉則勝人。”由是不樂，卒以構隙。謙在官清白，無以糾舉，祠靈星，有贏錢五百，欲以臧之。謙委官而去。遷幽州剌史。</p><p>孔融闢司空掾，拜中軍候。在職三日，遷虎賁中郎將。</p><p>劉備字玄德，涿郡涿縣人，漢景帝子中山靖王勝之後也。勝子貞，元狩六年封涿縣陸城亭侯。坐酎金失侯，因家焉。備祖雄，父弘，世仕州郡。雄舉孝廉，官至東郡範令。備少孤，與母販履織蓆為業。舍東南角籬上有桑樹生高五丈餘，遙望見童童如小車蓋，往來者皆怪此樹非凡，或謂當出貴人。備與宗中諸小兒於樹下戲，言：“吾必當乘此羽葆蓋車。”叔父子敬謂曰：“汝勿妄語，滅吾門也！”年十五，母使行學，與同宗劉德然、遼西公孫瓚俱事故九江太守同郡盧植。德然父元起常資給備，與德然等。元起妻曰：“各自一家，何能常爾邪！”起曰：“吾宗中有此兒，非常人也。”而瓚深與備相友。瓚年長，備以兄事之。備不甚樂讀書，喜狗馬、音樂、美衣服。身長七尺五寸，垂手下膝，顧自見其耳。少語言，善下人，喜怒不形於色。好交結豪俠，年少爭附之。中山大商張世平、蘇雙等貲累千金，販馬周旋於涿郡，見而異之，乃多與之金財。備由是得用合徒眾。黃巾起，州郡各舉義兵，備率其屬從校尉鄒靖討黃巾賊有功，除安喜尉。</p><p>關羽字雲長，本字長生，河東解人也。亡命奔涿郡。劉備於鄉里合徒眾，而羽與張飛為之禦侮。張飛字益德，涿郡人也，少與關羽俱事備。羽年長數歲，飛兄事之。簡雍字憲和，涿郡人也。少與劉備有舊，隨從周旋。</p><p>公孫瓚字伯珪，遼西令支人也。家世二千石。瓚以母賤，遂為郡小吏。為人美姿貌，大音聲，言事辯慧。太守奇其才，以女妻之。後從涿郡盧植學於緱氏山中。舉上計吏。太守劉君坐事檻車徵，官法不聽吏下親近，瓚乃改容服，詐稱侍卒，身執徒養，御車到洛陽。太守當徙日南，瓚具豚酒於北芒上，祭辭先人，酹觴祝曰：“昔為人子，今為人臣，當詣日南。日南多瘴氣，恐或不還，便當長辭墳塋。”慷慨悲泣，再拜而去，觀者莫不嘆息。既行，於道得赦。瓚還郡，舉孝廉，除遼東屬國長史。嘗從數十騎出行塞下，卒逢鮮卑數百騎。瓚乃退人空亭，約其從者曰：“今不奔之，則死盡矣。”乃自持兩刃矛，馳出衝賊，殺傷數十人，瓚左右亦亡其半，遂得免。鮮卑懲艾，後不敢復入塞。遷為涿令。</p><p>大將軍何進聞陳留邊讓才名，欲辟命之。恐不至，詭以軍事徵召。既到，署令史，進以禮見之。讓善占射，能辭對。時，賓客滿堂，莫不羨其風。府掾孔融、王朗並修刺候焉。議郎蔡邕深敬之，以為讓宜處高任，乃薦於何進曰：“伏惟幕府初開，博選清英，華髮舊德，併為元鬼。雖振鷺之集西雍，濟濟之在周庭，無以或加。竊見令史陳留邊讓，天授逸才，聰明賢智。髫B368夙孤，不盡家訓。及就學廬，便受大典。初涉諸經，見本知義。授者不能對其問，章句不能逮其意。心通性達，口辯辭長。非禮不動，非法不言。若處狐疑之論，定嫌審之分，經典交至，撿括參合，眾夫寂焉，莫之能奪也。使讓生在唐、虞，則元、凱之次，運值仲尼，則顏、冉之亞，豈徒俗之凡偶近器而已者哉！階級名位，亦宜超然。若復隨輩而進，非所以章瑰偉之高價，昭知人之絕明也。傳曰：“函牛之鼎以亨雞，多汁則淡而不可食，少計則熬而不可熟。”此言大器之於小用，固有所不宜也。邕竊悁邑，怪此寶鼎未受犧牛大羹之和，久在煎熬臠割之間。願明將軍回謀垂慮，裁加少納，貢之機密，展之力用。若以年齒為嫌，則顏回不得貫德行之首，子奇終無理阿之功。苟堪其事，古今一也。”讓後以高才擢進，屢遷，出為九江太守，不以為能也。</p><p></p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>