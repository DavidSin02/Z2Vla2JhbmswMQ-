<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>馮夢龍《古今譚概》原文·第九部癖嗜部賞析 | 极客快訊</title><meta property="og:title" content="馮夢龍《古今譚概》原文·第九部癖嗜部賞析 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/c2918eed64d14facacfae87971ca8470"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/81745bb3.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/81745bb3.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/81745bb3.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/81745bb3.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/81745bb3.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/81745bb3.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/81745bb3.html><link rel=canonical href=https://geekbank.cf/tw/%e7%a7%91%e5%ad%b8/81745bb3.html><meta property="article:published_time" content="2020-11-14T20:58:53+08:00"><meta property="article:modified_time" content="2020-11-14T20:58:53+08:00"><meta name=Keywords content><meta name=description content="馮夢龍《古今譚概》原文·第九部癖嗜部賞析"><meta name=author content="极客快訊"><meta property="og:url" content="/tw/%E7%A7%91%E5%AD%B8/81745bb3.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>馮夢龍《古今譚概》原文·第九部癖嗜部賞析</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p><br></p><div class=pgc-img><img alt=馮夢龍《古今譚概》原文·第九部癖嗜部賞析 onerror=errorimg.call(this); src=https://p1.pstatp.com/large/pgc-image/c2918eed64d14facacfae87971ca8470><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><div class=pgc-img><img alt=馮夢龍《古今譚概》原文·第九部癖嗜部賞析 onerror=errorimg.call(this); src=https://p1.pstatp.com/large/pgc-image/5267f824ae9c4e26b534474aa8de56f1><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><h1>癖嗜部第九</h1><p>子猶曰：耳目口體之情，大致相似也。蓋自“水厄”可畏，“酪奴”不尊，而茶冤矣。故先茶而飲以歡之，而食以充之，而寢以息之，於是乎書畫金石以清其玩，吟諷謳歌以暢其懷，博奕田獵以逞其欲，花木竹石以寫其趣。迨香水雜陳，內外畢具，而坐客之談諧其可少乎？凡此非富貴不辦，而佞佛佈施，正為生生世世富貴地耳。然而天授既殊，情緣亦異，盈縮愛憎，自然之歧也。蝍且甘帶，鴟鴉嗜鼠，甲棄乙收，孰正唐、陸哭笑之是非？集《癖嗜》第九。</p><p>茶</p><p>王濛好茶，人至輒飲之。士大夫甚以為苦。每欲住候，必雲：“今日有水厄。”</p><p>王肅喜茗，一飲一斗，人號“漏卮。”</p><p>盧廷璧嗜茶成癖，號“茶庵”。嘗蓄元僧詎可庭茶具十事，時具衣冠拜之。</p><p>耽飲</p><p>畢卓為吏部郎。比舍郎釀酒熟，卓因醉夜至其甕間取飲。主者謂是盜，執而縛之，已知為吏部郎，方釋焉。</p><p>劉伶病酒，渴甚，從婦求酒。妻捐酒毀器，涕泣諫曰：“君過飲，非攝生之道，必宜斷之。”伶曰：“善！吾不能自禁，唯當誓鬼神耳。便可具酒肉。”婦從之。伶跪而誓曰：“天生劉伶，以酒為名，一飲一斛，五斗解酲。婦人之言，慎不可聽！”仍飲酒御肉，頹然復醉。</p><p>鴻臚卿孔群好酒。嘗與親舊書雲：“今年田得七百斛秫米，不了曲糵事。”王丞相勸使節飲，曰：“不見酒家覆瓿布，日月靡爛？”群曰：“不爾，不見糟肉乃更堪久？”</p><p>杜邠飲食洪博，既飽即寢。人諫非攝生之道。杜曰：“君不見布袋盛米，放倒即慢？”語意同此。</p><p>鄭泉字文淵，陳郡人，仕吳，官至太中大夫。臨卒，語同輩曰：“必葬我陶家之側，庶百年之後，化而為土，幸見取為酒壺，實獲我心矣！”</p><p>艾子好飲，一日大飲而噦。門人密袖豬髒置噦中，指示曰：“凡人具五臟，今公因飲而出一髒矣，其何以生？”艾子熟視，笑曰：“唐三藏尚活，況四耶？”</p><p>汝南王璡取雲夢石甃，泛春渠以畜酒，作金銀龜魚浮沉其中，為酌酒具。自稱“釀王”兼“曲部尚書”。</p><p>亭州李氏種菊數百本，通縣莫敵。人稱為“菊帝”。“菊帝”好對“釀王”。</p><p>善飲</p><p>大司馬彭公澤，善飲。偶訪郭武定勳，問侯：“今年釀若何？”郭曰：“小勝。”且曰：“幸尚早，能小嚐否？”曰：“可。”延之側室，尚不肯脫衣，曰：“主人不堪酬酢。”郭曰：“適有張秀才，量似可，然何足以當鉅公？”彭笑曰：“不妨，請見之。”使侍坐，取兩銀舟相對，鮭炙蔬果，以漸羅列。酒十餘行，解帶褫衣，曰：“進部尚可遲也！”屬有微雪，又十餘行，曰；“部幸鮮事，可無進矣！”轟對無算。至暮，摹其腹曰：“酒太甘，當以燒酒送之。”張謝不任。乃命取前酒沃張，而自舉燒酒復十觥，始去。</p><p>曾公棨偉儀雄幹，善飲啖，人莫測其量。張英國輔欲試之，密使人圍其腹作紙俑，置廳事後。乃邀公飲，如其飲器注俑中。竟日，俑已溢，別注甕中，又溢。公神色不動。夜半具輿從送歸第，屬使者善侍之，意公必醉。公歸，亟呼家人設酒勞輿隸。公取觴，復大酌。隸皆醉去，公方就寢。</p><p>食憲章</p><p>段文昌丞相精饌事，第中庖所榜曰“煉珍堂”，在途號“行珍館”。自編《食經》五十卷，時稱為“食憲章”。</p><p>措大言志</p><p>東坡雲：有二措大，相與言志。一曰：“我平生不足，惟飯與睡耳。他日得志，當飽吃飯了便睡，睡了又吃飯。”一雲：“若我吃了又吃，何暇復睡！”</p><p>善啖</p><p>山濤酒後哺啜，折筯不休。</p><p>《癸辛雜誌》：趙相溫叔健啖。致仕日，召一士人同食，各啖若干。臨別，士人腰間有聲，疑其腹裂，問之，雲：“平生苦飢，以帶束之。適蒙賜飽，不覺帶斷，非有他也。”宋太祖賜文知州食事同。</p><p>《歸田錄》：張齊賢每食，肥肉數斤。嘗小惡，欲服天壽院黑神丸。常人服不過一丸，公命以五七兩為一大劑，夾以胡餅而啖之。及罷相，知安州，與客食。廚吏置一大桶，竊視所食，如其物投桶中。至暮滿桶。</p><p>元退處士年逾七十，無齒，咀嚼愈壯。常曰：“今始知齒之妨物！”</p><p>江陰侯孫名鐵舍者，腹大善啖，平生未嘗自見其足。永樂間，至京乞恩。太宗命光祿寺茶飯，計食六十斤。謝恩，拜不能起，命兩衛士挾之。因不得襲蔭。後家不給，食饅頭，又食煨茄，俱成籮以充飢。</p><p>王弇州《朝野異聞》</p><p>徐相存齋提學江西時，道遇毛尚書伯溫舟。謁之，語小洽。毛曰：“公得無飢否？”即呼具小點心來。侍者捧大漆盤四，其二盤裝炙鵝，鵝皆大臠，其二盤裝饅頭，如碗大者各五十許。又不置箸，以手掇之，二銀碗飛酒。長啜大嚼，傍若無人。徐雖不能多食，而少年勇於酒，互舉無算。至暮，歡然別曰：“公大器也！”迨毛下安南還，華亭亦副八座矣。毛食兼數人。嘗主湖廣鹿鳴宴，諸生七十五人，人陪二大白，不醉。</p><p>秦晉諸公多長大，善飲啖。王端毅公恕，年九十餘，每辰起進食，牛羊犬豕肉或雞鳧之類三十碗，碗可一二斤，熟菜一大碗，麵餅二盤，各堆高箸許，清酒三大碗，碗可盛二升。飲啖至盡，起，摩腹徐行，周還約二里所，復坐讀書，以為恆。至九十三，一日食減三碗，面省可一盤，亭午而逝。楊襄毅公博，每啖面一甌，輒兩舉筯，凡十六舉筯，而罄八甌。大虜深入，人人惴恐。公時在部覆疏，遣問甫畢，食肥肉三斤許，包子三十，酒數升，輒大睡，鼻息如雷。人服其器量。其後陽城王太宰國光、蒲州王大司馬崇古，皆長七尺餘，啖尤偉。太宰切白肉作大臠，猶以為薄，夾進之。一進必百臠，飲必三鬥。大醉後苦熱，不能升公座。啖巨柿四十，頃刻都盡。</p><p>王令賜紱言：其鄉有令張者，善飲啖，居恆不能快意。一日鄰有驢斃，其值輕，張使買之，烹適熟，而女弟之婿至，亦以善啖名。邀使共飲。婿知為驢肉也，辭以飯後。俄頃肉至，凡兩大盤，盤各可十餘斤，胡餅各百餘，蒜蔥醯醬各具。用手撮之，頃刻俱盡。視婿啖得半而止，笑曰：“果飯後耶？何孱也！為汝代之。”即以手掇啖復盡。舉濁酒兩鬥許，起拊腹曰：“今日始得一飽。”宗戚間有呼張飯者，必先延之別室，面與肉如式。而後出。與客酬酢，尚兼數人。不然，怒，竟去矣。每烹肉，不令過熟，曰：“過熟安用我脾為？”指其腹：“此不堪一大釜耶？”</p><p>嘉靖間，河南有亓副使者，官山東，分巡海右，亦以善飲啖聞。嘗按部至萊州，而怒其邑令，叱供饋出。萊守，其鄉入，知內廚之不足供也，入白：“有北面一斗，侑以肉十斤，酒一瓿，不知可用否？亓曰：“佳耳。”既閉門，進宿食啖之，不飽。使宰夫以守所饋面肉作水角，亟熟亟進，不能供。悉出隸人佐之。不移晷，與酒俱盡。次日，謝守曰：“微公，幾為若敖之餒矣！”又一日，宴於鄉薦紳家。其家善事饌，亓醉飽甚暢。歸忽曰：“肉雖多，不使勝食氣，如何？”問：“廚有餘米否？”量之得五升，悉使作飯。啖至盡，而後就枕。</p><p>吾家兄名世芳者，仕至廣東提學副使。其啖肉食，可立盡十餘器。每進楊梅、櫻桃、柑橘，必以十斤為度，而不見核之吐。人或怪之，笑日：“更吐核，得幾許？”</p><p>王翰林鈺，魁岸美姿，善飲啗。自雲“平生唯三飽”。嘗歸家，外家享之，極水陸之腴；其使朝鮮，啖芻豢，皆餚蒸體；史成，宴奉天殿，上知其善啖，盡撤御膳賜之。後有不合，拂衣歸。既家漸匱，乃炙螺螄，燒紫茄配飯，亦必滿一鍋。</p><p>嘉定人王全，以氣豪一鄉，徒步創婁塘鎮，人稱之。每食，以一豬首、一鵝佐飯，尚不能飽。偶飢，過其弟，煮白雞子四十食之，雲；“僅能小支胃口而已。使置腹中，當何所著？”</p><p>餘及見許孝廉備我，亦善啖。嘗往妻家稱壽，留酌。許呼餓。妻之母曰：“他物未熟，室中有冷結面，少加鹽醯，或可點心耳。”許遽入室，不待鹽醋，便撮食三篩都盡，比客至，無面，乃更造之。體絕肥，嘗暑月睡熟，腹下壓死一蜈蚣，長數寸。</p><p>徐肺沈脾</p><p>徐晦嗜酒，日沉湎而不傷。沈傅師善餐，可兼四五人饌，恆無患。楊嗣復戲曰：“徐家肺，沈家脾，大是安穩。”</p><p>瓜齏</p><p>韓龍圖贄，山東人。鄉俗好以醬漬瓜啖之，謂之瓜齏。韓為河北都漕，駐大名府，諸軍營多鬻此物。韓謂曰：“某營者最佳，某營者次之。”趙閱道笑曰：‘歐陽永叔嘗撰《花譜》，蔡君謨亦著《荔枝譜》，今須請韓龍圖撰《瓜齏譜》矣！”</p><p>脯臘</p><p>《雲仙散錄》：盧記室多作脯臘。夏月，委人於十步內，扇上塗餳以獵蠅。時人呼為“獵蠅記室。”</p><p>啖梅</p><p>範汪至能啖梅。有人獻一斛奩，須臾啖盡。</p><p>食性異常</p><p>《南史》：劉邕愛食瘡痂，以為味似鰒魚。嘗詣孟靈休，孟先患疚瘡，痂落床上。邕取食之，孟大驚，痂未落者，悉褫取飴邕。邕去，孟與何勗書曰：“劉邕向顧見啖，遂舉體流血。”南康國吏二百餘人，不問有罪無罪，遞與鞭，瘡痂常以給膳。</p><p>唐權長孺好嗜人爪。將自廣陵赴闕，郡公餞飲於禪院。有狂士蔣傳者，於健步及諸傭保處得爪甚多，以紙裹，候長孺酒酣，進之，曰：“侍御遠行，有少佳味奉獻。”長孺捧視，欣然如獲千金，饞涎流吻，連撮啖之，甚愜思欲。</p><p>周舒州刺史張懷肅，好服人精。唐左司郎中任正名，亦有此病。國初僧泐季澤，喜糞中芝麻，雜米煮粥食之。驗馬都尉趙輝，食女人陰津月水。南京內官秦力強，喜食胎衣。南京國子祭酒劉俊，喜食蚯蚓。</p><p>劍南節度鮮于叔明，好食臭蟲。時人謂之蟠蟲。每散衙（舊版無衙字），令人採拾得三五升，即浮於微熱水上以洩其氣。候氣盡，以酥及五味熬之，捲餅而食，雲“其味甚佳”。</p><p>《獪園》雲；荊灃之間，有一異人，著七樑冠，身衣錦繡，狀甚奇古，腹如斗大，須長尺餘，好飲，不穀食，人皆呼為“醉叟”。相隨唯一子弟，手攜竹籃，籃中貯幹蜈蚣及一切毒蟲。問其故，答曰：“天寒賴以佐酒。”市中兒爭覓蟲以獻，皆擘而生嚼之。其蟲之細小者，輒浸杯中，頃之與酒俱盡，蜈蚣長五六寸者，則夾雜以松柏葉，去其鉗，生置口中。赤爪猙獰，蜿蜒鬚髯之際，觀者驚怖，異人飲啖似有盈味。嘗雲：“蠍味最美，惜南方所無。蜈蚣亦佳味，又次於蠍。蜘蛛則小者為貴。諸蟲唯蟻不可多食，多食悶人。”</p><p>好睡</p><p>夏侯隱登山渡水，亦閉目美睡。人謂“睡仙”。</p><p>相傳文五峰先生亦然。每街市遇欲睡，輒以手憑童子肩曰：“好扶持，緩行。”雙足不停，鼾聲已如雷矣。</p><p>寇朝一常事陳希夷，得睡之崖略。郡南劉垂範往謁，其徒以睡告。垂範坐寢外，聞齁鼾之聲，雄美可聽。退而告人曰：“寇先生睡中有樂，乃‘華胥調雙門曲’也。”或曰：“未審譜記何如？”垂範以濃墨塗紙滿幅，題曰“混沌譜”，雲：“即此是。”</p><p>李愚欲作“蝶庵”，以莊周為第一祖，陳摶配食。則寇朝一應在十哲之列。</p><p>南嶽李巖老好睡。眾人食飽下棋，巖老輒就枕。閱數著，乃一展轉雲：“君幾局矣？”東坡曰：“巖老常用四腳棋盤，只著一色黑子。昔與邊韶敵手，今被陳摶饒先。著先自有輸贏，著後並無一物。”</p><p>華亭丞謁鄉紳，見其未出，座上鼾睡。頃之，主人至，見客睡，不忍驚，對座亦睡。俄而丞醒，見主人熟睡，則又睡。主人醒，見客尚睡，則又睡。及丞再醒，暮矣，主人竟未覺，丞潛出。主人醒，不見客，亦入戶。張東海作《睡丞記》。</p><p>陸放翁詩云：“相對蒲團睡味長，主人與客兩相忘。須臾客去主人覺，一半西窗無夕陽。”</p><p>書</p><p>宋晏叔原聚書甚多，每有遷徙，其妻厭之，謂之“乞兒搬漆碗”。</p><p>墨癖</p><p>李公澤見墨輒奪，相知間抄取殆遍，懸墨滿堂。《志林》</p><p>吃墨看茶</p><p>滕達道、蘇浩然、呂行甫皆嗜墨汁。蔡君謨晚年多病，不能飲茶，惟日烹把玩。吃墨看茶，事屬可笑。</p><p>好草聖</p><p>張丞相好草聖。一日得句，索筆疾書，滿紙龍蛇飛動。使侄錄之。當波險處，侄惘然而止，執所書問曰：“此何字？”丞相熟視久之，恚曰：“何不早問？”</p><p>蘭亭癖</p><p>僧永禪師有三寶。一曰右軍《蘭亭》書，二曰神龜，三曰如意。後傳弟子辨才，寶護倍至。唐太宗令人誑得其書。辨才曰：“第一寶既亡，其餘何愛？”乃以如意擊石，折而棄之，又促龜傷其一足。</p><p>《明良記》雲：善權居吉祥庵。一夕，被火，衣缽悉無所顧，但從烈焰中持吳文定公所贈篇章，驚迸而出。或言事與此類。子猶曰：“和尚留得貴人篇章在，何愁衣缽？”</p><p>趙子固趙孟堅，字子固，宋宗室子。有米顛之癖，效米作《書畫船》，嘗從霅川餘壽翁所易得“五字不損本”《蘭亭》。喜甚，乘夜回棹。至昇山，風起舟覆，行李俱淹。子固方披溼衣，立淺水中，手持《褉帖》示人曰：“《蘭亭》己在，餘不足問！”</p><p>蕭字</p><p>樑武造寺，令蕭子云飛白大書一“蕭”字於壁。李約見而愛之，自江淮竭產致歸洛中，扁於小亭，號曰“蕭齋”。</p><p>《王略帖》</p><p>米元章在真州，嘗謁蔡攸於舟中。攸出右軍《王略帖》示之。元章驚歎，求以他畫相易。攸有難色。元章曰：“若不見從，某即投此江死矣！”因大呼據船舷欲墮，攸遂與之。</p><p>碑癖</p><p>孫何好古文，為轉運使，苛急。州縣患之，乃求古碑磨滅者數本，釘於館中。孫至，讀碑辨識文字，以爪搔發垢嗅之，往往至暮，不復省錄文案。</p><p>王錫甚慕秦漢碑刻，往往節口腹之奉以事之。一日語共遊者曰：“近得一碑甚奇！”及出示，無一字可辨，王獨稱賞不已。眾問：“此何代碑？”王不能答。一客曰：“我知之。”王欣然就問，客曰：“此名‘沒字碑’。”眾一笑而散。</p><p>唐趙崇凝重清介，標質堂堂，不為文章，時號“沒字碑”。後唐丞相崔協不識文字，而虛有儀，亦號“沒字碑”。</p><p>畫</p><p>宜興吳滄州性嗜書畫。弟唯積粟帛，清士常鄙之。會有持徽宗題跋《十八學士》袖軸來售者，價索千金。弟如數易之。置酒燕兄及嘗鄙己者，酒半，出以相視，兄驚歎曰：“今日方與平時鄙俗扯平！”</p><p>好古</p><p>彭淵材遊京師十餘年，其家饘粥不給，以書召歸。乃跨一驢，以一黥挾其布囊，囊皆封絆。親知相慶曰：“可脫凍餒之厄矣！”淵材喜見鬚眉，曰：“吾富可埒國！”既開囊，乃李廷珪墨一塊，文與可“墨竹”一枝，歐陽公《五代史》草藁一巨束，餘無所有。</p><p>楊茂謙曰：“既是錯喚回來，只應仍趕出去。”</p><p>古銅器</p><p>張文潛嘗言：近時印書盛行，而鬻書者往往皆士人，躬自負擔。有一士人盡裒其家所有，約百餘金，買書以入京。至中途，遇一士人，取書目閱之，愛其書而貧不能得，家有數古銅器，將以貨之。而鬻書者雅有好古之癖，一見喜甚，曰：“毋庸貨也！我與汝估其值而兩易之。”於是盡以隨行之書換數十銅器，遂返其家。其妻方悅夫之回疾，視其行李，但見二三布囊，磊塊鏗鏗有聲。問得其實，乃詈其夫曰：“你換得他這個，幾時近得飯吃？”其夫曰：“他換得我那個，也幾時近得飯吃？”</p><p>吟癖</p><p>楊處士樸性癖，嘗騎驢往來鄭圃。每欲作詩，即伏草中冥搜。或得句，則躍而出。遇之者莫不驚駭。</p><p>賈島初赴京師，一日於驢上得句雲：“鳥宿池邊樹，僧推月下門。已欲改“推”字為“敲”，商之未定，遂於驢上吟哦，時時引手作勢。時韓愈吏部權京兆尹，島不覺衝至第三節。左右擁至尹前，尚為手勢推敲未己。愈問知之，為定“敲”字。又島騎驢天衢，得“落葉滿長安”句。屬對未得，因唐突京尹劉棲楚，被系一夕而釋。</p><p>島不善程試，每巡鋪告人曰；“原夫之類，告乞一聯。”“原夫”者，賦中轉起字也。今人慾事事求工，適足笑耳。</p><p>弄葫蘆</p><p>王筠好弄葫蘆。每吟詩，則注水於葫蘆。傾已復注，若擲之於地，則詩成也。</p><p>愛杜甫、賈浪仙詩</p><p>張籍取杜甫詩一帙，焚取灰燼，副以膏蜜，頓飲之，曰：“令吾肝腸從此改易。”李洞慕賈浪仙詩，鑄銅像，事之如神，常念賈島佛。</p><p>好唱</p><p>宋之愻為連州參軍，好唱歌。有陳希古者，庸人也，倩之愻教婢歌。欣然就之，每日端笏立於庭中，呦呦而唱，其婢隔窗和焉。</p><p>好音樂</p><p>唐莊宗自言：“一日不聞樂，則飲食都不美。”方暴怒，鞭笞左右，一聞樂聲，怡然自適，萬事都忘焉。又善音律，或時自傅粉墨，與優人共戲。優名謂之“李天下”。</p><p>韓持國患暑，使群婢交扇，猶雲“不堪”。乃使作曼聲，不覺以手按拍，都忘其熱。</p><p>羯鼓</p><p>明皇好鼓，不好聽琴。有奏琴者，弄未畢，上叱去：“速召花奴，取我羯鼓來，為我解穢！”寧王子汝陽王璡，小名“花奴”。</p><p>琵琶</p><p>範德孺喜琵琶，每就寢，必需繁弦乃寢。</p><p>毬</p><p>唐僖宗喜擊毬，謂石野豬曰：“朕若應擊毬舉，定作狀元。”野豬曰：“若遇堯舜作禮部侍郎，陛下未免駁放。”上大笑。</p><p>圓社中有煉腿之語，自僖宗始。見《類說》。</p><p>奕</p><p>李訥僕射性卞急，酷尚奕棋。每下子安詳，極於寬緩。往往躁怒作，家人輩則密以奕具陳於前。訥一睹，便忻然改容，取子布算，都忘其恚矣。</p><p>鄭介夫名俠，自號“一拂居士”。好奕棋，遇客必強之，有辭不能者，則留使旁觀，而自以左右手對局。左白右黑，精思如真敵。白勝則左手斟酒，右手引滿，黑勝反是。出陸放翁《渭南集》。</p><p>林逋曰：“世間事皆能，唯不能擔糞與著棋爾！”此又惡奕之已甚者。</p><p>雙陸</p><p>潘彥好雙陸，生平局不離身。曾泛海遇風，船破，彥手抱局，口銜骰子，飄泊二日夜方抵岸。兩手見骨，局終不捨，骰子亦在口。</p><p>吾鄉有劉翁好酒，嘗與客渡江，值厲風，舟欲顛覆。眾皆慌錯，翁抱持酒甕，默然不言。既泊，問其故，答曰：“死生命耳，若翻甕失酒，此際何以遣懷？”潘彥之見，亦猶是也。</p><p>好獵</p><p>齊王元吉嘗言：“我寧三日不食，不可一日不獵。”</p><p>李衛公弟客師，喜馳獵，所居處鳥鵲皆識之，從而翔噪，人謂之“鳥賊”。</p><p>禽癖</p><p>《左傳》：衛懿公好鶴，鶴有乘軒者。</p><p>馮袞給事親仁坊有宅，南有山，庭院多養鵝鴨及雜禽之類，常一家人掌之，時人謂之“鳥省”。</p><p>俞華麓大夫有一語鳥，親為飲食。鳥病，卜當死。晨起誦經，禮大士以禳之。是夕果愈。</p><p>狗馬</p><p>齊幼主性愛狗馬之屬。馬則籍以氈【罽-廠】；將合牝牡，則設青廬，具牢饌，而親觀之。犬則於馬上設褥以抱之。馬及鷹犬，乃有“儀同”、“郡君”之號，故有“赤彪儀同”、“逍遙郡君”、“凌霄郡君”。鬥雞亦號“開府”。</p><p>始皇封鬆五大夫，武后封柏五品大夫，道君封石盤固侯，</p><p>至狗馬有封號，而爵祿不足榮矣。</p><p>花癖</p><p>唐張籍性耽花卉，聞貴侯家有山茶一株，花大如盎，度不可得，乃以愛姬柳葉換之。人謂張籍“花淫”。</p><p>吳越錢仁杰酷好種花，人號“花精”。</p><p>樑緒梨花時折花簪之，壓損帽簷，至頭不能舉。</p><p>竹</p><p>李衛公守北都，唯童子寺有竹一窠，才長數尺。其寺綱維每日報竹“平安”。</p><p>蕉</p><p>南漢貴璫趙純節，性惟喜芭蕉。凡軒窗館宇鹹種之。時稱純節為“蕉迷”</p><p>鬆</p><p>海虞孫齊之手植一鬆，珍護特至。池館業屬他姓，獨鬆不肯入券。與鄰家賣漿者約，歲以千錢為贈，祈開壁間一小牖，時時攜壺茗往從牖間窺鬆。或鬆有枯須，輒假道主人，親往檢滌畢便去。後其子林、森輩養志，亟復其業。</p><p>王山人稚登，贈孫有“賣宅留松樹，開門借酒家”之句。</p><p>輓歌癖、鬆癖</p><p>晉袁山鬆好作輓歌。每出遊，令左右唱之。時張湛好於齋前種鬆。時人謂張“屋下陳屍”，袁“道上行殯”。</p><p>石</p><p>米元章守漣水，地接靈壁，蓄石甚富，一一品目，入玩則終日不出。楊次公為察使，因往廉焉。正色言曰：“朝廷以千里郡付公，那得終日弄石！”米徑前，於左袖中取一石，嵌空玲瓏，峰巒洞穴皆具，色極清潤，宛轉翻落以示楊曰：“此石何如？”楊殊不顧。乃納之袖，又出一石，疊峰層巒，奇巧又勝。又納之袖，最後出一石，盡天劃神鏤之巧，顧楊曰；“如此石那得不愛？”楊忽曰：“非獨公愛，我亦愛也！”就米手攫得之，徑登車去。</p><p>袁石公曰：“陶之菊，林之梅，米之石。非愛菊、梅與石也。吾愛吾也。”</p><p>僧敄周有端州石，屹起成山，其麓受水可磨。米後得之，抱之眠三日。</p><p>香</p><p>梅學士詢，性喜焚香。每晨起，必焚香兩爐，以公服罩之，撮其袖以出，坐定撒開，濃香郁然滿室，時人謂之“梅香”。</p><p>梅香猶勝銅臭。盛文肅豐肌大腹，丁晉公疏瘦如削，梅詢性愛焚香，竇文賓不喜修飾，經年不浴。時人語曰：“盛肥丁瘦，梅香竇臭。”</p><p>浴</p><p>何修之一日洗浴十數過，猶恨不足。時人謂之“水淫”。</p><p>宋資政蒲傳正，有大洗面、小洗面、大濯足、小濯足，大澡浴、小澡浴。小洗面，一易湯，用二人頮面而己。大洗面，三易湯，用五人，肩頸及焉。小濯足，一易湯，用二人，踵踝而已。大濯足，三易湯，膝股及焉。小澡浴，湯用三斛，人用五、六。大澡浴，湯用五斛，人用八，九。每日兩洗面，兩濯足，間日一小浴，又間日一大浴。</p><p>雛妓</p><p>楊玉山，鬆之商人也，性喜雛妓。其丹帕積至數十，以為帳，號“百喜帳”。</p><p>眉癖</p><p>瑩姐，平康妓也，玉淨花明，尤善梳掠，畫眉每日作一樣。康斯立戲之曰：“西蜀有十眉圖，汝有眉癖若是，可作百眉圖。更假以年歲，當率同志為修眉史矣！”有他宅眷不喜瑩者謗之，以為“膠煤變相”。</p><p>好外</p><p>俞大夫華麓有好外癖。嘗擬作疏奏上帝，欲使童子後庭誕育，可廢婦人。其為孝廉時，悅一豪貴家歌兒。與其主無生平，不欲令知。每侵晨，匿一廁中，俟其出。後主人稍覺，乃邀歡，竟留三日。主人曰：“不謂傾蓋之知，頓成如蘭之臭。”俞笑曰：“恨如蘭之臭，從廁中來耳。”</p><p>俞君宣於妓中愛周小二，於優童愛小徐。嘗言：“得一小二，天下可廢郎童；得一小徐，天下可廢女子。”語本大夫家教來。</p><p>陝西車御史樑，按部某州，見拽轎小童，愛之。至州，命易門子。吏目以無應。車曰：“如途中拽轎小童亦可。”吏目又以小童乃遞運所夫。驛丞諭其意，進言曰：“小童曾供役上官。”竟以易之。強景明戲作《拽轎行》雲：“拽轎拽轎，彼狡童兮大人要。”末雲：“可惜吏目卻不曉，好個驛丞倒知道。”</p><p>好談</p><p>蘇子瞻在黃州及嶺外，每旦起，不招客與語，必出訪客。所與遊亦不盡擇，談諧放蕩，各盡其意。有不能談者，則強之使說鬼。或辭無者，則曰：“姑妄言之。”</p><p>華文修曰：“英雄不得志，直以說鬼消其骯髒，悲夫！”</p><p>好客</p><p>元盛時，江右胡存齋參政好客。每虞閽人不通刺，若在家，即於門首掛一牌雲：“胡存齋在家。”</p><p>沈孟淵性好客，每日設數筵酒食以待；若無客，則令人於溪上探望，唯恐不至。</p><p>譽人癖</p><p>王丞相拜揚州，賓客數百人，並加沾接，人人有悅色。唯臨海人任顒及數胡人未洽。公徐顧任雲：“自君之出，臨海不復有人矣！”因過胡人前彈指雲：“蘭闍蘭闍！”群衚衕笑，四座並歡。蘭闍，胡語褒譽之稱：。</p><p>好好先生</p><p>後漢司馬徽不談人短。與人語，美惡皆言好。有人問徽：“安否？”答曰：“好。”有人自陳子死，答曰：“大好。”妻責之曰：“人以君有德，故此相告，何聞人子死，反亦言好？”徽曰：“如卿之言，亦大好！”今人稱“好好先生”，本此。</p><p>好佛</p><p>李後主酷好浮屠，嘗與後頂僧伽帽，衣袈裟誦經。僧或犯奸，令禮佛三百拜，免刑。</p><p>三萬拜也情願。○張子正《宦遊紀聞》雲：雲南之南一番國，俗尚釋教。人有犯罪應誅者，捕之急，趨往寺中抱佛腳悔過，願髡髮為僧，便貰其罪。今諺雲：“閒時不燒香，急來抱佛腳。”皆番僧之語流於中國也。</p><p>好施</p><p>豆盧琢好施，既為宰相，常以囊貯錢自隨，行施丐者。每出，襤褸盈路。近日都御史丁賓亦然。</p><p>李相廷機好施。在禮部日，每至部，丐者攀輿接路。李不覺色喜，對僚佐強作不堪狀。楚人吳化為郎，進曰：“老先生衙門，原系教化之門。”李默然，越日化左遷。百可堂</p><p>富貴癖</p><p>楊宣懿察之母，能文，而教子甚嚴。察省試，房心為首，察第二。母睡未起，聞報大怒，轉面向壁曰：“此兒辱我如此！乃為人所壓耶！”及察歸，亦久不與語。後廷對，果魁天下。</p><p>董尚書海陽公，三世三進士。庚辰科，公之長孫青芝先父釋褐。報至，公攜杖往視子舍。時隆山夫人以夫不獲第，方按幾大慟。公慰之曰：“汝子幸己貴，何哭為？吾子不第，是吾痛耳！”不覺涕淚交下。其後科，隆山亦登第。</p><p>盧思道歷事周、齊。既入隋，偶與賓客日中立。內史李德林謂曰：“何不就樹蔭？”思道曰：“熱則熱矣，不能林下立。”</p><p>驢鳴</p><p>王粲好驢鳴。將葬，文帝臨其喪，顧語同遊曰：“王好驢鳴，可各作一聲送之。”赴客各作一驢鳴。王武子喪時，名士畢至。孫子荊後來，哭畢，向靈床曰：“卿常好我作驢鳴，今為卿作之。”體似真聲。戴叔鸞母好驢鳴，叔鸞每作驢鳴以悅之。</p><p>謝在杭曰：“驢鳴又何可悅，而子以是悅母，友以是悅朋，君以是悅臣？皆不可曉。”</p><p>愛醜</p><p>《呂氏春秋》：陳有醜人名敦洽，龐眉權顙，廣眼垂肩，脣薄鼻昂，皮膚皴黑。陳侯悅之，外使治國，內使制身。後為楚兵所圍，發言拙僻。楚遂大怒，促兵伐陳，三月而滅。</p><p>則天時，兵部郎朱前疑貌醜，有美妻，不愛。洛中西門酒坊有婢奇醜，蓬頭垢面，低肩凸腹。前疑大悅之，殆忘寢食。一人嘲曰：“宿瘤蒙愛，信哉！”一人笑曰：“雲龍風虎，類也！”</p><p>好腳臭</p><p>吳中嶽乙喜聞腳臭。嘗值宴集，忽不見。或曰：“彼非逃酒者，殆必有故。”令人偵之，則道傍有行客，方企息，理腳纏，穢氣蒸蒸，是人低迴留之不去。</p><p>笑癖哭癖</p><p>陸士龍雲，有笑癖，嘗著衰絰上船，水中自見其影，便大笑不已，落水幾死。嘗謁司空張華，華多須，以袋盛之。雲見華，不及拜而笑倒。</p><p>唐衢應進士，不第。能為歌詩，意多感發。見人文章有嘆傷者，讀訖必哭，涕泗不能已。每與人言論，發聲一號，音詞哀切，莫不悽然。嘗遊太原，屬戎帥軍宴。衢得預會，酒酣言事，抗音而哭，一席不樂，為之罷會。</p><p>華文修曰：“令唐、陸相遇，一哭一笑，必有一段絕異光景。”</p><p>許伯哭世，迂也，然其題目大。阮籍哭途，狂也，然其意趣遠。至唐衢直自傷不遇而已，真所謂“一哭不如一哭”！常建詩結語善用“哭”字。第一是“殘兵哭遼水”，第二是“墳下哭明月”，第三是“哀哀哭枯骨”，嘲者曰：“一哭不如一哭！”</p></div><div class="post-meta meta-tags"><ul class=clearfix><li><a>第九部</a></li><li><a>馮夢龍</a></li><li><a>譚概</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/3513e8a.html alt=馮夢龍《古今譚概》原文·第二十四部酬嘲部賞析 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/86c2438a1d7a4724804e6315aa17198b style=border-radius:25px></a>
<a href=../../tw/%E7%A7%91%E5%AD%B8/3513e8a.html title=馮夢龍《古今譚概》原文·第二十四部酬嘲部賞析>馮夢龍《古今譚概》原文·第二十四部酬嘲部賞析</a></li><hr><li><a href=../../tw/%E9%81%8A%E6%88%B2/7b0f13b.html alt=馮夢龍《古今譚概》原文·第十六部鷙忍部賞析 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/8a3209152f6648b8ad2d9ac952c15213 style=border-radius:25px></a>
<a href=../../tw/%E9%81%8A%E6%88%B2/7b0f13b.html title=馮夢龍《古今譚概》原文·第十六部鷙忍部賞析>馮夢龍《古今譚概》原文·第十六部鷙忍部賞析</a></li><hr><li><a href=../../tw/%E7%A7%91%E5%AD%B8/36fcd260.html alt=馮夢龍與建甌的三段情緣 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a25671a2859d4867a1b8f599a9591b20 style=border-radius:25px></a>
<a href=../../tw/%E7%A7%91%E5%AD%B8/36fcd260.html title=馮夢龍與建甌的三段情緣>馮夢龍與建甌的三段情緣</a></li><hr><li><a href=../../tw/%E7%A7%91%E5%AD%B8/2159454.html alt="馮夢龍《智囊全集》 第八部 兵智 2 （上）賞析" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5e8db90d7be9433c97dba45617601120 style=border-radius:25px></a>
<a href=../../tw/%E7%A7%91%E5%AD%B8/2159454.html title="馮夢龍《智囊全集》 第八部 兵智 2 （上）賞析">馮夢龍《智囊全集》 第八部 兵智 2 （上）賞析</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>