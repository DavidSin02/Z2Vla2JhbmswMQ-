<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>易辭第三——周易大傳-繫辭傳 | 极客快訊</title><meta property="og:title" content="易辭第三——周易大傳-繫辭傳 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p9.pstatp.com/large/pgc-image/eb24cc1631f24f7fb064f7a8d8039cf4"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/81a3cb4.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/81a3cb4.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/81a3cb4.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/81a3cb4.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/81a3cb4.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/81a3cb4.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/81a3cb4.html><link rel=canonical href=https://geekbank.cf/tw/%e7%a7%91%e5%ad%b8/81a3cb4.html><meta property="article:published_time" content="2020-10-29T21:01:44+08:00"><meta property="article:modified_time" content="2020-10-29T21:01:44+08:00"><meta name=Keywords content><meta name=description content="易辭第三——周易大傳-繫辭傳"><meta name=author content="极客快訊"><meta property="og:url" content="/tw/%E7%A7%91%E5%AD%B8/81a3cb4.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>易辭第三——周易大傳-繫辭傳</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>易辭第三 --- 周易大傳-繫辭傳</p><p><br></p><div class=pgc-img><img alt=易辭第三——周易大傳-繫辭傳 onerror=errorimg.call(this); src=https://p9.pstatp.com/large/pgc-image/eb24cc1631f24f7fb064f7a8d8039cf4><p class=pgc-img-caption></p></div><p><br>天尊地卑。乾坤定矣。卑高以陳。貴賤位矣。動靜有常。剛柔斷矣。方以類聚。物以群分。吉凶生矣。在天成象。在地成形。變化見矣。是故剛柔相摩。八卦相蕩。鼓之以雷霆。潤之以風雨。日月連行。一寒一暑。乾道成南。坤道成女。乾知大始。坤作成物。乾以易知。坤以簡能。易則易知。簡則易從。易知則有親。易從則有功。有親則可久。有功則可大。可久則聖人之德。可大則聖人之業。易簡而天下之理得矣。天下之理得而易成位乎其中矣。<strong class=highlight-text>（乾坤天地也。類者陰遇陽陽遇陰也類則和合而聚也。群者純陰純陽也純則不交乃分矣。摩者交也。蕩者推也。一卦蕩八卦而六十四卦備矣。震雷也艮霆也巽風也兌雨也離日也坎月也南則暑北則寒也。乾道成男者震坎艮也。坤道成女者巽離兌也。乾萬物資始也。坤萬物資生也。乾之剛健純粹施仁育物曰易。坤之收嗇閉藏順陽成事曰簡。）</strong></p><p>聖人設卦觀象。繫辭焉而明吉凶。剛柔相推而生變化。是故吉凶者失得之象也。悔吝者憂虞之象也。變化者進退之象也。剛柔者晝夜之象也。六爻之動三極之道也。是故君子所居而安者易之序也。所樂而玩者爻之辭也。是故君子居則觀其象而玩其辭。動則觀其變而玩其佔。是以自天祐之吉無不利。<strong class=highlight-text>（乾剛也大明也晝也。坤柔也黑黯也夜也。）</strong>彖者言乎象者也。爻者言乎變者也。吉凶者言乎其失得也。悔吝者言乎其小疵也。無咎者善補過也。是故列貴賤者存乎位。齊大小者存乎卦。辨吉凶者存乎辭。憂悔吝者存乎介。震無咎者存乎悔。是故卦有大小。辭有險易。辭也者各指其所之。<strong class=highlight-text>（七八不變則佔彖。九六變則佔爻。乾君南面位貴。坤臣北面位賤。齊正也。陽卦大陰卦小也。疵病也。介觸也。）</strong>易與天地準。鼓能彌綸天地之道。仰以觀於天文。俯以察於地理。是故知幽明之故。原始反終故知死生之說。精氣為物。遊魂為變。是故知鬼神之情狀。與天地相似故不違。知周乎萬物而道濟天下故不過。旁行而不流。樂天知命故不憂。安土敦乎仁故能愛。範圍天地之化而不過。曲成萬物而不遺。通乎晝夜之道而知。故神無方而易無體。<strong class=highlight-text>（彌綸者包絡也。幽明者陰陽也。乾始於坎終於離。坤始於離終於坎。故曰原始反終。始終即生死。陰陽合則生離則死也。說者舍也。精氣者七八也。遊魂者九六也。七八生。神也。九六死。鬼也。過者差也。流者溢也。）</strong></p><p>一陰一陽之謂道。繼之者善也。成之者性也。仁者見之謂之仁。知者見之謂之知。百姓日用而不知。故君子之道鮮矣。顯諸仁。藏諸用。鼓萬物而不與聖人同憂。盛德大業至矣載。富有之謂大業。日新之謂盛德。生生之謂易。成象之謂乾。效法之謂坤。極數知來之謂佔。通變之謂事。陰陽不測之謂神。夫易。廣矣。大矣。以言乎遠則不禦。以言乎邇則靜而正。以言乎天地之間則備矣。夫乾。其靜也專。其動也大。是以大生焉。夫坤。其靜也翕。其動也闢。是以廣生焉。廣大配天地。變通配四時。陰陽之義配日月。易簡之善配至德。<strong class=highlight-text>（數極然後理盡。理盡然後知來也。）</strong>子曰。易其至矣乎。夫易。聖人所以崇德而廣業也。知崇禮卑。崇效天卑法地。天地設位而易行乎其中也。成性存存。道義之門。<strong class=highlight-text>（乾道也坤義也。）</strong>聖人有以見天下之賾。而擬諸其形容。象其物宜。是故位之象。聖人有以見天下之動。而觀其會通。以行其典禮。繫辭焉以斷其吉凶。是故謂之爻。言天下之至賾而不可惡也。言天下之至動而不可亂也。擬之而後言。議之而後動。擬議以成其變化。<strong class=highlight-text>（議者宜也。惡者亞也次也。賾者至也。）</strong>鳴鶴在陰。其子和之。我有好爵。吾與爾靡之。子曰。君子居其室。出其言善。則千里之外應之。況其邇者乎。居其室。出其言不善。則千里之外違之。況其邇者乎。言出乎身加乎民。行發乎邇見乎遠。言行。君子之樞機。樞機之發。榮辱之主也。言行。君子之所以動天地也。可不慎乎。<strong class=highlight-text>（中孚九二也。震為言為善。三至五震反若相和答者也。震反故曰不善曰違之。艮為裡。震為千萬。艮為君子為居為室。樞戶樞也主閉。機弩牙也主發動。艮為樞。震為機。）</strong>同人先號咷而後笑。子曰。君子之道。或出或處。或默或語。二人同心。其利斷金。同心之言。其臭如蘭。<strong class=highlight-text>（咷音逃。臭通嗅也。同人九五也。乾為君子為道。震為出為語。坤為默。同人互巽故曰其利斷金。乾為言巽為臭為蘭。坤為心。故曰同心之言。）</strong>初六藉用白茅無咎。子曰。苟錯諸地而可矣。藉之用茅。禾咎之有。慎之至也。夫茅之為物薄。而用可重也。慎斯術也以往。其無所失矣。<strong class=highlight-text>（大過初六也。錯者置也。巽為茅。在下故曰錯諸地曰藉。茅雖薄然可薦於宗廟故亦重也。）</strong>勞謙。君子有終。吉。子曰。勞而不伐。有功而不德。厚之至也。語以其功下人者也。德言盛。禮言恭。謙也者。致功以存其位者也。<strong class=highlight-text>（謙九三也。坎為勞。震為言語為功。艮為位。坤為地故曰厚也。）</strong>亢龍有悔。子曰。貴而無位。高而無民。賢人在下位而無輔。是以動而有悔也。<strong class=highlight-text>（乾上九爻辭也。爻例在上者多不吉。以其極高而失位也。）</strong>不出戶庭。無咎。子曰。亂之所生也。則言語以為階。君不密則失臣。臣不密則失身。幾事不密則害成。是以君子慎密而不出也。<strong class=highlight-text>（節初九也。二至五正反震故曰言語故曰不密也。震為君。艮為臣為身為慎密。此演正覆象也。）</strong>子曰。作易者其知盜乎。易曰。負且 乘。致寇至。負也者小人之事也。乘也者君子之器也。小人而乘君子之器。盜思奪之矣。上慢下暴。盜思伐之矣。慢藏誨盜。冶容誨淫。易曰負且乘致寇至。盜之招也。<strong class=highlight-text>（坎為盜。艮為背曰負。上卦震為艮之反故亦曰負。坎為車。六三下據坎故曰負且乘。君子乘車。小人負戴。負且乘則君子行小人之事也寇必至矣。震為言故曰誨。招者射之的也標的也。）</strong></p><p><br>大衍之數五十。其用四十有九。分而為二以象兩。卦一以象三。揲之以四以象四時。歸奇於扐以象閏。五歲在閏。故再扐而後卦。<strong class=highlight-text>（此言揲蓍之法也。五十居生數成數之極故不用。乃虛一太極用四十九。虛一用一也。分二用二也。卦一用三也。象四用四也。本一二三四而衍成六七八九。無五而無不含五。卦通掛。扐者指間也。扐音類。後附揲蓍布卦之法以參之。）</strong>天數五。地數五。五位相得而各有合。天數二十有五。地數三十。凡天地之數五十有五。此所以成變化而行鬼神也。<strong class=highlight-text>（五位相得者一與六合為水之類也。）</strong>乾之策二百一十有六。坤之策百四十有四。凡三百六十。當期之日。二篇之策萬有一千五百二十。當萬物之數也。是故四營而成易。十有八變而成卦。八卦而小成。引而伸之。觸類而長之。天下之能事畢矣。顯道神德行。是故可與酬酢。可與祐神矣。<strong class=highlight-text>（酢音作。陽用九。四之為三十六。故陽爻之策三十六也。陰用六。四之為二十四。故陰爻之策為二十四也。故乾卦之策為三十六之六共二百一十六也。坤卦之策二十四之六共一百四十四也。易六十四卦總三百八十四爻。陰陽各半為一百九十二。則陽爻之策為六千九百一十二。陰爻之策為四千六百八。總一萬一千五百二十策。六十四卦為萬物之卦則此亦萬物之數也。四營者。分二掛一揲四歸奇也。四營成一變。三變成一爻。十有八變則六爻成矣。九變為小成之卦也。）</strong>子曰。知變化之道者。其知神之所為乎。易有聖人之道四焉。以言者尚其辭。以動者尚其變。以制器者尚其象。以卜筮者尚其佔。是故君子將有為也。將有行也。問焉而以言。其受命也如向。無有遠近幽深。遂知來物。非天下之至精。其孰能與於此。<strong class=highlight-text>（向通響。言易受筮者之命。如響之應聲也。）</strong>參伍以變。錯綜其數。通其變遂成天地之交。極其數遂定天下之象。非天下之至變。其孰能與於此。<strong class=highlight-text>（爻數至三。內卦終矣。必變。乾四曰乾道乃革之意也。參者三也。從五行而言。至五則盈。過五必變。故上爻之意大不同於他爻也。錯者陰陽合也。一與六合之類也。綜者來往上下也。數至三而終。終則復始也。）</strong>易無思也。無為也。寂然不動。感而遂通天下之故。非天下之至神。其孰能與於此。夫易。聖人之所以極深而研幾也。惟深也故能通天下之志。惟幾也故能成天下之務。惟神也故不疾而速。不行而至。子曰。易有聖人之道四焉者。此之謂也。<strong class=highlight-text>（四者。尚辭。尚變。尚象。尚佔也。）</strong>天一地二天三地四天五地六天七地八天九地十。子曰。夫易。何為而作也。夫易。開物成務。冒天下之道。如斯而已者也。<strong class=highlight-text>（一至十者。數之全也。）</strong>是故聖人以通天下之志。以定天下之業。以斷天下之疑。是故蓍之德圓而神。卦之德方以知。六爻之義易以貢。聖人以此洗心。退藏於密。吉凶與民同患。神以知來。知以藏往。其孰能與於此哉。古之聰明睿知。神武而不殺者夫。是故明於天之道。而察於民之故。是興神物。以前民用。聖人以此齋戒。以神明其德夫。是故闔戶謂之坤。<br>闢戶謂之乾。一闔一闢謂之變。往來不窮謂之通。見乃謂之象。形乃謂之器。制而用之謂之法。利用出入民鹹用之謂之神。<strong class=highlight-text>（陽生於子齊於巽曰闢戶。陰生於午藏於亥曰闔戶。貢告也功也。）</strong>是故易有太極。是生兩儀。兩儀生四象。四象生八卦。八卦定吉凶。吉凶生大業。<strong class=highlight-text>（極棟也中也。陽少於子老於巳。陰少於午老於亥。兩儀陰陽也。四象陰陽之老少也。）</strong>是故法象莫大乎天地。變通莫大乎四時。縣象著明莫大乎日月。崇高莫大乎 富貴 。 備 物 致用 。 立 成器以為天下利莫大乎 聖人。談賾索 隱 鈎深致遠莫大乎蓍龜。是 故天生神 物聖人執之。天地 變化 聖人效之。天垂象見吉凶聖人象之。河出圖洛出書聖人則之。易有四象所以示也。繫辭焉所以告也。定之以吉凶所以斷也。<strong class=highlight-text>（縣懸也。天地乾坤也。四時震離兌坎也。日月離坎也。艮崇也故為貴。巽高也利市也故為富。隱伏也。正象之旁有伏象焉。如乾伏坤。坎伏離。大過伏頤也。世皆以堯則河圖。禹則洛書。非。河圖洛書宜皆出於伏羲之時。按黃帝問道於天老。答曰。河出龍圖。洛出龜書。所紀帝錄。列聖人之名號也。聖人據河圖洛書之文定陰陽八卦之象。以為後世之人彰往察來之本也。）</strong></p><p><br>易曰。自天祐之。吉無不利。子曰。祐者助也。天之所助者順也。人之所助者信也。履信思乎順又以尚賢也。是以自天祐之吉無不利也。<strong class=highlight-text>（大有上九也。六五承陽。五為天位。承順之。是天以祐上也。乾為人為信。二應五。五服於上。故曰履順也。）</strong>子曰。書不盡言。言不盡意。然則聖人之意。其不可見乎。子曰。聖人立象以盡意。設卦以辨情偽。繫辭焉以盡其言。變而通之以盡利。鼓之舞之以盡神。乾坤其易之縕耶。乾坤成列而易立乎其中矣。乾坤毀則無以見易。易不可見則乾坤或幾乎息矣。<strong class=highlight-text>（意不能盡者以卦盡。言不能盡者以象顯也。縕藏也。）</strong>是故形而上者謂之道。形而下者謂之器。化而裁之謂之變。推而行之謂之通。舉而措之天下之民謂之事業。是故夫象。聖人<br>有以見天下之賾而擬諸其形容。象其物宜。是故謂之象。聖人有以見天下之動而觀其會通。以行其典禮。繫辭焉以斷其吉凶。是故謂之爻。極天下之賾者存乎卦。鼓天下之動者存乎辭。化而裁之存乎變。推而行之存乎通。神而明之存乎其人。默而成之。不言而信存乎德行。<strong class=highlight-text>（賾通嘖。由是而知繫辭乃門人雜記孔子之言也。）</strong>八卦成列。象在其中矣。因而重之。爻在其中矣。剛柔相推。變在其中矣。繫辭焉而命之。動在其中矣。吉凶悔吝者生乎動者也。剛柔者立本者也。變通者趨時者也。吉凶者貞勝者也。天地之道貞觀者也。日月之道貞明者也。天下之動貞夫一者也。<strong class=highlight-text>（自此節始為繫辭下傳也。貞者常也。勝通稱相稱也。天地謂二五。中正以觀天下也。故曰貞觀。坎月離日。大明終始。故曰貞明。一者神也。一以妙萬物也。）</strong>夫乾確然示人易矣。夫坤聵然示人簡矣。爻也者效此者也。象也者像此者也。爻象動乎內。吉凶見乎外。功業見乎變。聖人之情見乎辭。天地之大德曰生。聖人之大寶曰位。何以守位曰人。何以聚人曰財。理財正辭禁民為非曰義。<strong class=highlight-text>（聵音愧。內內卦。外外卦。人通仁即守位以仁也。）</strong>古者包羲氏之王天下也。仰則觀象於天。俯則觀法於地。觀鳥獸之文與地之宜。近取諸身。遠取諸物。於是始作八卦。以通神明之德。以類萬物之情。作結繩而為罔罟。<br>以佃以漁。蓋取諸離。<strong class=highlight-text>（離中爻巽為繩。離重目故曰罔罟皆目也。以罔罟取獸於陸曰佃。取魚於澤曰漁也。 罔音往。罟音孤。 ）</strong>包羲氏沒。神農 氏 作。 斲木為耜。揉木為耒。耒耨之利。以 教天下。 蓋取諸 益。<strong class=highlight-text>（斲因酌。耒音羸。耜音寺。巽木震足曰耜。耜者耒頭金也。震耕故曰耒。耕具也。中爻艮手故曰斲曰揉。耜所以刺也。故斲木使銳並冒之以金。使人地易。耒形曲也。故揉木使曲。）</strong>日中為市。致天下之民。聚天下之貨。交易而退。各得其所。蓋取諸噬嗑。<strong class=highlight-text>（離在上故曰日中。互艮為市。坎為聚為眾為民。震為貨為歸。故曰交易而退。）</strong>神農氏沒。黃帝堯舜氏作。通其<br>變使民不倦。神而明之。使民宜之。易窮則變。變則通。通則久。是以自天祐之吉無不利。黃帝堯舜垂衣裳而天下治。蓋取諸乾坤。<strong class=highlight-text>（乾衣坤裳。黃帝以前。止短衣蔽體以禦寒暑。無所謂威儀。黃帝始服衣裳。襟袖寬博。彬彬下垂。至堯舜更以天地動植之象作服。而衣裳之文采乃大備也。）</strong>刳木為舟。掞木為楫。舟楫之利。以濟不通。致遠以利天下。蓋取諸渙。<strong class=highlight-text>（刳音枯。剖木中空以為舟也。巽為木。坎為楫。中爻震為舟。艮手曰刳曰曲也。）</strong>服牛乘馬。引重致遠。以利天下。蓋取諸隨。（震馬艮引巽利。互艮為牛。）重門繫柝。以待暴客。蓋取諸豫。<strong class=highlight-text>（柝音拓。梆子也。正反艮象故曰重門。震為柝艮為繫。故曰繫柝。震為客為決躁故曰暴客。中爻坎為盜。重門以備盜也。）</strong>斷木為杵。掘地為臼。臼杵之利。萬民以濟。蓋取諸小過。<strong class=highlight-text>（巽為木為杵。兌毀折故曰斷木。震虛故曰臼。古掘地為臼。蓋以蜃灰。堊之使堅。盛穀於內。舂之以杵。而民食濟也。）</strong>弦木為弧。剡木為矢。弧矢之利。以威天下。蓋取諸睽。<strong class=highlight-text>（剡音善。坎為弧為矢。弧者木弓也。弦者弧線也。剡削也。離為威如。兌為毀折。故曰威天下也。）</strong>上古穴居而野處。後世聖人易之以宮室。上棟下宇。以待風雨。蓋取諸大壯。<strong class=highlight-text>（大壯通觀。觀艮為穴為野為宮室。巽為棟。艮為宇即廊簷也。故曰上棟下宇。巽風兌雨。）</strong>古之葬者。厚衣之以薪。葬之中野。不封不樹喪期無數。後世聖人易之以棺槨。蓋取諸大過。<strong class=highlight-text>（乾為衣巽為薪坎為棺槨。故漢人皆以大過為死卦者大過大坎象也。）</strong>上古結<br>繩而治。後世聖人。易之以書契。百官以治。萬民以察。蓋取諸夬。<strong class=highlight-text>（兌為巽之覆。巽為繩。上古結繩紀事。兌為斧故曰書契。契刻也。）</strong>是故易者象也。</p><p>象也者象也。彖者材也。爻者效天下之動者也。是故吉凶生而悔吝著也。<strong class=highlight-text>（材裁也。爻交也。動於下而應於上。反之亦然。故曰效。）</strong>陽卦多陰。陰卦多陽。其故何也。陽卦奇陰卦耦。其德行何也。陽一君而二民。君子之道也。陰二君而一民。小人之道也。<strong class=highlight-text>（凡卦皆以寡者為卦主也。）</strong>易曰。憧憧往來。朋從爾思。子曰。天下何思何慮。天下同歸爾殊途。一致而百慮。天下何思何慮。<strong class=highlight-text>（鹹九四也。朋從爾思則百慮憧憧往來則殊塗皆歸於一也。）</strong>日往則月來。月往則日來。日月相推而明生焉。寒往則暑來。暑往則寒來。寒暑相推而歲成焉。尺蠖之屈以求信也。龍蛇之蟄以存身也。精義入神以致用也。利用安身以崇德也。過此以往未之或知也。窮神知化。德之盛也。<strong class=highlight-text>（亦言鹹卦也。乾日兌月乾寒坤暑。尺蠖者屈信蟲即螟蛉也。以尾就首一屈一信也。蠖音貨。信音身。蟄音轍。巽為蟲。乾為龍伏坤為蛇乾為神坤為義。乾坤合於戌亥之地故曰蟄曰入。入者合也。）</strong>易曰。困於石。據於蒺藜。入於其宮。不見其妻。凶。子曰。非所困而困焉。名必辱。非所據而據焉。身必危。既辱且危。死期將至。妻其可得見邪。<strong class=highlight-text>（困六三也。坎隱伏故名辱。坎險故身危。坎棺槨故曰死。）</strong>易曰。公用射隼於高墉之上。獲之無不利。子曰。隼者禽也。弓矢者器也。射之者人也。君子藏器於身。待時而動。何不利之有。動而不括。是以出而有獲。語成器而動者也。<strong class=highlight-text>（解上六也。墉音庸。震為器為人。坎伏曰藏。震為時。）</strong>子曰。小人不恥不仁。不畏不義。不見利不動。不威不懲。小懲而大戒。此小人之福也。易曰。履校滅趾。無咎。此之謂也。<strong class=highlight-text>（噬嗑初九也。震為威。）</strong>善不積不足以成名。惡不積不足以滅身。小人以小善為無益而弗為也。以小惡為無傷而弗去也。故惡積而不可掩。罪大而不可解。易曰。何校滅耳。凶。<strong class=highlight-text>（噬嗑上九也。離為惡。震為善。坎為罪。小者二五皆陰也。）</strong>子曰。危者安其位者也。亡者保其存者也。亂者有其治者也。是故君子安而不忘危。存而不忘亡。治而不忘亂。是以身安而國家可保也。易曰。其亡其亡。繫於苞桑。<strong class=highlight-text>（否上九也。艮為止曰安。艮為位。坤為死曰亡。坤為亂。巽隕落曰危。）</strong>子曰。德薄而位尊。知小而謀大。力小而任重。鮮不及也。易曰。鼎折足。覆公餗。其形渥。凶。言不勝其任也。<strong class=highlight-text>（鼎九四也。渥音臥。餗音速。形通刑。渥通剭音戊。言因覆餗而被重刑也。）</strong>子曰。知幾其神乎。君子上交不諂。下交不瀆。其知幾乎。幾者動之微。吉之先見者也。君子見幾而作。不俟終日。易曰。介於石。不終日。貞吉。介如石焉。寧用終日。斷可識矣。君子知微知彰。知柔知剛。萬夫之望。<strong class=highlight-text>（豫六二也。艮為震之反。震為言則艮即為敗言即為諂己未讒亦曰瀆。介通砎。硬也）</strong>子曰。顔氏之子。其殆庶幾乎。有不善。未嘗不知。知之。未嘗復行也。易曰。不遠復。無祗悔。元吉。<strong class=highlight-text>（復初九也。庶幾者將近之意也。）</strong>天地絪縕。萬物化醇。男女構精。萬物化生。易曰。三人行則損一人。一人行則得其友。言致一也。<strong class=highlight-text>（損六三也。艮天坤地故曰萬物。震為生也。絪音銀。縕音蘊）</strong>子曰。君子安其身而後動。易其心而後語。定其交而後求。君子修此三者。故全也。危以動則民不興也。懼以語則民不應也。無交而求則民不與也。莫之與則傷之者至易。易曰。莫益<br>之。或繫之。立心勿恆。凶。<strong class=highlight-text>（益上九也。艮為身為安為求。震為動為言。坤為心為民。易者平也平易其心而後語也。）</strong><br>子曰。乾坤其易之門邪。乾陽物也。坤陰物也。陰陽合德而剛柔有體。以體天地之撰。以通神明之德。其稱名也。雜而不越。於稽其類。其衰世之謂邪。夫易。彰往而察來。而微顯闡幽。開而當名。辨物正言。斷辭則備矣。其稱名也小。其取類也大。其旨遠。其辭文。其言曲而中。其事肆而隱。因貳以濟民行。以明失得之報。<strong class=highlight-text>（揆者數也。撰通算。肆極也。貳輔也。）</strong>易之興也。其於中古乎。作易者。其有憂患乎。是故履德之基也。謙德之柄也。復德之本也。恆德之固也。損德之修也。益德之裕也。困德之辨也。井德之地也。巽德之制也。<strong class=highlight-text>（履禮故曰德之基。巽命令故曰德之制。申九卦之德也。）</strong>履。和而至。謙。尊而光。復。<br><br>小而辨於物。恆。雜而不厭。損。先難而後易。益。長裕而不設。困。窮而通。井。居其所而遷。巽。稱而隱。<strong class=highlight-text>（申九卦之性也。履兌為和乾為至。謙艮為山為尊為光明。復小者陽之微也。辨者別也。損人情之所難故曰先難。久則人諒而服故曰後易。益裕者陳也言不必設施而作自然裕也。困下坎為通。井所居不移而澤施於人。巽命令故曰稱揚然民可使由不可使知故曰稱而穩。）</strong>履以和行。謙以制禮。復以自知。恆以一德。損以遠害。益以興利。困以寡怨。井以辨義。巽以行權。<strong class=highlight-text>（申九卦之用也。損坤為害而泰初往坤上故曰遠害也。）</strong>易之為書也不可遠。其為道也屢遷。變動不居。周流六虛。上下無常。剛柔相易。不可為典要。唯變所適。其出入以度。外內使知懼。明於憂患與故。無有師保。如臨父母。初率其辭而揆其方。既有典常。苟非其人。道不虛行。<strong class=highlight-text>（適往也。有疾者上下相應之位不能相往來也。揆度也。率正也。方道也。）</strong>易之為書也。原始要終以為質也。<br>六爻相雜。唯其時物也。其初難知。其上易知。本末也。初辭擬之。卒成之終。若夫雜物撰德。辨是與非。則非其中爻不備。噫。亦要存亡吉凶則居可知矣。知者觀其彖辭則思過半矣。<strong class=highlight-text>（乾初九潛龍原始也。上九亢龍要終也。質本也。撰數也。撰德者言數合陰陽之德也。居處也。）</strong>二與四同功而異位。其善不同。二多譽。四多懼。近也。柔之為道。不利遠者。其要無咎。其用柔中也。三譽五同功而異位。三多凶。五多功。貴賤之等也。其柔危。其剛勝邪。<strong class=highlight-text>（內謂內卦。外謂外卦。內為近。外為遠。故四多懼也。言四近五乃懼則非也。三五皆陽位故柔居之凶剛居之吉也。）</strong>易之為書也。廣大悉備。有天道焉。有人道焉。有地道焉。兼三才而兩之故六。六者非他也。三才之道也。道有變動故曰爻。爻有等故曰物。物相雜故曰文。文不當故吉凶生焉。<strong class=highlight-text>（文不當謂不當位也。）</strong>易之興也。其當殷之末世。周之盛德邪。當文王與紂之事邪。是故其辭危。危者使平。易者使傾。其道甚大。百物不廢。懼以終始。其要無咎。此之謂易之道也。<strong class=highlight-text>（易平易也。傾覆也。此言易辭或為文王事紂囚於羑裡而作也。文王憂危慮患。教人以天地變通之道。指某爻辭專謂周某事而言乃非也。羑音有。）</strong>夫乾。天下之至健也。德行恆易以知險。夫坤。天下之至順也。德行恆簡以知阻。能說諸心。能研諸侯之慮。定天下之吉凶。成天下之亹亹者。<strong class=highlight-text>（亹音為。亹亹者勉也。能說諸心之諸下應有侯之二子即能說諸侯之心也。）</strong>是故變化雲為。吉事有詳。象事知器。佔事知來。天地設<br>位。聖人成能。人謀鬼謀。百姓與能。<strong class=highlight-text>（詳通祥。朕兆也。百姓與能者所謂夫婦之愚可以與知也。）</strong>八卦以象告。爻彖以情言。剛柔雜居。而吉凶可見矣。變動以利言。吉凶以情遷。是故愛惡相攻而吉凶生。遠近相取而悔吝生。情偽相感而利害生。凡易之情。近而不相得則凶。或害之。悔且吝。<strong class=highlight-text>（卦有四象。上卦下卦及上下卦之互卦也。若有九六之爻。尚有變卦之上下卦及變卦之互卦。總八卦也。占卦以象為本。以情為用。）</strong>將叛者其辭 。中心疑者其辭枝。吉人之辭寡。躁人之辭多。誣善之人其辭遊。失其守者其辭屈。<strong class=highlight-text>（易之本在乾坤。其用在六子也。故於繫辭之終言之以示人涉世之方也。離卦正覆兌相反故曰叛。離中虛故曰辭 。坎卦上下兌口相背故曰疑。坎為中為心故曰中心。坎水性枝溢故曰辭枝。震為言。震反艮故曰寡。艮為人為止為靜故曰吉人。震為決躁似兌而長舌故曰辭多。兌口舌。陰掩陽故曰誣善。柔乘剛故曰辭遊。巽進退不果故曰失其守。陰伏在下故曰辭屈。）</strong><br></p></div><div class="post-meta meta-tags"><ul class=clearfix><li><a>易辭</a></li><li><a>大傳</a></li><li><a>周易</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/48f7641f.html alt=昔日夢同量大傳承暑期校友行（3） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RXalrIp7f4CB0x style=border-radius:25px></a>
<a href=../../tw/%E7%A7%91%E5%AD%B8/48f7641f.html title=昔日夢同量大傳承暑期校友行（3）>昔日夢同量大傳承暑期校友行（3）</a></li><hr><li><a href=../../tw/%E7%A7%91%E6%8A%80/f09b19a2.html alt=周易粗解：比 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/f09b19a2.html title=周易粗解：比>周易粗解：比</a></li><hr><li><a href=../../tw/%E7%A7%91%E5%AD%B8/268ef16.html alt=生肖龍出生日子周易詳解 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/61750004042ecdb57cc2 style=border-radius:25px></a>
<a href=../../tw/%E7%A7%91%E5%AD%B8/268ef16.html title=生肖龍出生日子周易詳解>生肖龍出生日子周易詳解</a></li><hr><li><a href=../../tw/%E7%A7%91%E5%AD%B8/645b129.html alt="周易《姤》卦  卦辭、爻辭釋祕（附《象》辭）" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/645b129.html title="周易《姤》卦  卦辭、爻辭釋祕（附《象》辭）">周易《姤》卦 卦辭、爻辭釋祕（附《象》辭）</a></li><hr><li><a href=../../tw/%E7%A7%91%E5%AD%B8/2a84155.html alt=周易·繫辭上 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/2a84155.html title=周易·繫辭上>周易·繫辭上</a></li><hr><li><a href=../../tw/%E7%A7%91%E5%AD%B8/b253adc.html alt=周易——易為君子謀，不為小人謀 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/648ea5269da74c5393ceea1766612afa style=border-radius:25px></a>
<a href=../../tw/%E7%A7%91%E5%AD%B8/b253adc.html title=周易——易為君子謀，不為小人謀>周易——易為君子謀，不為小人謀</a></li><hr><li><a href=../../tw/%E7%A7%91%E5%AD%B8/e9fc5d9.html alt=天天學點《周易》之“繫辭”（21） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8c44cf41a8bc4e038ff448cf290ebe5f style=border-radius:25px></a>
<a href=../../tw/%E7%A7%91%E5%AD%B8/e9fc5d9.html title=天天學點《周易》之“繫辭”（21）>天天學點《周易》之“繫辭”（21）</a></li><hr><li><a href=../../tw/%E7%A7%91%E5%AD%B8/1448056.html alt=源自《周易》的成語（四） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1448056.html title=源自《周易》的成語（四）>源自《周易》的成語（四）</a></li><hr><li><a href=../../tw/%E7%A7%91%E5%AD%B8/3654f2a.html alt=漫談周易《十八》繫辭傳上（8） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/65dbd02aa67c4752836bdcee22c1c508 style=border-radius:25px></a>
<a href=../../tw/%E7%A7%91%E5%AD%B8/3654f2a.html title=漫談周易《十八》繫辭傳上（8）>漫談周易《十八》繫辭傳上（8）</a></li><hr><li><a href=../../tw/%E7%A7%91%E5%AD%B8/32025b6.html alt=跟我學《周易》：《周易》的六十四卦 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1523051345964f9b40b52ef style=border-radius:25px></a>
<a href=../../tw/%E7%A7%91%E5%AD%B8/32025b6.html title=跟我學《周易》：《周易》的六十四卦>跟我學《周易》：《周易》的六十四卦</a></li><hr><li><a href=../../tw/%E7%A7%91%E5%AD%B8/8e026b9.html alt=氣血流注次序大揭祕，原來是來自周易先天八卦！ class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/c408c44af1bd44bea0fc243ff764ad40 style=border-radius:25px></a>
<a href=../../tw/%E7%A7%91%E5%AD%B8/8e026b9.html title=氣血流注次序大揭祕，原來是來自周易先天八卦！>氣血流注次序大揭祕，原來是來自周易先天八卦！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>