<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《靈素節注類編》格陽關陰脈和脈應四時陰陽 | 极客快訊</title><meta property="og:title" content="《靈素節注類編》格陽關陰脈和脈應四時陰陽 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/84cdb2dc.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/84cdb2dc.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/84cdb2dc.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/84cdb2dc.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/84cdb2dc.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/84cdb2dc.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/84cdb2dc.html><link rel=canonical href=https://geekbank.cf/tw/%e7%a7%91%e5%ad%b8/84cdb2dc.html><meta property="article:published_time" content="2020-11-14T20:53:27+08:00"><meta property="article:modified_time" content="2020-11-14T20:53:27+08:00"><meta name=Keywords content><meta name=description content="《靈素節注類編》格陽關陰脈和脈應四時陰陽"><meta name=author content="极客快訊"><meta property="og:url" content="/tw/%E7%A7%91%E5%AD%B8/84cdb2dc.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《靈素節注類編》格陽關陰脈和脈應四時陰陽</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><h1>格陽關陰脈</h1><p><strong>《素問·六節髒象論》岐伯曰∶人迎一盛，病在少陽；二盛，病在太陽，三盛，病在陽明；四盛以上為格陽。寸口一盛，病在厥陰；二盛，病在少陰，三盛，病在太陰；四盛以上為關陰。人迎與寸口，俱盛四倍以上為關格，關格之脈贏，不能極於天地之精氣，則死矣。</strong></p><p>人迎主六腑之陽，寸口主五臟之陰，故二脈統一身之陰陽也。而分三陰三陽者，明二氣流行，皆有生旺之序也。然偏旺則偏勝而病，偏甚則偏絕矣。人迎一盛者，少陽偏旺，故病在少陽；二盛偏甚，病在太陽；三盛偏極，病在陽明也。寸口陰盛亦然。其言盛者，偏邪之氣，非陰陽氣旺之謂也。故至四盛以上，則邪氣盛極，而成關格之病。陰陽不相交通，故關者，不得小便；格者，格拒吐逆，食不下。關格之脈贏滿四盛以上，不能盡其所稟天地之精氣而死也。《靈樞·終始篇》曰∶人迎一盛，病在足少陽，一盛而躁，病在手少陽，以至二盛、三盛，及寸口一盛、二盛、三盛，皆兼足手，大抵盛在足經，病或可治，兼躁而及手經，則病深不可治也。惟《難經》以尺寸之脈下覆上溢名關格，為真髒脈，其人不病而死，與《內經》互明其理也。</p><p><strong>《素問·腹中論》帝曰∶病熱而有所痛，何也？岐伯曰∶病熱者，陽脈也，以三陽之動也，人迎一盛少陽，二盛太陽，三盛陽明，入陰也。夫陽入於陰，故病在頭與腹，乃 脹而頭痛也。</strong></p><p>人迎主陽，熱病陽邪，故人迎脈盛，盛甚則陽邪入陰。蓋太陽主開，猶可外洩，陽明主闔，則邪必入陰，以陽明與太陰為表裡也。未離陽明，邪熱上衝而頭痛，已入太陰，故腹脹。上節言兼躁是足傳手，此節言從陽入陰，皆謂病邪深重，當急治之，勿使成關格死證也。</p><h1>脈應四時陰陽</h1><p><strong>《素問·脈要精微論》岐伯曰∶萬物之外，六合之內，天地之變，陰陽之應，彼春之暖，為夏之暑，彼秋之忿，為冬之怒，四變之動，脈與上下，以春應中規，夏應中矩，秋應中衡，冬應中權。</strong></p><p>此言脈象應乎四時陰陽之氣化也。寒為陰，熱為陽，二氣流行，自微而盛。故自暖而熱，熱極則涼，陽極生陰也；寒極則溫，陰極生陽也。四時迭運，而人身陰陽之氣，隨之進退，而現象於脈，如規矩衡權，上下相應，準而有度。如脈不應氣候，而有太過不及、相生相剋，即可辨其病之輕重吉凶也。</p><p><strong>是故冬至四十五日，陽氣微上，陰氣微下；夏至四十五日，陰氣微上，陽氣微下。陰陽有時，與脈為期，期而相失，知脈所分，分之有期，故知死時。</strong></p><p>此即申明上文之義也。冬至四十五日，立春節也，陽氣微出於地上，陰氣微下於地中，萬物生機發動，而脈由石變弦，以應春陽之氣；夏至四十五日，立秋節也，陰氣微出於地上，陽氣微下於地中，萬物長足而成實，脈即由鉤而變毛，以應秋收之氣也。陽氣由微而盛，則弦脈變鉤，鉤者，浮洪也；陰氣由微而盛，則毛脈變石，石者，沉實也。此陰陽升降流行，生化萬物，故有四時之不同，與脈相應如期會者。若期而相失，知脈氣與天地氣化分離，故不相應。視其分離有期，或相生相剋，即可知其死生之時日，如春見秋脈，金克木為死，見冬脈，水生木可生也。</p><p><strong>微妙在脈，不可不察，察之有紀，從陰陽始，始之有經，從五行生，生之有度，四時為宜，補瀉勿失，與天地如一，得一之精，以知死生。是故聲合五音，色合五行，脈合陰陽。</strong></p><p>此言疾病死生微妙之理，全在察脈，察之必有紀律，非可憑臆揣度，要從陰陽生化之理為始，知始而後，則有經常變化不同，皆從五行出生，如冬至陽生，夏至陰生，木旺於春，火旺於夏，金旺於秋，水旺於冬，土旺四季，此陰陽四時之常度也。如陰陽有偏勝，則五行有生克，遂變化致病，故必調之，合四時之宜，應補應瀉而勿錯失，與天地生化之理如一，得其精一之理，可以知逆順死生之道也。若聲從氣發，色由氣彰，氣根於五髒，五臟具五行之性，脈為氣血之先形，是故聲音色脈，必皆合乎五行陰陽生化之理，不合則病，敗象見則死矣。</p><p><strong>反四時者，有餘為精，不足為消。應太過，不足為精；應不足，有餘為消。陰陽不相應，病名曰關格。</strong></p><p>此言脈象反四時氣化之理也。言有餘為精，不足為消者，謂人身陰陽之氣，合四時氣化而消長者，若春夏陽長陰消，秋冬陽消陰長，脈象隨四時而不同也。如其應當太過，而反不足，為精傷，而氣不生長也；應當不足，而反有餘，為本元消敗，虛陽發露之假象也。故曰∶陰陽不相應，病名曰關格。關格者，死不可治也。此節經文，向在前萬物之外一節以先，餘細詳上下義理，必是錯簡，故特移此，義理方合。</p><p><strong>是故持脈有道，虛靜為保。春日浮，如魚之遊在波；夏日在膚，泛泛乎萬物有餘；秋日下膚，蟄蟲將去；冬日在骨，蟄蟲周密，君子居室。故曰∶知內者，按而紀之；知外者，終而始之。此六者，持脈之大法。</strong></p><p>此言切脈之要道，當虛心靜氣，醫者虛心則明察，病者氣靜則脈準，可保無錯失也。蓋脈理之妙，難以言宣，喻如魚遊蟲蟄種種，形容其氣血流行出入之象，亦即弦鉤毛石之意也。必深思默究，悟其神理，指下方能明察。故知身內之氣化者，按脈象陰陽五行而紀之，其理自見；知身外之氣化者，觀時序流行，終始之道，與人身無不相應，而內傷外感，昭然可辨。以四時之氣化，合人身之內外，此六者，為持脈之大綱要法也。此結上文諸節之旨，下乃詳敘診脈部位也。</p></div></div><div class="post-meta meta-tags"><ul class=clearfix><li><a>靈素</a></li><li><a>節注</a></li><li><a>類編</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/e2e78f29.html alt=《靈素節注類編》：脈候部位和脈象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/e2e78f29.html title=《靈素節注類編》：脈候部位和脈象辨病>《靈素節注類編》：脈候部位和脈象辨病</a></li><hr><li><a href=../../tw/%E7%A7%91%E5%AD%B8/ee19fb5f.html alt=《靈素節注類編》：外感內傷總論 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/ee19fb5f.html title=《靈素節注類編》：外感內傷總論>《靈素節注類編》：外感內傷總論</a></li><hr><li><a href=../../tw/%E7%A7%91%E5%AD%B8/8d457852.html alt=《靈素節注類編》：諸腫脹病和諸積病證 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8d457852.html title=《靈素節注類編》：諸腫脹病和諸積病證>《靈素節注類編》：諸腫脹病和諸積病證</a></li><hr><li><a href=../../tw/%E7%A7%91%E5%AD%B8/36c3fdf3.html alt=《靈素節注類編》：陰陽臟腑總論 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/36c3fdf3.html title=《靈素節注類編》：陰陽臟腑總論>《靈素節注類編》：陰陽臟腑總論</a></li><hr><li><a href=../../tw/%E7%A7%91%E5%AD%B8/913876f.html alt=《靈素節注類編》：運氣要略緣起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/913876f.html title=《靈素節注類編》：運氣要略緣起>《靈素節注類編》：運氣要略緣起</a></li><hr><li><a href=../../tw/%E7%A7%91%E5%AD%B8/fba441d.html alt=《靈素節注類編》：諸風病證 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/fba441d.html title=《靈素節注類編》：諸風病證>《靈素節注類編》：諸風病證</a></li><hr><li><a href=../../tw/%E7%A7%91%E5%AD%B8/4c209c4.html alt=《靈素節注類編》：諸厥病證和諸痿病證 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/4c209c4.html title=《靈素節注類編》：諸厥病證和諸痿病證>《靈素節注類編》：諸厥病證和諸痿病證</a></li><hr><li><a href=../../tw/%E7%A7%91%E5%AD%B8/d9e8f27e.html alt=類編群書畫一元龜甲部——其它類古書籍 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8c8662ce99e24543bb806add369628b2 style=border-radius:25px></a>
<a href=../../tw/%E7%A7%91%E5%AD%B8/d9e8f27e.html title=類編群書畫一元龜甲部——其它類古書籍>類編群書畫一元龜甲部——其它類古書籍</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>