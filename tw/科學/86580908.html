<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>丘處機丹道氣功四季養生法 | 极客快訊</title><meta property="og:title" content="丘處機丹道氣功四季養生法 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/dfic-imagehandler/064f2935-68d3-401c-9645-30a7fa19d11f"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/86580908.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/86580908.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/86580908.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/86580908.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/86580908.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/86580908.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/86580908.html><link rel=canonical href=https://geekbank.cf/tw/%e7%a7%91%e5%ad%b8/86580908.html><meta property="article:published_time" content="2020-11-14T20:52:34+08:00"><meta property="article:modified_time" content="2020-11-14T20:52:34+08:00"><meta name=Keywords content><meta name=description content="丘處機丹道氣功四季養生法"><meta name=author content="极客快訊"><meta property="og:url" content="/tw/%E7%A7%91%E5%AD%B8/86580908.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>丘處機丹道氣功四季養生法</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>《攝生消息論》是元代丘處機撰寫的養生學著作。本書既有道家觀點，又有儒家論述。書中據《皇帝內經》養生意旨，結合個人心得，針對春、夏、秋、冬四時的防病調攝原則與方法等分別作了簡要的論述，尤偏重於老年養生。現有《叢書集成》、《學海類編選錄養生類九種》、《道藏精華錄百種》本等。</p><div class=pgc-img><img alt=丘處機丹道氣功四季養生法 onerror=errorimg.call(this); src=https://p1.pstatp.com/large/dfic-imagehandler/064f2935-68d3-401c-9645-30a7fa19d11f><p class=pgc-img-caption>靜坐養神</p></div><h1><strong>春季攝生消息</strong></h1><p>春三月，此謂發陳，天地俱生，萬物以榮。夜臥早起，廣步於庭，被髮緩行，以使志生。生而勿殺，與而勿奪，賞而勿罰，此養氣之應，養生之道也。逆之則傷肝。肝木味酸，木能勝土，土屬脾主甘。當春之時，食味宜減酸益甘以養脾氣，春陽初升，萬物發萌，正二月間，乍寒乍熱。高年之人，多有宿疾，春氣所攻，則精神昏倦，宿病發動。又兼冬時，擁爐薰衣，啗炙炊煿成積，至春發洩。體熱頭昏，壅隔疫嗽，四肢倦怠，腰腳無力，皆冬所蓄之疾，常當體候。若稍覺發動，不可便行疏利之藥，恐傷臟腑，別生餘疾。惟用消風、和氣、涼膈、化痰之劑，或選食治方中，性稍涼，利飲食，調停以治，自然通暢。若無疾狀，不必服藥。春日融和，當眺園林亭閣，虛敞之處，用攄滯懷，以暢生氣。不可兀坐，以生抑鬱。飯酒不可過多，米麵團餅，不可多食，致傷脾胃，難以消化。老人切不可以飢腹多食，以快一時之口，致生不測。天氣寒暄不一，不可頓去錦衣。老人氣弱骨疏體怯，風冷易傷腠裡，時備夾衣，遇暖易之一重，漸減一重，不可暴去。</p><div class=pgc-img><img alt=丘處機丹道氣功四季養生法 onerror=errorimg.call(this); src=https://p1.pstatp.com/large/dfic-imagehandler/f34d5980-ed6e-42d4-8d72-24d315bec745><p class=pgc-img-caption>春天萬物復甦</p></div><p>劉處士雲：春來之病，多自冬至後夜半一陽生。陽無吐，陰無納，心膈宿熱與陽氣相沖，兩虎相逢，狹道必鬥矣。至於春夏之交，遂致傷寒虛熱時行之患，良由冬月焙火食炙，心膈宿痰流入四肢之故也。當服祛痰之藥以導之，使不為疾。不可令背寒，寒即傷肺，令鼻寒咳嗽。身覺熱甚，少去上衣；稍冷莫強忍，即便加服。肺俞五臟之表，胃俞經絡之長，二處不可失寒熱之節。諺雲；避風如避箭，避色如避亂，加減逐時衣，少餐申後飯是也。</p><p><strong>肝臟春旺</strong></p><p>肝屬木，為青帝，卦屬震，神形如青龍，象如懸匏。肝者幹也，狀如枝幹，居在下，少近心。左三葉，右四葉，色如縞映紺。肝為心母，為腎子。肝中有三神，名曰爽靈、胎光、幽精也。夜臥及平旦，扣齒三十六通，呼肝神名，使神清氣爽。目為之宮，左目為甲，右目為乙，男子至六十，肝氣衰，肝葉薄，膽漸減，目即昏昏然，在形為筋，肝脈合於木，魂之藏也，於液為淚，腎邪入旰，故多淚。六腑，膽為肝之府，膽與肝合也，故肝氣通則分五色，肝實則目黃赤。肝合於脈，其榮爪也。肝之合也，筋緩弱脈不自持者，肝先死也。日為甲乙，辰為寅卯，音屬角，味酸，其嗅臊羶，心邪入肝則惡羶。肝之外應東嶽，上通歲星之精，春三月，常存歲星青氣入於肝。故肝虛者，筋急也，皮枯者，肝熱也；肌肉斑點者，肝風也，人之色青者，肝盛也；人好食酸味者，肝不足也，人之發枯者，肝傷也。人之手足多汗者，肝方無病。肺邪入肝則多哭。治肝病當用噓為瀉，吸為補。其氣仁，好行仁惠傷憫之情，故聞悲則淚出也。春三月，水旺天地氣生，欲安其神者，當澤及群芻，恩沾庶類，無竭川澤，毋灑陂塘，毋傷萌芽，好生勿殺，以合太清，以合天地生育之氣，夜臥早起，以合乎道。若逆之則毛骨不榮，金木相剋而諸病生矣。</p><p><strong>相肝臟病法</strong></p><p>肝熱者，左頰赤，肝病者，目奪而脅下痛引小腹，令人喜怒。肝虛則恐，如人將捕之；實則怒，虛則寒，寒則陰氣壯，夢見山林。肝氣逆，則頭痛、耳聾、頰腫。肝病欲散，急食辛以散，用酸以補之；當避風，肝惡風也。肝病臍左有動氣，按之牢；若痛支滿、淋溲、大小便難、好轉筋。肝有病則昏昏好睡，眼生膜，視物不明，飛蠅上下，努肉攀睛，或生暈映冷淚，兩角赤癢，當服升麻疏散之劑。</p><h1>夏季攝生消息</h1><p>夏三月，屬火，生於長，養心氣，火旺，味屬苦。火能克金，金屬肺，肺主辛，當夏飲食之味，宜減苦增辛以養肺。心氣當呵以疏之，噓以順之。三伏內腹中常冷時，忌下利，恐洩陰氣，故不宜鍼灸，惟宜發汗。夏至後夜半一陰生，宜服熱物兼服補腎湯藥。夏季心旺腎衰，雖大熱，不宜吃冷淘冰雪、密冰、涼粉、冷粥，飽腹受寒，必起霍亂。少食瓜茄生菜，原腹中亨受陰氣，食此凝滯之物，多結症塊。若患冷氣痰火之人，切宜忌之，老人尤當慎護。平居簷下、過廊、街堂、破窗，皆不可納涼，此等所在雖涼，賊風中人最暴，惟宜虛堂、淨室、水亭、木陰潔淨空敞之處，自然清涼。更宜調息淨心，常如冰雪在心，炎熱亦於吾心少減；不可以熱為熱，更生熱矣。每日宜進溫補平順丸散，飲食溫暖，不令大飽，時時進之，宜桂湯豆蔻熱水，其於肥膩當戒。不得於星月下露臥，兼使睡著，使人扇風取涼，一時雖快，風入腠裡，其患最深。貪涼兼汗身當風而臥多風痺。手足不仁，語言蹇澀，四肢癱瘓。雖不人人如此，亦有當時中者，亦有不便中者，其說何也?逢年歲方壯，遇月之滿，得時之和，即幸而免，至後還發，若或年力衰邁，值月之空，失時之和，無不中者。頭為諸陽之總，尤不可風臥處，宜密防小隙微孔以傷其腦戶。夏三月，每日梳頭一、二百下，不得梳著頭皮，當在無風處梳之，自然去風明目矣。</p><div class=pgc-img><img alt=丘處機丹道氣功四季養生法 onerror=errorimg.call(this); src=https://p3.pstatp.com/large/dfic-imagehandler/da744462-304d-4f10-ae56-1c3df27fb7df><p class=pgc-img-caption>夏季天氣炎熱</p></div><p>《養生論》曰：夏謂蕃秀，天地氣交，萬物華實。夜臥早起，無厭於日，使志無怒，使華成實，使氣得洩，此夏氣之應，長養之道也。逆之則傷心，秋髮痃瘧，收斂者少，冬至病重。又曰：夏氣熱，宜食菽以寒之，不可一於熱也。禁飲食湯，禁食過飽，禁溼地臥並穿溼衣。</p><p><strong>心臟夏旺</strong></p><p>心屬南方火，為赤帝，神形如朱雀，象如倒懸蓮蕊。心者纖也，所納纖微，無不貫注，變水為血也。重十二兩，居肺下肝上，對尾鳩下一寸，注曰；胞中心口掩下尾鳩也 色如縞映絳，中有七孔三毛。上智之人，心孔通明；中智之人五孔，心穴通氣，下智無孔，氣明不通，無智狡詐。心為肝子，為脾母。舌為之宮。闕竅通耳，左耳為丙，右耳為丁。液為汗，腎邪入心則汗溢。其味苦。小腸為心之腑，與心合。《黃庭經》曰；心部之宅蓮含花，下有童子丹元家，主適寒熱榮衛和，丹錦緋囊披玉羅。其聲徵，其嗅焦，故人有不暢事，心即焦燥。心氣通則知五味，心病則舌焦卷而短，不知五味也。其性禮，其情樂。人年六十，心氣衰弱，言多錯忘。心脈出於中衝，生之本，神之處也。主明運用。心合於脈，其色榮也，血脈虛少不能榮臟腑者，心先死也。心合辰之巳午，外應南嶽，上通熒惑之精。故心風者，舌縮不能言也，血壅者，心驚也；舌無味者，心虛也；善忘者，心神離也，重語者，心亂也，多悲者，心傷也，好食苦者，心不足也，面青黑者，心氣冷也；容色鮮好紅活有光，心無病也。肺邪入心則多言，心通微，心有疾當用呵呵者，出心之邪氣也。故夏三月，欲安其神者，則含忠履孝，輔義安仁，安息火熾，澄和心神，外絕聲色，內薄滋味，可以居高，朗還眺望，早臥早起，無厭於日，順於正陽，以消暑氣；逆之則腎心相爭，火水相剋，火病由此而作矣。</p><p>相心臟病法</p><p>心熱者，色赤而脈溢，口中生瘡，腐煉作臭，胸膈肩背兩脅兩臂皆痛。心虛則心腹相引而痛，或夢刀杖、火焰、赤衣紅色之物，爐冶之事，以恍怖人。心病欲濡，急食鹹以濡之，用苦以補之，甘以瀉之；禁溼衣熱食，心惡熱及水。心病當臍上有動脈，按之牢；若痛更苦煩煎，手足心熱，口乾舌強，咽喉痛咽不下，忘前失後。</p><h1>秋季攝生消息</h1><p>秋三月，主肅殺，肺氣旺，味屬辛。金能克木，木屬肝，肝主酸。當秋之時，飲食之味，宜減辛增酸以養旰氣。肺盛則用咽以洩之。立秋以後，稍宜和平將攝。但春秋之際，故疾發動之時，切須安養，量其自性將養，秋間不宜吐併發汗，令人消爍，以致臟腑不安；惟宜鍼灸，下利進湯散以助陽氣。又若患積勞、五痔、消渴等病，不宜吃乾飯炙煿，並自死牛肉，生繪雞豬，濁酒陳臭，鹹醋粘滑難消之物，及生菜、瓜果、蚱醬之類，若風氣、冷病、痃癖之人，亦不宜食。若夏月好食冷物過多，至秋患赤白痢疾兼瘧疾者，宜以童子小便二升，並大腹檳榔五箇細判，同便煎取八合，下生薑汁一合，和收起臘雪水一鍾，早朝空心，分為二服，瀉出三兩行夏月所食冷物，或胸膈有宿水冷膿，悉為此藥祛逐，不能為患。此湯名承氣，雖老人亦可服之，不損元氣，況秋痢，又當其時，此藥又理腳氣，悉可取效，丈夫瀉後兩三日，以薤白煮粥加羊腎同煮，空心服之，殊勝補藥。又當清晨，睡覺閉目叩齒二十一下，咽津，以兩手槎熱熨眼數次，多於秋三月行此，極能明目。又曰：季秋謂之容平，天氣以急，地氣以明，早臥早起，與雞俱興，使志安寧，以緩秋形，收斂神形，使秋氣平，無外其志，使肺氣清。此秋氣之應，養收之道也。逆之則傷肺，冬為滲洩，奉藏者少。秋氣燥，宜食麻以潤其燥，禁寒飲並穿寒溼內衣。《千金方》曰：三秋服黃芪等丸一、二劑，則百病不生。</p><div class=pgc-img><img alt=丘處機丹道氣功四季養生法 onerror=errorimg.call(this); src=https://p1.pstatp.com/large/dfic-imagehandler/61885d2a-c2e9-4e32-9da6-607c626feffa><p class=pgc-img-caption>秋季天氣乾燥</p></div><p><strong>肺臟秋旺</strong></p><p>肺屬西方金，為白帝，神形如白虎，象如懸磬。肺者勃也，言其氣勃鬱也。重三斤三兩，六葉兩耳，總計八葉，色如縞映紅，居五臟之上，對胸，若覆蓋然，故為華蓋。肺為脾子，為腎母。下有七魄如嬰兒名，屍狗、伏屍、雀陰、吞賊、非毒、除穢、闢臭，乃七名也。夜臥及平旦時、叩齒三十六通，呼肺神及七魄名，以安五臟。鼻為之宮。左為庚，右為辛，在氣為咳，在液為涕，在形為皮毛也。上通氣至腦戶，下通氣至脾中，是以諸氣屬肺，故肺為呼吸之根源，為傳送之宮殿也。肺之脈出於少商，又為魄門，久臥傷氣。腎邪入肺則多涕，肺生於右為喘咳。大腸為肺之府，大腸與肺合，為傳瀉行導之府。鼻為肺之宮，肺氣通則鼻知香臭，肺合於皮，其榮毛也，皮枯而毛落者，肺先死也。肺納金，金受於寅，生於巳，旺於酉，病於亥，死於午，墓於醜。為秋，日為庚辛，辰為申酉。其聲商，其色白，其味辛，其臭腥，心邪入肺則惡腥也；其性義，其情慮。肺之外應五嶽，上通太白之精，於秋之王日，存太白之氣入於肺，以助肺神。肺風者，鼻即塞也，容色枯者，肺幹也，鼻癢者，肺有蟲也；多恐懼者，魄離於肺也。身體黧黑者，肺氣微也，多怒氣者，肺盛也，不耐寒者，肺勞也，肺勞則多睡。好食辛辣者，肺不足也，腸鳴者，肺氣壅也，肺邪自入者，則好笑，故人之顏色瑩白者，則肺無病也。肺有疾，用咽以抽之。無故而咽，不祥也。秋三月，金旺主殺，萬物枯損，欲安其魄而存其形者，當含仁育物，施恩斂容。陰陽分形，萬物收殺，雀臥雞起，斬伐草木，以順秋氣。長肺之剛，則邪氣不侵；逆之則五臟乖，而諸病作矣。</p><p><strong>相肺臟病法</strong></p><p>肺病熱，右頰赤，肺病色白而毛槁，喘咳氣逆，胸背四肢煩痛，或夢美人交合，或見花旖衣甲日月雲鶴貴人相臨。肺虛，則氣短，不能調息，肺燥，則喉幹；肺風，則多汗畏風，咳如氣喘，旦善暮甚。氣病上逆，急食苦以洩之，又曰：宜酸以收之，用辛以補之，苦以瀉之。禁食寒，肺惡寒也．肺有病，不聞香臭，鼻生瘜肉，或生瘡疥，皮膚燥癢，氣盛咳逆，唾吐膿血，宜服排風散。</p><h1>冬季攝生消息</h1><p>冬三月，天地閉藏，水冰地坼，無擾乎陽，早臥晚起，以待日光，去寒就溫，毋洩皮膚，逆之腎傷。春為痿厥，奉生者少。斯時伏陽在內，有疾宜吐，心膈多熱，所忌發汗，恐洩陽氣故也。宜服酒浸藥，或山藥酒一、二杯以迎陽氣。寢臥之時，稍宜虛歇，寒極方加綿衣，以漸加厚，不得一頓便多。惟無寒即已，不得頻用大火烘炙，尤甚損人，手足應心，不可以火炙手，引火入心，使人煩躁，不可就火烘炙食物，冷藥不治熱極，熱藥不治冷極，水就溼，火就燥耳。飲食之味，宜減酸增苦以養心氣。冬月腎水味鹹，恐水克火，心受病耳，故宜養心。宜居處密室，溫暖衣衾，調其飲食，適其寒溫，不可冒觸寒風。老人尤甚，恐寒邪感冒，為嗽逆麻痺昏眩等疾；冬月陽氣在內，陰氣在外，老人多有上熱下冷之患；不宜沐浴，陽氣內蘊之時，若加湯火所逼，必出大汗高年骨肉疏薄，易於感動，多生外疾，不可早出，以犯霜威；早起，服醇酒一杯以禦寒，晚服消痰涼膈之藥以平和心氣，不令熱氣上湧，切忌房事，不可多食炙賻肉面餛飩之類。</p><div class=pgc-img><img alt=丘處機丹道氣功四季養生法 onerror=errorimg.call(this); src=https://p1.pstatp.com/large/dfic-imagehandler/6a72114a-a0ec-4a54-8e7a-4b5658c47ebb><p class=pgc-img-caption>冬季寒冷</p></div><p><strong>腎臟冬旺</strong></p><p>《內景經》曰：腎屬北方水，為黑帝，生對臍，附腰脊，重一斤一兩，色如縞映紫，主分水氣，灌注一身，如樹之有根。左曰腎，右名命門，生氣之府，死氣之廬，守之則存，用之則竭。為肝母，為肺子，耳為之宮。天之生我，流氣而變謂之精，精氣往來為之神，神者，腎藏其情智，左屬壬，右屬癸，在辰為子亥，在氣為吹，在液為唾，在形為骨，久立傷骨，為損腎也。應在齒，齒痛者，腎傷也。經於上焦，榮於中焦，衛於下焦。腎邪自入則多唾，膀胱為津液之府，榮其發也。《黃庭經》曰：腎部之宮元闕圓，中有童子名上元，主諸臟腑九液源，外應兩耳百液津。其聲羽，其味鹹，其臭腐，心邪入腎則惡腐。凡丈夫，六十腎氣衰，發變齒動，七十形體皆困，九十腎氣焦枯，骨痿而不能起床者，腎先死也。腎病則耳聾骨痿，腎合於骨，其榮在髭。腎之外應北嶽，上通辰星之精，冬三月，存辰星之黑氣，入腎中存之。人之骨痛者，腎虛也；人之齒多齟者，腎衰也，人之齒墮者，腎風也，人之耳痛者，腎氣壅也；人之多欠者，腎邪也，人之腰不伸者，腎乏也，人之色黑者，腎衰也；人之容色，紫面有光者，腎無病也，人之骨節鳴者，腎贏也。肺邪入腎則多呻，腎有疾，當吹以瀉之，吸以補之。其氣智，腎氣沉滯，宜重吹則漸通也。腎虛則夢入暗處，見婦人、僧尼、龜鱉、駝馬、旗槍，自身兵甲，或山行，或溪舟。故冬三月，乾坤氣閉，萬物伏藏，君子齋戒，謹節嗜慾，止聲色以待陰陽之定，無兢陰陽以全其生，合乎太清。</p><p><strong>相腎臟病法</strong></p><p>腎熱者，頤赤，腎有病，色黑而齒槁，腹大體重，喘咳汗出惡風，腎虛則腰中痛。腎風之狀，頸多汗惡風，食慾下，膈寒不通，腹滿脹，食寒則洩，在形黑瘦。腎燥，急食辛以潤之，腎病堅，急食鹹以補之，用苦以瀉之，無犯熱食，無著暖衣。腎病臍下有動氣，按之牢。若痛苦，食不消化，體重骨疼，腰胯膀胱冷痛，腳痛，或脾小便餘瀝，疝瘕所纏，宜服腎氣丸。</p></div></div><div class="post-meta meta-tags"><ul class=clearfix><li><a>丘處</a></li><li><a>機丹道</a></li><li><a>氣功</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/d657e801.html alt=2020煙臺“武協杯”健身氣功巡迴賽 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/SEyaEwkFZBOTHG style=border-radius:25px></a>
<a href=../../tw/%E9%81%8A%E6%88%B2/d657e801.html title=2020煙臺“武協杯”健身氣功巡迴賽>2020煙臺“武協杯”健身氣功巡迴賽</a></li><hr><li><a href=../../tw/%E9%81%8A%E6%88%B2/519fb63.html alt=道家養生功之道家氣功彭祖導引術增強視力和防治腰腿痛 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/af94b0f4965242989db1b69f5a899cd4 style=border-radius:25px></a>
<a href=../../tw/%E9%81%8A%E6%88%B2/519fb63.html title=道家養生功之道家氣功彭祖導引術增強視力和防治腰腿痛>道家養生功之道家氣功彭祖導引術增強視力和防治腰腿痛</a></li><hr><li><a href=../../tw/%E9%81%8A%E6%88%B2/01fd959.html alt=丘處機是天下第一高手：《射鵰英雄傳》版本閒話02 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/154069219674995c7e3c8ef style=border-radius:25px></a>
<a href=../../tw/%E9%81%8A%E6%88%B2/01fd959.html title=丘處機是天下第一高手：《射鵰英雄傳》版本閒話02>丘處機是天下第一高手：《射鵰英雄傳》版本閒話02</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>