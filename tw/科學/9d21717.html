<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>膀胱州都之官，津液藏焉，氣化則能出○膀胱不利為癃，不約為遺溺 | 极客快訊</title><meta property="og:title" content="膀胱州都之官，津液藏焉，氣化則能出○膀胱不利為癃，不約為遺溺 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/9d21717.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/9d21717.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/9d21717.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/9d21717.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/9d21717.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/9d21717.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/9d21717.html><link rel=canonical href=https://geekbank.cf/tw/%e7%a7%91%e5%ad%b8/9d21717.html><meta property="article:published_time" content="2020-10-29T21:02:40+08:00"><meta property="article:modified_time" content="2020-10-29T21:02:40+08:00"><meta name=Keywords content><meta name=description content="膀胱州都之官，津液藏焉，氣化則能出○膀胱不利為癃，不約為遺溺"><meta name=author content="极客快訊"><meta property="og:url" content="/tw/%E7%A7%91%E5%AD%B8/9d21717.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>膀胱州都之官，津液藏焉，氣化則能出○膀胱不利為癃，不約為遺溺</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>三焦者，決瀆之官，水道出焉。</p><p style=text-align:start>○膀胱者，州都之官，津液藏焉，氣化則能出矣。</p><p style=text-align:start>○膀胱不利為癃，不約為遺溺。</p><p style=text-align:start>○水泉不止者，是膀胱不藏也。</p><p style=text-align:start>○有癃者一日數十溲，此不足也。</p><p style=text-align:start>○督脈起於小腹下骨中央，女子入系廷孔，生病癃、痔、遺溺。</p><p style=text-align:start>○胞痺者，少腹膀胱按之內痛，若沃以湯，澀於小便。</p><p style=text-align:start>○脾痺者，夜臥則驚，多飲數小便。</p><p style=text-align:start>○中氣不足，溲便為之變。（《素問》）</p><p style=text-align:start>三焦者，足少陰、太陽之所將，實則閉癃，虛則遺溺。（《靈樞》）</p><p style=text-align:start><strong>哲言</strong></p><p style=text-align:start>小便祕∶小水全不出，少腹滿，膀胱燥也。小便少∶小水出而不多，津液少也。小便難∶小水點滴難出，莖中不痛。小便淋瀝∶小水點滴而淋瀝，或痛。（《醫階辨證》）</p><p style=text-align:start>閉者，小便不出，塞而不通是也；癃者，罷弱而氣不充，淋淋瀝瀝，點滴而出，或澀而疼，一日數十次或百次，俗名淋病是也。閉是急病，癃是緩病。遺溺者，睡夢中溺出，醒後方知是也；不禁者，日夜無度，頻頻而溺是也。（《赤水玄珠》）</p><p style=text-align:start>小便熱則不通，冷則不禁。熱甚者閉而絕無，熱微者難而僅有。（《仁齋直指》）</p><p style=text-align:start>有心腎不交，陰陽不通而內關外格者；有熱結下焦，壅塞胞內而氣道澀滯者；有肺中伏熱，不能生水而氣化不施者；有脾經溼熱，清氣鬱滯而濁氣不降者；有痰涎阻結，氣道不通者；有久病汗多，津液枯耗者；有肝經恚怒，氣閉不通者；有脾虛氣弱，通調失宜者。（《證治匯補》）</p><p style=text-align:start>不能小便一證，非寒結膀胱，即熱逼膀胱，辨證全在少腹；如不能便而痛者為熱，不痛者為寒。（《己任編》）</p><p style=text-align:start>小腸有氣，小便脹；小腸有血，小便澀；小腸有熱，小便痛。俱禁用補藥，蓋氣得補而愈脹，血得補而愈澀，熱得補而愈盛。（《醫統》）</p><p style=text-align:start>膀胱雖曰津液之腑，至於受盛津液，則又有脬而居膀胱之中焉。故《內經》曰∶脬移熱於膀胱。（《靈樞》）</p><p style=text-align:start>曰∶膀胱之脬薄以濡。《類纂》曰∶膀胱者，脬之室也。夫脬之居於膀胱，有上口無下口，津液既盛於脬，無由自出，必因氣化而後漸漬浸潤於脬外，積於脬下之空處，遂為尿，以出於前陰也。若曰脬下無空處，則人尿急時，至廁安能即出？惟積滯脬下之空處，而不可再容，故急，急則至廁即出矣。（李東垣）</p><p style=text-align:start>氣為水母，必太陽之氣化，而膀胱之溺始出，是水道固藉無形之氣化，不專責有形之州都矣。然水者陰也，氣者陽也，氣為陽之根源，而火為陽之徵兆，所以氣有餘便成壯火而為邪熱。壯火上行三焦，則傷太陽之氣；邪熱下入膀胱，則涸州都之津。火勝則水虧，理固然也。夫五臟之水火皆生於氣，故少火生氣，而氣即為水，水精四布，下輸膀胱，源清則流潔矣。如壯火食氣，則化源無藉，乃成癃閉、淋澀、膏淋、豆汁、砂石、膿血，而水道為之不利矣。總由化源之不清，非關決瀆之失職，若以八正、舟車、禹功、浚川等劑治之，五臟之陰虛，太陽之氣化絕矣。（柯韻伯）</p><p style=text-align:start>《經》曰∶膀胱者，州都之官，氣化出焉。又曰∶通調水道，下輸膀胱。蓋人身所化之物，惟溺為多，以其為溼蒸之氣醞釀而成。若大腸所出，則物之渣滓耳，非所化也。若腎之精，肝之淚，肺之涕，心之汗，則又各乘所感而出，非氣化所出者也。是以化物獨屬膀胱之溺。餘常深察之，膀胱一髒，不獨化和氣為物而溺出，亦化病氣為物而溺出之。凡病氣重，則小便必澀；病氣蘇，則便溺漸通。人之一身，能洩病氣，無如膀胱也。</p><p style=text-align:start>膀胱之水洩，則脾土實，脾土實，則肺金清而心火降，百骸自理矣。是故養生則以實脾為樞，治病則疏膀胱為樞。</p><h1 class=pgc-h-arrow-right>癃閉</h1><p style=text-align:start>小便不利有三，不可概論。若津液偏滲於腸胃，大便洩瀉而小便澀少者一也，治宜分利。若熱搏下焦，津液因而不行者二也，滲洩則愈。若脾胃氣澀，不能通利水道下輸膀胱而化者三也，可順其氣，令施化而出。（羅謙甫）</p><p style=text-align:start>治祕之道有三∶一曰肺燥不能生水，故用二苓、澤瀉之甘淡以洩肺而生水；一曰脾溼不能升精，故用白朮之苦溫以燥脾而升精；一曰膀胱無陽不能化氣，故用肉桂之辛熱以溫膀胱而化氣。使水道通利，則上可以止渴，中可以去溼，下可以洩邪熱也。有真陰虛者，須六味湯以補腎水；真陽虛者，須八味丸以補腎火。至於轉胞喘急欲死，不問男女孕婦產後，急用八味丸料煎飲，緩則不救。或疑桂、附辛熱，不敢輕用，豈知腎氣虛寒，水寒冰凍之義，得熱則流通，舍此更有何物能直達膀胱，而使雪消春水來耶？（陳來章）</p><p style=text-align:start>熱在上焦氣分，便閉而渴，乃肺中伏熱不能生水，膀胱絕其化源，宜用淡滲之藥，瀉火清金，滋水之化源。熱在下焦血分，便閉而不渴，乃真水不足，膀胱乾涸，無陰則陽無以化，宜用苦寒之藥，滋腎與膀胱之陰，而陽自化，小便自通。（李東垣）</p><p style=text-align:start>凡癃閉之證，其因有四，最當辨其虛實。有因火邪結聚小腸膀胱者，此以水泉乾涸，而氣門熱閉不通也。</p><p style=text-align:start>有因熱居肝腎者，則或以敗精，或以槁血，阻塞水道而不通也。若此者，本非無水之證，不過壅閉而然。病因有餘，可清可利，是皆癃閉之輕證也。惟是氣閉之證，則為危候。然氣閉之義有二∶有氣實而閉者，有氣虛而閉者。夫膀胱為藏水之腑，而水之入也由氣以化水，故有氣斯有水；水之出也由水以達氣，故有水始有溺。</p><p style=text-align:start>《經》曰∶氣化則能出矣。蓋有化而入，而後有化而出，無化而出，必無化而入也，是以其入其出，皆由氣化，此即本《經》氣化之義，非單以出者言氣化也。然則水中有氣，氣即水也；氣中有水，水即氣也。凡病氣虛而閉者，必以真陽下竭，元海無根，水火不交，陰陽痞隔。所以氣自氣而氣不化水，水自水而水蓄不行。氣不化水，則水腑枯竭者有之；水蓄不行，則浸漬腐敗者有之。氣既不能化，而欲強為通利，果能行乎？陰中已無陽，而再用苦寒，能無甚乎？至若氣實而閉者，不過肝強氣逆，移礙膀胱，或破其氣，或通其滯，或提其陷而壅者自去。此治實者無難，而治虛者必得其化，為不易也。（《景嶽全書》）</p><p style=text-align:start>主五液者，腎也。腎氣虛而受擾，則無力以化液，而邪火遂乘襲之，以致溲少澀滯。標熱雖由膀胱，本虛實在於腎。宜補腎以益其虛，而從溫以化其氣，則腎源有滋，小水自利，以此驗腎氣之來複也。</p><p style=text-align:start>○水雖滲於膀胱，而泌別之者小腸也。小腸有熱，能移及膀胱，小腸為火腑，而本之於心，但使心氣通，則小腸之火自降，無熱可移，源澄而流自清也。（程郊倩）</p><p style=text-align:start>陰虛小便短少，澀滯癃閉，不可見有實勢，便用利藥，此由下焦元陰之氣衰弱，不能運化故也。宜大補元陰，其溺自通。若氣虛與痰隔中焦，氣滯於下及溼熱而然者，不在此例。（羅赤誠）</p><p style=text-align:start>用補中益氣湯，小便不利加牛膝。用六味地黃丸，小便不利加車前。（周慎齋）</p><p style=text-align:start>膀胱者，州都之官，津液藏焉，氣化則能出矣。何謂氣化？津液乃氣所化也。蓋飲入於胃，遊溢精氣，上輸於脾，脾氣散精，上歸於肺，通調水道，下輸膀胱，水精四布，五經並行。譬之蒸物，湯氣上薰釜甑，遂有液而下滴，此脾氣燻蒸肺葉，所以遂能通調水道而輸膀胱也。故小便不通之證，審系氣虛而水涸者，利之益甚，須以大劑人蔘少佐升麻，則陽升陰降，地氣上為雲，天氣下為雨，自然通利矣。</p><p style=text-align:start>○丹溪雲∶小便不通，有屬氣虛、血虛，有屬實熱、痰氣閉塞，皆宜吐之以提其氣，氣升則水自降。蓋氣承載其水者也。氣虛用參、術、升麻等，先服後吐；血虛用四物湯，或芎歸湯，先服後吐；痰多用二陳湯，先服後探吐之；痰氣閉塞，用二陳湯加香附、木通，先服後探吐之。或問以吐法通小便，理將安在？曰∶取其氣化而已。（《證治準繩》）</p><p style=text-align:start>《經》雲∶至陰虛，天氣絕；至陽盛，地氣不足。夫腎肝在下，地道也；心肺在上，天道也；脾胃居中，氣交之分也。故天之陽絕而不安於地者，則白露不下；在上之陽不交於陰，則在下之陰無以為化，水道其能出乎？此上焦之氣化也。仲景曰∶衛氣行，則小便宣通。又曰∶脾病則九竅不通，此中焦之氣化也。東垣雲∶在下之陰虛，在上之陽盛，致腎氣不化，必宣其陽而舉之，則陰可得而平也。故丹溪曰∶吾以吐法通小便，譬如滴水之器，上竅閉則下竅無以自通，必上竅開而下竅之水出焉。然升提止可施於涓滴不通者，若溺澀短少，或淋漓作痛者，非所宜也。由《經》言及諸論觀之，未有不主於氣化者，不審乎此，轉行疏利之劑求功，多見其不知量也。（《張氏醫通》）</p><p style=text-align:start>氣虛而小便不通者∶《經》曰∶膀胱者，津液藏焉，氣化則能出矣。氣虛則不能化，故不通也。血虛而小便不通者∶蓋血即津液之屬，血虛即津液乾燥而溺道不利，故不通也。此與痰氣閉結於下者，虛實之情不同。丹溪皆用吐法，乃急則治其標也。然氣虛血虛，以虛為本，虛則必補之而後可。夫以參、術、四物調其真氣而吐之，誠可以通其溺，而其本之虛，豈參、術、四物頃刻下嚥，遂能補益之耶？吾恐病根猶在，不久必復作矣。愚意以為若果氣虛血虛，必用補氣補血之藥，使其氣盛而施化，血生而津潤，其便自通，不必探吐可也。果宜吐者，必須先吐，俟其溺通，繼服補劑，庶可平復，非如痰氣閉結者但吐之而可已。此丹溪未盡之意，予故表而出之。（《醫學統旨》）</p><h1 class=pgc-h-arrow-right>不禁頻數</h1><p style=text-align:start>《靈樞》言∶手太陰之別名曰列缺，其病虛則欠缺，小便遺數。肺為上焦，通調水道，下輸膀胱，腎上連肺，兩髒是子母也，母虛子亦虛。東垣雲∶小便遺失，肺金虛也。以參、 補之，不愈，當責之腎。《經》曰∶膀胱不約為遺溺。仲景雲∶下焦不歸則遺溲。蓋下焦在膀胱上口，主分別清濁。下焦不歸，其部不能約制溲便，故遺溺。大抵天暖衣濃則多汗，天冷衣薄則多溺。至於不禁，虛寒之甚，非八味丸不效，如菟絲子丸、鹿茸散、二氣丸，俱可選用。（《趙氏醫貫》）</p><p style=text-align:start>小便頻數者，只是裡氣不守，頻而復少，五液虛而注下，此精氣、津液、血脈內奪之病，莫謂點滴無多，不成臟腑之漏卮也，其責不僅玉關。直從十全大補湯，補氣還神，補神還精。固知斷鰲以補地者，須是煉石以補天也。（程郊倩）</p><p style=text-align:start>人之漩溺，藉心腎二氣之傳送。蓋心與小腸為表裡，腎與膀胱為表裡，若心腎氣衰，陽道不運，則傳送失度，必有遺溺失禁之患，治宜溫補下元，清心寡慾。（薛立齋）</p><p style=text-align:start>按∶遺溺，遺失也。夢中遺失，醒而後覺，童稚多有之，大人少有也。夫童稚陽氣尚微，不甚約束，好動而魂遊，故夜多遺失。古方多用暖藥，乃溫養陽氣之意。曾見數人，二、三十歲猶遺失不止，後皆無子，洵非下元虛寒所至與？（孫一奎）</p><p style=text-align:start>睡則遺尿，責之腎虛。所以嬰兒脬氣未固，老人下元不足，多有此證。在嬰兒挾熱者居多，在老人挾寒者居多。治宜大菟絲子丸，豬脬煎湯送下。（《醫學六要》）</p><p style=text-align:start>熱甚，客於足厥陰之經，廷孔鬱結，則神無所根據，故漩溺遺失，不能收禁也。（《原病式》）</p><p style=text-align:start>凡人患陰虛之病而小便頻數者，此由相火暗動故也，勿以為虛寒而用參、 、桂、附，只宜大補真陰，其便自調。（羅赤誠）</p><p style=text-align:start>小便不禁或頻數，古方多以為寒，而用溫澀之藥，殊不知此證陰虛屬熱者居多。蓋火邪妄動，水不得安，故不能收禁而頻數也。是以老人多頻數者，由於膀胱血少，陽火偏旺也。治法宜滋腎之真陰，補膀胱津液為主，佐以收澀之劑，六味丸加麥冬、五味子之類，不可用溫藥也。（王節齋）</p><p style=text-align:start>按∶節齋此論，亦是概言老人下元虛憊，氣弱不能乘載其水，故頻數不禁。必如河間、節齋所云，癃閉已主於熱，不禁又主於熱，是無虛寒之證也，何古有溫補之法，《經》有寒虛之文耶？不若以小便頻而清白長者為寒，頻而黃赤澀者為熱，及脈之洪數、有力無力、或滑或澀而參驗之，始無差誤。</p><p style=text-align:start>○不禁，謂無禁約，小便多而頻，不計遍數也。按∶《經》雲∶水泉不止者，膀胱不藏也。其證有溼熱，有下元虛憊。數而少者為熱，數而多者為虛，老人多有此證。蓋因陽氣衰微，不能約束。歷見數人，卒皆不救，由其不能攝養而神氣耗散故也。古謂不通為熱，不禁為寒，乃心腎氣弱，陽道衰冷而傳化失度，法當溫補，養其神，堅其腎，神完腎固，膀胱氣充，自可約束矣。（《赤水玄珠》）</p><p style=text-align:start>遺溺，因上焦虛者∶宜補肺氣；下焦虛者，宜固膀胱；挾寒者∶壯命門陽氣，兼以固澀，挾熱者∶補腎膀胱陰血，佐以瀉火。（《證治匯補》）</p><h1 class=pgc-h-arrow-right>溺黃赤</h1><p style=text-align:start>小便黃赤，有寒、熱、虛、實之別。《經》雲∶諸病水液混濁，皆屬於熱。宜黃柏、知母治之。此熱證也。</p><p style=text-align:start>又云∶尺澀，足脛逆冷，小便赤。宜服附子四逆湯。此寒證也。又云∶胃足陽明之脈盛，則身已前皆熱，消谷善飢，溺色黃。宜降胃火。又云∶肝熱病者，小便先黃。宜降肝火。此實證也。又云∶肺手太陰之脈氣虛，則肩背痛而寒，少氣不足以息，溺色變。宜補中益氣湯以補肺氣。冬脈者腎也，冬脈不及，則令人 中清，脊中痛，小便變。宜地黃丸以助腎氣。此虛證也。（《證治準繩》）</p><p style=text-align:start>凡小便，人但見其黃，便謂是火，不知人逢勞倦，小水即黃；焦思多慮，小水亦黃；瀉痢不期，小水亦黃；酒色傷陰，小水亦黃。使非有淋痛熱證相兼，不可因黃便謂之火，餘見逼枯汁斃人者多矣。《經》曰∶中氣不足，溲便為之變。義可知也。（張景嶽）</p><p style=text-align:start><strong>脈候</strong></p><p style=text-align:start>便血則芤，數則赤黃，實脈癃閉，熱在膀胱。（《脈訣》）</p><p style=text-align:start><strong>選案</strong></p><p style=text-align:start>王善夫病小便不通，漸成中滿，腹堅如石，腿裂出水，夜不得睡，不能飲食。請予延醫，歸而至旦不寐，因記《素問》雲∶無陽則陰無以生，無陰則陽無以化。又云∶膀胱者，州都之官，津液藏焉，氣化則能出。</p><p style=text-align:start>凡病癃祕，是無陰則陽無以化也。此因膏粱積熱，損傷腎水，火又逆上而為嘔噦，關格之證悉具，死在旦夕矣。</p><p style=text-align:start>遂處大苦寒之劑，黃柏、知母各一兩，桂一錢為引，服藥須臾，前陰如刀刺火燒，溺如瀑泉，腫脹遂消。此證一在上焦氣分而渴，一在下焦血分而不渴，二者之殊，至易辨耳。（李東垣）</p><p style=text-align:start>馬參政父年八旬，初患小便短澀，因服藥分利太過，遂致閉塞，涓滴不出。予以飲食傷其胃氣，陷於下焦，乃用補中益氣湯，一服小便即通。因先多服利藥，損其腎氣，遂致通後遺尿不止，複用八味丸補其腎氣乃已。（朱丹溪）</p><p style=text-align:start>姚公懋之室患遺尿，醫謂腎虛，用補腎之劑，三年未效。予與補中益氣湯加山藥、山萸、桑螵蛸，四劑全愈。（程華仲）</p><p style=text-align:start>葉茂卿乃郎出痘，未大成漿，其殼甚薄；兩月後，尚有著肉不脫者；一夕腹痛，大叫而絕。餘取梨汁入溫湯灌之，少蘇；遂以黃芩二兩煎湯加梨汁與服，痛止。令制膏子藥頻服，不聽。其後忽肚大無倫，一夕痛叫，小腸突出臍外五寸，交紐各二寸半，如竹節壺頂狀；莖物絞折長八、九寸，明亮如燈籠，外證從來不經聞見。</p><p style=text-align:start>餘以知之素審，仍為治之，以黃芩、阿膠二味，日進十餘劑，三日後始得小水，五日後水道清利，臍收腫縮而愈。夫人一身之氣，全關於肺，肺清則氣行，肺濁則氣壅。肺主皮毛，痘不成漿，肺熱而津不行也。殼著於肉，名曰甲錯；甲錯者，多生肺癰；癰者壅也，豈非肺氣壅而然與？腹痛叫絕者，壅之甚也，壅甚則並水道亦閉，是以其氣橫行於臍中，而小腸且為突出。至於外腎弛長，尤其剩事矣。吾用黃芩、阿膠清肺之熱，潤肺之燥，治其源也。氣行而壅自通，源澄斯流清矣。緣病已造極中之極，惟單味多用，可以下行，取效捷耳。（喻嘉言）</p><p style=text-align:start>一婦少腹腫大如瓜，小便祕而不通，此轉胞病也。以補中益氣湯衝入韭菜汁一小杯，服訖，令患者橫臥床上，選力婦以患者兩膝彎架於肩上，將下體虛空，提起搖擺數四，俾尿胞倒上，徐徐放下，去衣不及，小便射出，熱如湯，黑如墨，頃刻盈盆，腹腫立消。後遇數人，皆以此法治癒。</p><p style=text-align:start>一人小便不通十日，服五苓、八正等方，俱不效；仰臥於床，腹大如箕，脹痛難當，診脈遲而有力。此冷閉也，由於風寒冷氣，結塞下焦，留於膀胱故耳。治用姜、附、檳榔、牛膝、枳實、青皮、烏藥、赤苓、車前子，藥進片時，腹內喧響，溲如湧泉，腹消而起。</p><p style=text-align:start><strong>附方</strong></p><p style=text-align:start>敷臍方 治小便不通，腹脹如鼓。用大螺一枚，鹽半匕，搗敷臍下一寸三分，以帛縛之即通。</p><p style=text-align:start>熨臍方 用蔥三斤，切碎炒熱，布包熨小肚，小便立通。分作二包替換。</p><p style=text-align:start>○又炒鹽半斤，囊盛熨臍下亦通。</p><p style=text-align:start>薰洗法 治氣閉小便不通，脹急危殆。用皁角、蔥頭、王不留行各數兩，煎湯一盆，令病者坐浸其中，薰洗下體，熱氣內達，壅滯自通。婦人用蔥數莖塞陰中，外加薰洗，其通尤速。</p><p style=text-align:start>又法 治敗精幹血，溺孔結垢，阻塞水道，小便脹急不通。令病患仰臥，用翎筒插入馬口，以水銀一、二錢灌入，以手輕輕導之，諸塞皆通。水銀仍隨溺出，毫無傷礙。</p></div><div class="post-meta meta-tags"><ul class=clearfix><li><a>膀胱</a></li><li><a>之官</a></li><li><a>氣化則</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/a5292e38.html alt=帶您瞭解膀胱腫瘤那些事 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/bc1fc975576141c5862c8701222b756e style=border-radius:25px></a>
<a href=../../tw/%E7%A7%91%E5%AD%B8/a5292e38.html title=帶您瞭解膀胱腫瘤那些事>帶您瞭解膀胱腫瘤那些事</a></li><hr><li><a href=../../tw/%E7%A7%91%E5%AD%B8/e6532e4a.html alt=男子患癌全膀胱被切除，醫生為其重建“新膀胱” class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1527831844436e7b42527ed style=border-radius:25px></a>
<a href=../../tw/%E7%A7%91%E5%AD%B8/e6532e4a.html title=男子患癌全膀胱被切除，醫生為其重建“新膀胱”>男子患癌全膀胱被切除，醫生為其重建“新膀胱”</a></li><hr><li><a href=../../tw/%E7%A7%91%E5%AD%B8/b94297a9.html alt=膀胱癌患者已經膀胱全切，腹部造瘻口，這種情況還能做人造膀胱嗎 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RvRGxkuMahWHo style=border-radius:25px></a>
<a href=../../tw/%E7%A7%91%E5%AD%B8/b94297a9.html title=膀胱癌患者已經膀胱全切，腹部造瘻口，這種情況還能做人造膀胱嗎>膀胱癌患者已經膀胱全切，腹部造瘻口，這種情況還能做人造膀胱嗎</a></li><hr><li><a href=../../tw/%E7%A7%91%E5%AD%B8/50185379.html alt=中醫五臟之“肺——相傅之官”，你知道中醫怎麼理解肺的嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/7ded6aa9a3f74f22902e3c5bd72ffa76 style=border-radius:25px></a>
<a href=../../tw/%E7%A7%91%E5%AD%B8/50185379.html title=中醫五臟之“肺——相傅之官”，你知道中醫怎麼理解肺的嗎？>中醫五臟之“肺——相傅之官”，你知道中醫怎麼理解肺的嗎？</a></li><hr><li><a href=../../tw/%E7%A7%91%E5%AD%B8/7073872.html alt=六腑的病機（膀胱） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/7073872.html title=六腑的病機（膀胱）>六腑的病機（膀胱）</a></li><hr><li><a href=../../tw/%E7%A7%91%E5%AD%B8/5b728ce.html alt=天冷尿頻，養好腎和膀胱 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/5b728ce.html title=天冷尿頻，養好腎和膀胱>天冷尿頻，養好腎和膀胱</a></li><hr><li><a href=../../tw/%E7%A7%91%E5%AD%B8/7572053.html alt=喝醉後熟睡憋著尿，膀胱裂3個口子 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/7572053.html title=喝醉後熟睡憋著尿，膀胱裂3個口子>喝醉後熟睡憋著尿，膀胱裂3個口子</a></li><hr><li><a href=../../tw/%E7%A7%91%E5%AD%B8/db06ebd.html alt="引以為戒 酒後憋尿一摔，膀胱破了" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/db06ebd.html title="引以為戒 酒後憋尿一摔，膀胱破了">引以為戒 酒後憋尿一摔，膀胱破了</a></li><hr><li><a href=../../tw/%E7%A7%91%E5%AD%B8/67de067.html alt=憋尿太久，膀胱會被憋“爆炸”嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/64065837e214479fa7ba31d075b85148 style=border-radius:25px></a>
<a href=../../tw/%E7%A7%91%E5%AD%B8/67de067.html title=憋尿太久，膀胱會被憋“爆炸”嗎？>憋尿太久，膀胱會被憋“爆炸”嗎？</a></li><hr><li><a href=../../tw/%E7%A7%91%E5%AD%B8/24229dc.html alt="砰！！ 他的膀胱炸了！你還敢憋尿嗎？" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a0a6ca5b7a104243a3966473cb11be06 style=border-radius:25px></a>
<a href=../../tw/%E7%A7%91%E5%AD%B8/24229dc.html title="砰！！ 他的膀胱炸了！你還敢憋尿嗎？">砰！！ 他的膀胱炸了！你還敢憋尿嗎？</a></li><hr><li><a href=../../tw/%E7%A7%91%E5%AD%B8/270db00.html alt=膀胱突然爆裂！你知道他吃了什麼嗎…… class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/R6nWvXpKYT207 style=border-radius:25px></a>
<a href=../../tw/%E7%A7%91%E5%AD%B8/270db00.html title=膀胱突然爆裂！你知道他吃了什麼嗎……>膀胱突然爆裂！你知道他吃了什麼嗎……</a></li><hr><li><a href=../../tw/%E7%A7%91%E5%AD%B8/8713d0f.html alt=闢謠：憋尿會把膀胱憋爆嗎？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/0c03591e487a40578ad59f002f9f2596 style=border-radius:25px></a>
<a href=../../tw/%E7%A7%91%E5%AD%B8/8713d0f.html title=闢謠：憋尿會把膀胱憋爆嗎？>闢謠：憋尿會把膀胱憋爆嗎？</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>