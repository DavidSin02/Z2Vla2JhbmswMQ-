<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>華嚴宗祖庭大方廣佛華嚴經感應略記 | 极客快訊</title><meta property="og:title" content="華嚴宗祖庭大方廣佛華嚴經感應略記 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/5e79000439e28281708f"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/9d28948.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/9d28948.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/9d28948.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/9d28948.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/9d28948.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/9d28948.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/9d28948.html><link rel=canonical href=https://geekbank.cf/tw/%e7%a7%91%e5%ad%b8/9d28948.html><meta property="article:published_time" content="2020-10-29T20:55:11+08:00"><meta property="article:modified_time" content="2020-10-29T20:55:11+08:00"><meta name=Keywords content><meta name=description content="華嚴宗祖庭大方廣佛華嚴經感應略記"><meta name=author content="极客快訊"><meta property="og:url" content="/tw/%E7%A7%91%E5%AD%B8/9d28948.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>華嚴宗祖庭大方廣佛華嚴經感應略記</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>大方廣佛華嚴經感應略記</p><p>明古杭雲棲寺沙門袾宏輯錄</p><p>雙童現瑞</p><p>晉。佛度跋陀羅。初於道場寺譯經。堂前池中。每二青衣童子從池中出。捧以香花。舉眾皆見。以此經久在龍宮。龍王慶感傳通。故為給侍。</p><p><img alt=華嚴宗祖庭大方廣佛華嚴經感應略記 onerror=errorimg.call(this); src=https://p1.pstatp.com/large/5e79000439e28281708f></p><p>天地呈祥</p><p>唐。實叉難陀。於證聖元年三月十四日。辛酉重譯。預於庚申日。天后夢徧天之內皆降甘露。後一日。壬戌。復降甘雨。新經初譯。敕令藏和尚開講。十二月十二日。講至華藏世界海震動之文。講堂內及寺院中忽然震動。於時道俗數千共睹。嘆未曾有。</p><p>地震光流</p><p>西域記雲。世親菩薩初以小乘為業。兄無著託病而召世親。因開大教。謂雲。及吾未死之前。讀吾所習經典。世親即讀華嚴。乃見毗盧法界。普賢行海。因生信悟。嘆曰。可取利劍斷吾舌根。用明己贊小乘之失。兄止之曰。如人因地而倒。亦因地起。昔日以舌毀於大乘。今可將舌以贊大乘。遂入山披覧大乘。造十地論。論成之日。大地徧震。光明洞然。</p><p><img alt=華嚴宗祖庭大方廣佛華嚴經感應略記 onerror=errorimg.call(this); src=https://p3.pstatp.com/large/5e7700051a7840544367></p><p>感通玄悟</p><p>北齊太和中。第三王子。於清涼山求文殊師利菩薩。焚身供養。隨侍中官劉謙之。覩焚身之事。奏乞入山修道。遂齎此經。晝夜精勤。禮懺讀誦。心祈妙悟。絕粒飲水。垂三七日。形氣雖微。丹懇彌勁。忽感髯髭盡生。復丈夫相。神彩通悟。洞曉幽旨。造此經論共六百卷○又後魏靈辨者。宿植勝善。及見華嚴。偏加鑽仰。乃頂戴此經。入清涼山。乞文殊潛護。凡歷一歲。足破血流。肉盡骨穿。忽聞空中謂曰。汝止之。但思惟此經。於是披卷。豁然大悟。造華嚴演義釋文一百卷。</p><p>經輝五彩</p><p>後魏安豐王延明。中山王元熙。並處心無上。稽首圓宗。嘗以香和墨。寫華嚴經一百部。金字經一部。皆五香為藏。七寶為函。靜夜良辰。清齋行道。即放神光。五色爛然。照耀臺宇。</p><p><img alt=華嚴宗祖庭大方廣佛華嚴經感應略記 onerror=errorimg.call(this); src=https://p9.pstatp.com/large/5e760004370049acbb23></p><p>神人警衛</p><p>僧德圓。常以華嚴為業。修一淨園。樹諸谷楮。並種香草。雜以鮮花。每一入園。必加洗濯。身著淨衣。溉以香水。楮生三載。香氣四達。後以寫經。才書數行。每字放光。照明院宇。有神人執戟。現形警衛。又有青衣梵童。手執天花。忽申供養。</p><p>天女給侍</p><p>唐。李長者。諱通玄。初至太原。寓高山奴家。每旦唯食棗十顆。柏葉餅一枚。後捨去。路逢一虎。當途馴伏。如有所待。長者語言。吾將著論釋華嚴經。汝當為吾擇一棲止。虎負長者囊缽行三十餘里。至一土龕。便自蹲住。長者入龕。龕素無水。是夕風雷拔一老鬆。松下出泉。清冽甘美。長者造論時。有二女容華絕世。汲水焚香。供給紙筆。卯辰之際。輒具淨饌。莫知去來。著論將終。便爾絕跡。</p><p><img alt=華嚴宗祖庭大方廣佛華嚴經感應略記 onerror=errorimg.call(this); src=https://p1.pstatp.com/large/5e7900043a8be08ea229></p><p>冬葵發[豊*盍]</p><p>唐。鄧元爽。華陰人。證聖中。有親故暴卒。七日復甦。雲冥中欲追爽。爽懼。或教寫華嚴經。寫竟。爽母墓側先有蜀葵。至冬已瘁。忽花發。燦然榮茂。鄉閭異之。聞於朝。旌為孝門。</p><p>瑞鳥銜花</p><p>僧。法誠。隱居藍谷。後於南嶺造華嚴堂。圖七處九會之像。專精供養。後感瑞鳥。形色非常。銜花入室。旋繞供養。</p><p>神人延請</p><p>隋。禪定道場僧慧悟。京兆人。嘗與一僧同隱終南。悟受華嚴。彼持涅槃。木食巖棲。各專其業。忽一人來請就宅赴齋。二僧相推。人云請華嚴法師。悟因隨往。乃山神也。請千羅漢。皆推悟上座。食訖既去。神呼一童子令侍。乃入師口中。遂得仙。還歸取經。辭其友人。渺然履空而去。</p><p><img alt=華嚴宗祖庭大方廣佛華嚴經感應略記 onerror=errorimg.call(this); src=https://p1.pstatp.com/large/5e75000615443366afa9></p><p>普賢授義</p><p>僧。辨才。不知何許人。幼事裕法師。以華嚴為業。久而不悟。乃別護淨。造香函盛經。頂戴行道。凡經三載。夢普賢指授玄義。忽爾成誦。煥若臨鏡。</p><p>口獲舍利</p><p>唐。樊玄智。安定人。弱歲歸依杜順和尚。順令誦華嚴為業。仍依此經。修普賢行。每誦經。口中頻獲舍利。前後數百粒。</p><p>菩薩湧現</p><p>唐。崇福寺僧慧佑。戒行精苦。事儼和尚。專業華嚴。清晨良宵。焚香虔誠誦出現品。忽見十餘菩薩從地湧出。現身金色。皆放光明。坐蓮華座。合掌聽誦。經訖便隱。</p><p>修羅退陣</p><p>于闐國沙彌。般若彌伽薄。堅持戒行。專誦華嚴。忽有人合掌謂言。諸天請師。願師閉目。俄至天上。天主跪而請曰。今方與修羅戰。屢被摧衄。屈師誦華嚴經。望法力加被。師乘天輅。心念華嚴。以諸天眾。對彼勍敵。修羅見之。忽然潰散。須臾送歸。身染天香。終身不滅。</p><p>證入無生</p><p>解脫和尚。姓邢氏。代州五臺縣人。七歲出家。初從慧超禪師。超器之。後於五臺專誦華嚴。依經作觀。求見文殊。文殊現身誨雲。汝今不須禮覲於我。應自悔責。必當大悟。因反求。乃悟無生。感諸佛現為說偈曰。諸佛寂滅甚深法。曠劫修行今乃得。若能開曉此法眼。一切諸佛皆隨喜。解脫問寂滅之法。若為可說。得教人耶。諸佛即隱。復有聲告曰。方便智為燈。照見心境界。欲空真實法。一切無所見。又在路思欲焚香。空中聲曰。合掌以為花。身為供養具。善心真實香。讚歎香菸布。諸佛聞此香。尋聲來相度。眾等勤精進。終不相疑誤。故謂偈贊排空也。</p><p>時雨霶流</p><p>僧道英。姓陳氏。蒲縣人。年十八。親為之娶。五載同居。誓不相觸。後從並縣炬法師聽華嚴經。便落髮。入太行山柏梯寺修行止觀。屬亢旱。講華嚴經以祈甘澤。有二老翁。各二童侍。時來聽講。英異而問之。乃知海神。因曰。今為檀越請下微雨。翁勅二童。童即從窗孔中出。須臾大雨霶霈。遠近鹹賴焉。</p><p>華藏受生</p><p>隋。靈幹。狄道人。依衍法師出家。十八能講華嚴。常依經作華藏觀。及彌勒天宮觀。至疾革。目上視。若有所見。僧童真問之。答曰。尚見青衣童子引至兜率。而天樂非久。終墜輪迴。蓮華藏是所願也。言已氣盡。須臾復甦。真又問今何所見。答曰。見大水徧滿。華如車輪而坐其上。吾願足矣。</p><p>神授華音</p><p>宋。求那跋陀羅。中天竺人。探匣取經。即得華嚴。後譙王請講。以未通華言。因禮懺。虔請觀音。以祈冥應。遂夢神人執劍。持一人首而為易之。豁然便覺。備悟華言。遂講大經累數十徧。</p><p>天宮請講</p><p>魏。勒那摩提。中天竺人。博文贍學。明悟禪理。初至洛陽。譯十地論。帝每令講華嚴。精義頴發。嘗處高座。忽有持笏執柬者。形如尊官。雲天帝來請法師講華嚴經。都講維那。鹹亦須之。講席眾僧。一時同見。師煕怡微笑。告眾辭訣。卒於法座。其都講等同時入滅。</p><p>洪水斷流</p><p>杜順和尚。姓杜氏。諱法順。京兆杜陵人也。以華嚴為業。嘗居山。將種葵。地多蟲蟻。師乃巡疆定封。蟲俱外徙。三原縣民。從生聾啞。師乃召之與語。應言即愈。因詣南山。值橫渠漲溢。止之斷流。徐步而過。將終之日。普會有緣。聲色不渝。言終而逝。靈應非一。別傳雲是文殊化身。</p><p>神光屢現</p><p>唐。法藏。字賢首。母夢異光而孕。後遇儼法師於雲花寺講華嚴經。師乃往詣。中夜見有神光來燭庭宇。師嘆曰。當有異人發弘大教。及明。遇儼和尚。自是服膺。深入無盡。又後於雲花寺開講。有光明現從口出。須臾成葢。眾所知見。</p><p>地獄消滅</p><p>纂靈記雲。京兆人王明幹。素不修善因。患暴死。將入地獄。見一僧教之偈雲。若人慾了知。三世一切佛。應當如是觀。心造諸如來。誦此偈者。能排地獄諸苦。其人誦已。乃入見王。王遂放免。當誦偈時。聲所至處。受苦之人。皆得解脫。此晉經文。與今唐經下二句稍別。</p><p>盥水濟生</p><p>僧。伽彌多羅。師子國人。證第三果。麟德初來震旦。高宗甚加敬重。後往清涼敬禮文殊。至西太原寺。時屬諸僧誦華嚴經。問是何經。答曰華嚴。肅然改容曰。不知此地亦有是經。合掌讚歎曰。此大方廣。功德難思。西國相傳。有讀此經。以水盥掌。水沾蟲蟻。其捨命者。皆得生天。</p><p>景雲現瑞</p><p>唐。清涼國師。諱澄觀。字大休。會稽人。姓夏侯氏。生於玄宗開元戊寅。身長九尺四寸。垂手過膝。口四十齒。目光夜發。晝乃不瞬。德宗建中二年。下筆著疏。先求瑞應。一夕夢金容山峙。光相瑩然。既覺。知是光明徧照之徵。自是筆無停思。歷四年而文成。又夢化身為龍。矯首南臺。尾矯北臺。宛轉凌虗。須臾變百千數。蜿蜒青冥。分散四方而去。識者以為流通之像。初為眾講。感景雲凝空。盤旋成葢。疏鈔之外。復撰手鏡一百卷。綱要三卷。正要一卷。玄鏡一卷。鏡燈說文一卷。三聖圓融觀一卷。七處九會圖心說文一卷。敕有司鑄印。遷國師。號清涼。開成三年三月六日示寂。生歷九朝。為七帝門師。春秋一百有二。僧臘八十有三。全身塔終南山。未幾。有梵僧至闕。表稱於[葸-十+夕]嶺見二使者凌空而過。以咒止而問之。答曰。北印度文殊堂神也東取華嚴菩薩大牙歸國供養。有旨啟塔。果失一牙。惟三十九存焉。遂闍維。舍利光明瑩潤。舌如紅蓮。仍諡號清涼國師之塔。</p><p>異僧授旨</p><p>唐。法空。隋末雁門郎將也。棄家詣清涼深谷。常誦華嚴唯心作佛之偈。後遇異僧。授以般若玄旨。豁爾心空。臨終坐逝。</p><p>山神聽經</p><p>曹城慧。靈丘李氏子。其親禱於五臺山而生。既長。辭親詣五臺真容院。從法順和尚披剃。嘗誦華嚴於李牛谷。草木為食。每誦經時。有五七儒服者坐聽。數持異花鮮果以獻。師怪而問之。答曰。某。山神也。蒙師法力。無以為報。願充執侍。師不樂。遂舍其處。</p><p>金城輝映</p><p>金。蘇陀室利。中印度那蘭陀寺僧。誦持華嚴。年八十五。航海來禮五臺。每一臺頂。誦華嚴十部。禪寂七日。定中見金城紺殿。寶蓮香水。珠網交輝。諸天童子游戲其中。後於靈鷲峰化去。得舍利八合。璀蘭如珠。</p><p>龍光五彩</p><p>元。華嚴菩薩。諱正順。尉州高氏子。從五臺壽寧用公祝髮。結廬深樹。唯閱華嚴。數盈千部。每入華藏觀。三五日方起。世號華嚴菩薩將示寂。門人乞偈。師曰。歷劫本無去住。應用何思何慮。轉身踏破虗空。一切是非莫顧。言訖而逝。是日靈几上現龍。五彩飛光。燭於庭宇。</p><p>華嚴感應略記(終)</p></div></div><div class="post-meta meta-tags"><ul class=clearfix><li><a>華嚴宗</a></li><li><a>廣佛華</a></li><li><a>嚴經感</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/01e145d.html alt=華嚴宗祖庭佛教故事華嚴經持驗紀 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/5e77000527c13063c1ce style=border-radius:25px></a>
<a href=../../tw/%E7%A7%91%E5%AD%B8/01e145d.html title=華嚴宗祖庭佛教故事華嚴經持驗紀>華嚴宗祖庭佛教故事華嚴經持驗紀</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>