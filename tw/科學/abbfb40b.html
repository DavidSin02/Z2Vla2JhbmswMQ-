<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>歷代儒生闢佛言論 | 极客快訊</title><meta property="og:title" content="歷代儒生闢佛言論 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p9.pstatp.com/large/dfic-imagehandler/9d98aada-c700-4cc2-b222-819272651a2b"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/abbfb40b.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/abbfb40b.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/abbfb40b.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/abbfb40b.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/abbfb40b.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/abbfb40b.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/abbfb40b.html><link rel=canonical href=https://geekbank.cf/tw/%e7%a7%91%e5%ad%b8/abbfb40b.html><meta property="article:published_time" content="2020-11-14T20:54:06+08:00"><meta property="article:modified_time" content="2020-11-14T20:54:06+08:00"><meta name=Keywords content><meta name=description content="歷代儒生闢佛言論"><meta name=author content="极客快訊"><meta property="og:url" content="/tw/%E7%A7%91%E5%AD%B8/abbfb40b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>歷代儒生闢佛言論</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div class=pgc-img><img alt=歷代儒生闢佛言論 onerror=errorimg.call(this); src=https://p9.pstatp.com/large/dfic-imagehandler/9d98aada-c700-4cc2-b222-819272651a2b><p class=pgc-img-caption>王陽明</p></div><p><br>中國曆代儒生闢佛言論，這裡面有的連道家一起批評：</p><p><br></p><blockquote><p>處者弘日新之業，仕者敷先王之教。誠著明君，澤被萬物，龍章表觀，鳴玉節趨，斯亦堯孔之樂地也。及其不遇，考阿澗，以善其身，殺雞為黍，聊寄懷抱。或負鼎割烹，揚隆名於長世，或屠羊鼓刀，陵高志於浮雲，此又君子之處心也。何必陋積善之延祚，希無驗於來世，生背當年之真歡，徒疲役而靡歸。繫風捕影，非中庸之美，慕夷眩妖，違通人之致。——南朝·宋·何承天《重答顏光祿》</p></blockquote><blockquote><p>浮屠害政，桑門蠹俗，風驚霧起，馳蕩不休，吾哀其弊，思拯其溺。夫竭財以赴僧，破產以趨佛，而不恤親戚，不憐窮匱者何？良由厚我之情深，濟物之意淺。是以圭撮涉於貧友，吝情動於顏色；千鍾委於富僧，歡意暢於容發。豈不以僧有多餘之期，友無遺秉之報，務施闕於周急，歸德必於有己。又惑以茫昧之言，懼以阿鼻之苦，誘以虛誕之辭，欣以兜率之樂。故舍逢掖，襲橫衣，廢俎豆，列瓶缽，家家棄其親愛，人人絕其嗣續。致使兵挫於行間，吏空於官府，粟罄於惰遊，貨殫於泥木。所以奸宄弗勝，頌聲尚擁，惟此之故，其流莫已，其病無限。若陶甄稟於自然，森羅均於獨化，忽焉自有，怳爾而無，來也不御，去也不追，乘夫天理，各安其性。小人甘其壟畝，君子保其恬素，耕而食，食不可窮也，蠶而衣，衣不可盡也，下有餘以奉其上，上無為以待其下，可以全生，可以匡國，可以霸君，用此道也。——南朝·樑·範縝《神滅論》</p></blockquote><blockquote><p>佛在西域，言妖路遠，漢譯胡書，恣其假託。故使不忠不孝，削髮而揖君親；遊手遊食，易服以逃租賦。演其妖書，述其邪法，偽啟三途，謬張六道，恐嚇愚夫，詐欺庸品。凡百黎庶，通識者稀，不察根源，信其矯詐。乃追既往之罪，虛規將來之福。佈施一錢，希萬倍之報；持齋一日，冀百日之糧。遂使愚迷，妄求功德，不憚科禁，輕犯憲章。其有造作惡逆，身墜刑網，方乃獄中禮佛，口誦佛經，晝夜忘疲，規免其罪。且生死壽夭，由於自然；刑德威福，關之人主；乃謂貧富貴賤，功業所招。而愚僧矯詐，皆雲由佛。竊人主之權，擅造化之力，其為害政，良可悲矣！案《書》雲：“惟闢作福威，惟闢玉食。臣有作福、作威、玉食，害於而家，凶於而國，人用側頗僻。”降自羲、農，至於漢、魏，皆無佛法，君明臣忠，祚長年久。漢明帝假託夢想，始立胡神，西域桑門，自傳其法。西晉以上，國有嚴科，不許中國之人，輒行髡髮之事。洎於苻、石，羌胡亂華，主庸臣佞，政虐祚短，皆由佛教致災也。樑武、齊襄，足為明鏡。昔褒姒一女，妖惑幽王，尚致亡國；況天下僧尼，數盈十萬，翦刻繒彩，裝束泥人，而為厭魅，迷惑萬姓者乎！今之僧尼，請令匹配，即成十萬餘戶。產育男女，十年長養，一紀教訓，自然益國，可以足兵。四海免蠶食之殃，百姓知威福所在，則妖惑之風自革，淳樸之化還興。且古今忠諫，鮮不及禍。竊見齊朝章仇子他上表言：“僧尼徒眾，糜損國家，寺塔奢侈，虛費金帛。”為諸僧附會宰相，對朝讒毀；諸尼依託妃主，潛行謗讟。子他竟被囚執，刑于都市。及周武平齊，制封其墓。臣雖不敏，竊慕其蹤。——唐初·傅奕</p></blockquote><blockquote><p>老、莊玄一之篇，周、孔《六經》之說，是為名教，汝宜習之。妖胡亂華，舉時皆惑，唯獨竊嘆，眾不我從，悲夫！汝等勿學也。古人裸葬，汝宜行之。（臨終誡其子曰）</p></blockquote><blockquote><p>臣聞為政之本，必先人事。陛下矜群生迷謬，溺喪無歸，欲令像教兼行，睹相生善。非為塔廟必欲崇奢，豈令僧尼皆須檀施？得伐尚舍，而況其餘。今之伽藍，制過宮闕，窮奢極壯，畫繢盡工，寶珠殫於綴飾，環材竭於輪奐。工不使鬼，止在役人，物不天來，終須地出，不損百姓，將何以求？生之有時，用之無度，編戶所奉，常若不充，痛切肌膚，不辭棰楚。遊僧一說，矯陳禍福，翦發解衣，仍慚其少。亦有離間骨肉，事均路人，身自納妻，謂無彼我。皆託佛法，詿誤生人。裡陌動有經坊，闤闠亦立精舍。化誘倍急，切於官徵；法事所須，嚴於制敕。膏腴美業，倍取其多；水碾莊園，數亦非少。逃丁避罪，並集法門，無名之僧，凡有幾萬，都下檢括，已得數千。且一夫不耕，猶受其弊，浮食者眾，又劫人財。臣每思惟，實所悲痛。往在江表，像法盛興，樑武、簡文，舍施無限。及其三淮沸浪，五嶺騰煙。列剎盈衢，無救危亡之禍；緇衣蔽路，豈有勤王之師！比年已來，風塵屢擾，水旱不節，徵役稍繁。家業先空，瘡痍未復，此時興役，力所未堪，伏惟聖朝，功德無量，何必要營大像，而以勞費為名。雖斂僧錢，百未支一。尊容既廣，不可露居，覆以百層，尚憂未遍，自餘廓廡，不得全無。又云不損國財，不傷百姓，以此事主，可謂盡忠？臣今思惟，兼採眾議，鹹以為如來設教，以慈悲為主，下濟群品，應是本心，豈欲勞人，以存虛飾？當今有事，邊境未寧，宜寬徵鎮之徭，省不急之費。設令僱作，皆以利趨，既失田時，自然棄本。今不樹稼，來歲必飢，役在其中，難以取給。況無官助，義無得成，若費官財，又盡人力，一隅有難，將何救之！——唐·狄仁傑</p></blockquote><blockquote><p>今之佛經，羅什所譯，姚興執本，與什對翻。姚興造浮屠於永貴裡，傾竭府庫，廣事莊嚴，而興命不得延，國亦隨滅。又齊跨山東，周據關右，周則多除佛法而修繕兵威，齊則廣置僧徒而依憑佛力。及至交戰，齊氏滅亡，國既不存，寺復何有？修福之報，何其蔑如！梁武帝以萬乘為奴，胡太后以六宮入道，豈特身戮名辱，皆以亡國破家。近日孝和皇帝發使贖生，傾國造寺，太平公主、武三思、悖逆庶人、張夫人等皆度人造寺，竟術彌街，鹹不免受戮破家，為天下所笑。經雲："求長命得長命，求富貴得富貴"，"刀尋段段壞，火坑變成池。"比求緣精進得富貴長命者為誰？生前易知，尚覺無應，身後難究，誰見有徵。——唐·姚崇</p></blockquote><blockquote><p>漢明帝時始有佛法，明帝在位，才十八年耳。其後亂亡相繼，運祚不長。宋、齊、樑、陳、元魏已下，事佛漸謹，年代尤促。唯梁武帝在位四十八年，前後三度捨身施佛，宗廟之祭，不用牲牢，晝日一食，止於菜果。其後竟為侯景所逼，餓死臺城，國亦尋滅。事佛求福，乃更得禍。由此觀之，佛不足信，亦可知矣。佛本夷狄之人，與中國言語不通，衣服殊制。口不道先王之法言，身不服先王之法行，不知君臣之義、父子之情。假如其身尚在，奉其國命，來朝京師，陛下容而接之，不過宣政一見，禮賓一設，賜衣一襲，衛而出之於境，不令惑於眾也。況其身死已久，枯朽之骨，凶穢之餘，豈宜以入宮禁！——唐·韓愈《諫迎佛骨表》</p></blockquote><blockquote><p>有人傳愈近少信奉釋氏，此傳之者妄也。潮州時，有一老僧號大顛，頗聰明，識道理，遠地無可與語者，故自山召至州郭，留十數日。實能外形骸，以理自勝，不為事物侵亂。與之語，雖不盡解，要自胸中無滯礙，以為難得，因與來往。及祭神至海上，遂造其廬。及來袁州，留衣服為別。乃人之情，非崇信其法，求福田利益也。孔子云：“某之禱久矣。”凡君子行己立身，自有法度，聖賢事業，具在方策，可效可師。仰不愧天，俯不愧人，內不愧心，積善積惡，殃慶自各以其類至。何有去聖人之道，舍先王之法，而從夷狄之教，以求福利也？《詩》不云乎“愷悌君子，求福不回”。《傳》又曰：“不為威惕，不為利疚。”假如釋氏能與人為禍祟，非守道君子之所懼也，況萬萬無此理。且彼佛者果何人哉？其行事類君子耶？小人耶？若君子也，必不妄加禍於守道之人；如小人也，其身已死，其鬼不靈。天地神祇，昭布森列，非可誣也，又肯令其鬼行胸臆作威福於其間哉？進退無所據，而信奉之，亦且惑矣。漢氏以來，群儒區區修補，百孔千瘡，隨亂隨失，其危如一髮引千鈞，綿綿延延，浸以微滅。於是時也，而倡釋老於其間，鼓天下之眾而從之。嗚呼，其亦不仁甚矣！釋老之害過於楊墨，韓愈之賢不及孟子，孟子不能救之於未亡之前，而韓愈乃欲全之於已壞之後。嗚呼！其亦不量其力，且見其身之危，莫之救以死也。雖然，使其道由愈而粗傳，雖滅死萬萬無恨！天地鬼神，臨之在上，質之在旁，又安得因一摧折，自毀其道，以從於邪也！——韓愈《與孟尚書書》</p></blockquote><blockquote><p>佛法之染流於中國也，六百餘年矣。始於漢，浸淫於魏、晉、宋之間，而瀾漫於樑蕭氏，遵奉之以及於茲。蓋後漢氏無辨而排之者，遂使夷狄之術，行於中華，故吉凶之禮謬亂，其不盡為戎禮也無幾矣。且楊氏之述《喪儀》，豈不以禮法遷壞，衣冠士大夫與庶人委巷無別，為是而欲糾之以禮者耶？是宜合於禮者存諸，愆於禮者辨而去之，安得專已心而言也？苟懼時俗之怒已耶，則楊氏之儀，據於古而拂於俗者多矣。置而勿言，則猶可也，既論之而書以為儀，舍聖人之道，則禍流於將來也無窮矣。佛法之所言者，列禦寇、莊周所言詳矣，其餘則皆戎狄之道也。使佛生於中國，則其為作也必異於是，況驅中國之人舉行其術也。君臣、父子、夫婦、兄弟、朋友，存有所養，死有所歸，生物有道，費之有節，自伏羲至於仲尼，雖百代聖人，不能革也。故可使天下舉而行之無弊者，此聖人之道，所謂君臣、父子、夫婦、兄弟、朋友，而養之以道德仁義之謂也，患力不足而已。向使天下之人，力足盡修身毒國之術，六七十歲之後，雖享百年者亦盡矣，天行乎上，地載乎下，其所以生育於其間者，畜獸、禽鳥、魚鱉、蛇龍之類而止爾，況必不可使舉而行之者耶？夫不可使天下舉而行之者，則非聖人之道也。故其徒也，不蠶而衣裳具，弗耨而飲食充，安居不作，役物以養已者，至於幾千百萬人。推是而凍餒者幾何人可知矣。於是築樓殿宮閣以事之，飾土木銅鐵以形之，髡良人男女以居之，雖璇室、象廊、傾宮、鹿臺、章華、阿房弗加也，是豈不出乎百姓之財力歟？昔者禹之治水害也，三過其門而不入，手胼足胝，鑿九河，疏濟洛，導漢汝，決淮江而入於海，人之弗為蛟龍食也，禹實使然。德為聖人，功攘大禍，立為天子，而傳曰“菲飲食，惡衣服，卑宮室，土階高三尺”，其異於彼也如是。此昭昭然其大者也，詳而言之，其可窮乎？故惑之者溺於其教，而排之者不知其心，雖辨而當，不能使其徒無譁而勸來者，故使其術若彼之熾也。有位者信吾說而誘之，其君子可以理服，其小人可以令禁，其俗之化也弗難矣。然則不知其心，無害為君子，而溺於其教者，以夷狄之風而變乎諸夏，禍之大者也。其不為戎乎幸矣。昔者司士賁告於子游曰：“請襲於床。”子游曰：“諾。”縣子聞之曰：“汰哉叔氏，專以禮許人。”人之襲於床，失禮之細者也，猶不可，況舉身毒國之術，亂聖人之禮，而欲以傳於後乎？——唐·李翱</p></blockquote><blockquote><p>佛著經曰：生人既死，陰府收其精神，校平生行事罪福之。坐罪者，刑獄皆怪險，非人世所為，凡人平生一失舉止，皆落其間。其尤怪者，獄廣大千百萬億裡，積火燒之，一日凡千萬生死，窮億萬世，無有間斷，名為“無間”；夾殿宏廊，悉圖其狀，人未熟見者，莫不毛立神駭。佛經曰:我國有阿闍世王，殺父王篡其位，法當入所謂獄無間者，昔能求事佛，後生為天人；況其他罪，事佛固無恙。梁武帝明智勇武，創為樑國者，捨身為僧奴，至國滅餓死不聞悟。況下輩，固惑之。為工商者，雜良以苦，偽內而華外，納以大秤斛，以小出之，欺奪村間戇民，銖積粒聚，以至於富。刑法錢穀小胥，出入人性命，顛倒埋沒，使簿書條令不可究知，得財買大第豪奴，如公侯家。大吏有權力，能開庫取公錢，緣意恣為，人不敢言。是此數者，心自知其罪，皆捐己奉佛以求救，日月積久，曰：“我罪如是，富貴如所求，是佛能滅吾罪，復能以福與吾也。”有罪罪滅，無福福至；生人唯罪福耳，雖田婦稚子，知所趨避。今權歸於佛，買福賣罪，如持左契，交手相付。至有窮民，啼一稚子，無以與哺；得百錢，必召一僧飯之，冀佛之助，一日獲福。若如此，雖舉寰海內盡為寺與僧，不足怪也。屋壁繡紋可矣，為金枝扶疏，擎千萬佛；僧為具味飯之可矣，飯訖持錢與之。不大、不壯、不高、不多、不珍、不奇瓌怪為憂，無有人力可及而不為者。晉，霸主也，一銅鞮宮之衰弱，諸侯不肯來盟。今天下能如幾晉，凡幾千銅鞮，人得不困哉？——唐·杜牧《杭州新造南亭子記》</p></blockquote><blockquote><p>禮曰四郊多壘，此卿大夫之辱也。地廣大荒而不治此，亦士之辱也。噫，卿大夫以四郊多壘為辱，士以地廣大荒而不治為辱，然則仁義不行禮樂不作，儒者之辱歟。夫仁義禮樂，治世之本也，王道之所由興，人倫之所由正，舍其本則何所為哉。噫，儒者之辱始於戰國，楊朱墨翟亂之於前，申不害韓非雜之於後，漢魏而下，則又甚焉。佛老之徒橫乎中國，彼以死生禍福虛無報應為事，千萬其端紿我生民，絶滅仁義以塞天下之耳；屏棄禮樂，以塗天下之目，天下之人愚眾賢寡懼其死生禍福報應人之若彼也，莫不爭舉而競趨之。觀其相與為群，紛紛擾擾周乎天下，於是其教與儒齊驅並駕，峙而為三，籲，可怪也。且夫君臣父子夫婦，人倫之大端也，彼則去君臣之禮，絶父子之戚，滅夫婦之義，以之為國則亂矣，以之使人賊作矣。儒者不以仁義禮樂為心則巳，若以為心，則得不鳴鼓而攻之乎。凡今之人與人爭詈，小有所不勝，則尚以為辱，矧彼以夷狄諸子之法亂我聖人之教耶，其為辱也大哉。噫，聖人不生，怪亂不平，故楊墨起而孟子闢之，申韓出而揚雄距之，佛老盛而韓文公排之，微三子，則天下之人胥而為夷狄矣。惜夫三子道有餘而志不克就，力足去而用不克施，若使其志克就其用克施，則芟夷蘊崇絶其根本矣。嗚呼，後之章甫其冠，縫掖其衣，不知其辱，而反從而尊之者，多矣。得不為罪人乎。由漢魏而下迨於茲千餘歲，其源流既深，根本既固，不得其位，不剪其類，其將奈何，其將奈何。——宋初·孫復《儒辱》</p></blockquote><blockquote><p>堯、舜、禹、湯、文、武、周、孔之道，萬世常行，不可易之道也。佛、老以妖妄怪誕之教壞亂之，楊億以淫巧浮偽之言破碎之。——北宋·石介《怪說》</p></blockquote><blockquote><p>彼為佛者，棄其父子，絕其夫婦，於人之性甚戾，又有蠶食蟲蠹之弊，然而民皆相率而歸焉者，以佛有為善之說故也。昔三代之為政，皆聖人之事業；及其久也，必有弊。故三代之術，皆變其質 文而相救。就使佛為聖人，及其弊也，猶將救之；況其非聖者乎。夫奸邪之士見 信於人者，彼雖小人，必有所長以取信。是以古之人君惑之，至於亂亡而不悟。今佛之法，可謂奸且邪矣。蓋其為說，亦有可以惑人者。使世之君子，雖見其弊 而不思救，豈又善惑者與？抑亦不得其救之之術也。救之，莫若修其本以勝之。——北宋·歐陽修《本論》</p></blockquote><blockquote><p>孟子有言曰："男女居室，人之大倫也。"雖聖人未之有異，而浮屠何其介哉？彼此盡能泊然以循其法者也。</p></blockquote><blockquote><p>惟人之愚父母，徒惑其富厚安閒，捐孺子而奴之。厥初未有知也，既長而悔，盍歸乎？無業以衣食也，不得已而終焉。其心豈異人哉？是鍾梵不足以樂怨曠，奈何其欲陰陽之和也？事親以孝，事君以禮，聖人以是師天下也。佛之法曰：必絕而親，去而君，剔發而胡衣，捐生以事我，其獲福不知所盡。此獨何欣？受親之體而不養於其側，食君之田而無一拜之謁，家有叛子而族人愛之，邦有做民而吏不肯誅，以佛之主其上也。紂為諸侯逋逃主，而諸侯伐之；佛為天子速逃主，而天子未嘗怒。哀哉！浮屠以不殺為道，水飲而蔬食，舉世稱其仁。夫雞豚狗彘，待人而後生者也，食人之粟，以滋其種類，一日無人，則飢而死。然而天下之民所以不愛其資，豢而畜之者，用於其家故也。神靈之祭，賓客之奉，於是乎取之。今且使民無搖手於其間，則阿侍而粒之哉？吾見其無遺種矣。抑將不殺其身而絕其類乎？仁者不為也。抑將奪人之食以飽無用之禽乎？仁者不為也。嗚呼！浮屠之仁欽，止於是而已矣！——北宋·李覯《潛書》</p></blockquote><blockquote><p>佛之道難成，言之使人悲酸愁苦。其始學之，皆入山林，踐荊棘蛇虺，袒裸雪霜。或割屠膾，燔燒烹煮，以肉飼虎豹鳥烏蚊蚋，無所不至。茹苦含辛，更百千萬億年而後成。其不能此者，猶棄絕骨肉，衣麻布，食草木之實，晝日力作，以給薪水糞除，暮夜持膏火薰香，事其師如生。務苦瘠其身，自身口意莫不有禁，其略十，其詳無數。終身念之，寢食見之，如是，僅可以稱沙門比丘。雖名為不耕而食，然其勞苦卑辱，則過於農工遠矣。計其利害，非僥倖小民之所樂，今何其棄家毀服壞毛髮者之多也！意亦有所便歟？寒耕暑耘，官又召而役作之，凡民之所患苦者，我皆免焉。吾師之所謂戒者，為愚夫未達者設也，若我何用是為。刂其患，專取其利，不如是而已，又愛其名。治其荒唐之說，攝衣升坐，問答自若，謂之長老。吾嘗究其語矣，大抵務為不可知，設械以應敵，匿形以備敗，窘則推墮中，不可捕捉，如是而已矣。吾遊四方，見輒反覆折困之，度其所從遁，而逆閉其塗。往往面頸發赤，然業已為是道，勢不得以惡聲相反，則笑曰：“是外道魔人也。”吾之於僧，慢侮不信如此。今寶月大師惟簡，乃以其所居院之本末，求吾文為記，豈不謬哉！——北宋·蘇軾《中和勝相院記》</p></blockquote><blockquote><p>自先王之道不明，百家並起，佛最晚出，為中國之患，而在樑為尤甚，故不得而不論也。蓋佛之徒，自以為吾之所得者內，而世之論佛者皆外也，故不可詘。雖然，彼惡睹聖人之內哉？《書》曰思曰睿，睿作聖，蓋思者所以致其知也。能致其知者，察三才之道，辨萬物之理，小大精粗，無不盡也。此之謂窮理，知之至也。知至矣，則在我者之足貴，在彼者之不足玩，未有不能明之者也。有知之之明而不能好之，未可也，故加之誠心以好之。有好之之心而不能樂之，未可也，故加之至意以樂之。能樂之則能安之矣。如是則萬物之自外至者，安能累我哉？萬物之所不能累，故吾之所以盡其性也。能盡其性，則誠矣。誠者，成也，不惑也。既誠矣，必充之，使可大焉。既大矣，必推之，使可化焉。能化矣，則含智之民，肖翹之物，有待於我者，莫不由之以全其性，遂其宜，而吾之用與天地參矣。德如此其至也。而應乎外者，未嘗不與人同，此吾之道所以為天下之通道也。故與之為衣冠飲食、冠婚喪祭之具，而由之以教，其為君臣父子兄弟夫婦者，莫不一出乎人情；與之同其吉凶而防其憂患者，莫不一出乎人理。故與之處而安且治之所集也，危且亂之所去也。與之處者其具如此，使之化者其德如彼，可不謂聖矣乎！既聖矣，則無思也，其至者循理而已，無為也，其動者應物而已。是以覆露乎萬物，鼓舞乎群眾，而未有能測之者也，可不謂神矣乎！神也者，至妙而不息者也。此聖人之內也。聖人者，道之極也。佛之說，其有以易此乎？求其有以易此者，故其所以為失也。夫得於內者，未有不可行於外也；有不可行於外者，斯不得於內矣。《易》曰：“智周乎萬物而道濟乎天下，故不過。”此聖人所以兩得之也。知足以知一偏，而不足以盡萬事之理；道足以為一方，而不足以適天下之用，此百家之所以兩失之也。佛之失，其不以此乎？則佛之徒，自以謂得諸內者，亦可謂妄矣。夫學史者，將以明一代之得失也，臣等故因樑之事，而為著聖人之所以得及佛之所以失以傳之者，使知君子之所以距佛者，非外而有志於內者，庶不以此而易彼也。——北宋·曾鞏《梁書目錄序》</p></blockquote><blockquote><p>佛氏之言，比之楊墨，尤為近理，所以其為害尤甚。學者當如淫聲美色以違之，不 爾則駸駸然入於其中矣！釋氏地獄之類，皆是為下根人設此，怖令為善。佛者一黠胡爾，佗本是個自私獨善，枯槁山林，自適而已。</p></blockquote><blockquote><p>天地之間，有生便有死，有樂便有哀。釋氏所在便須覓一個纖奸打訛處，言免死生、齊煩惱，卒歸於自私。至如言理性，亦只是為死生，其情本怖死愛生，是利也。</p></blockquote><blockquote><p>釋氏者，以成壞為無常，是獨不知無常乃所以為常也。今夫人生百年者常也，一有百年不死者，非所謂常也。釋氏推其私智所及而言之，至以天地為忘，何其陋也。</p></blockquote><blockquote><p>今彼言世網者，只為些秉彝又殄滅不得，故當忠孝仁義之際，皆處於不得已，直欲和這些秉彝都消殺得盡，然後以為至道也。然而畢竟消殺不得。如人之有耳目口鼻，既有此氣，則須有此識；所見者色，所聞者聲，所食者味。人之有喜怒哀樂者，亦其性之自然，今強曰必盡絕，為得天真，是所謂喪天真也。</p></blockquote><blockquote><p>佛之所謂世網者，聖人所謂秉彝也。盡去其秉彝，然後為道，佛之所謂至教也，而秉彝終不可得而去也。耳聞目見，飲食男女之慾，喜怒哀樂之變，皆其性之自然。今其言曰：“必盡絕是，然後得天真”。吾多見其喪天真矣。</p></blockquote><blockquote><p>學佛者多要忘是非，是非安可忘得？自有許多道理，何事忘為？夫事外無心，心外無事。世人只被為物所役，便覺苦事多。若物各付物，便役物也。世人只為一齊在那昏惑迷暗海中，拘滯執泥坑裡，便事事轉動不得，沒著身處。</p></blockquote><blockquote><p>大概且是絕倫類，世上不容有此理。又其言待要出世，出那裡去？又其跡須要出家，然則家者，不過君臣、父子、夫婦、兄弟，處此等事，皆以為寄寓，故其為忠孝仁義者，皆以為不得已爾。又要得脫世網，至愚迷者也。……若盡為佛，則是無倫類，天下卻都沒人去理；然自亦以天下國家為不足治，要逃世網，其說至於不可窮處，佗有一個鬼神為說。</p></blockquote><blockquote><p>佛有發，而僧復毀形；佛有妻舍之，而僧絕其類。若使人盡為此，則老者何養？幼者何長？以至剪帛為衲，夜食慾省，舉事皆反常，不近人情。至如夜食後睡，要敗陽氣，其意尤不美，直如此奈何不下。</p></blockquote><blockquote><p>釋氏有出家出世之說。家本不可出，卻為他不父其父，不母其母，自逃去固可也。至於出世，則怎生出得？既道出世，除是不戴皇天，不履后土始得，然又卻渴飲而飲食，戴天而履地。</p></blockquote><blockquote><p>佛逃父出家，便絕人類，是為自家獨處山林，人鄉里豈容有此物？大率以賤所輕施於人，此不惟非聖人之心，亦不可為君子之心。釋氏自己不為君臣父子夫婦之道，而謂他人不能如是，容人為之而己不為，別做一等人，若以此率人，是絕類也。彼釋氏之學，於敬以直內則有之矣，義無方外則未之有也，故滯固者入於枯槁，疏通者歸於肆恣，此佛教之所以為隘也。</p></blockquote><blockquote><p>佗有一個覺之理，可以敬以直內矣，然義無方外。其直內者，要之其本亦不是，譬之贊易，前後貫穿，都說得是有此道理，然須“默而成之，不言而信，存乎德行”處，是所謂得也。談禪者雖說得，蓋未之有得。其徒亦有肯道佛卒不可以治天下國家，然又須道得本則可以周遍。釋氏說道，譬之以管窺天，只務直上去，惟見一偏，不見四旁，故皆不能處事。聖人之道，則如在平野之中，四方莫不見也。佛教雖有內觀的工夫，但佛教沒有相應的處世之道，即儒家所言的外王之道，儒家處處以立世為本，其關於道的思想最終要落實到現實、落實到人，“敬以直內，則須君則是君，臣則是臣，凡事如此，大小大直截也。——北宋·程顥、程頤</p></blockquote><div class=pgc-img><img alt=歷代儒生闢佛言論 onerror=errorimg.call(this); src=https://p3.pstatp.com/large/pgc-image/98e2790a34804fa49b1b45741e70a7de><p class=pgc-img-caption>王陽明像</p></div><p><br></p><blockquote><p>釋氏不知天命，而以心法起滅天地，以小緣大，以末緣本，其不能窮而謂之幻妄，所謂疑冰者與。</p></blockquote><blockquote><p>知虛空即氣，則有無、隱顯、神化、性命通一無二，顧聚散、出入、形不形，能推本所從來，則深於易者也。若謂虛能生氣，則虛無窮，氣有限，體用殊絕，入老氏‘有生於無’自然之論，不識所謂有無混一之常；若謂萬象為太虛中所見之物，則物與虛不相資，形自形，性自性，形性、天人不相待而有，陷於浮屠以山河大地為見病之說。此道不明，正由懵者略知體虛空為性，不知本天道為用，反以人見之小因緣天地。明有不盡，則誣世界乾坤為幻化。幽明不能舉其要，遂躐等妄意而然。不悟一陰一陽範圍天地、通乎晝夜、三極大中之矩，遂使儒、佛、老、莊混然一塗。語天道性命者，不罔於恍惚夢幻，則定以‘有生於無’，為窮高極微之論。入德之途，不知擇術而求，多見其蔽於詖而陷於淫矣。</p></blockquote><blockquote><p>天地之氣，雖聚散、攻取百塗，然其為理也順而不妄。氣之為物，散入無形，適得吾體；聚為有象，不失吾常。太虛不能無氣，氣不能不聚而為萬物，萬物不能不散而為太虛。循是出入，是皆不得已而然也。然則聖人盡道其間，兼體而不異者，存神其至矣。彼語寂滅者往而不反，徇生執有者物而不化，二者雖有間矣，以言乎失道則均焉。釋氏妄意天性而不知範圍天用，反以六根之微因緣天地。明不能盡，則誣天地日月為幻妄，蔽其用於一身之小，溺其志於虛空之大，所以語大語小，流遁失中。其過於大也，塵芥六合；其蔽於小也，夢幻人世。謂之窮理可乎？不知窮理而謂儘性可乎？謂之無不知可乎？塵芥六合，謂天地為有窮也；夢幻人世，明不能究所從也。</p></blockquote><blockquote><p>浮屠明鬼，謂有識之死受生循環，遂厭苦求免，可謂知鬼乎？以人生為妄見，可謂知人乎？天人一物，輒生取捨，可謂知天乎？孔孟所謂天，彼所謂道。惑者指遊魂為變為輪迴，未之思也。大學當先知天德，知天德則知聖人，知鬼神。今浮屠極論要歸，必謂死生轉流，非得道不免，謂之悟道可乎？悟則有義有命，均死生，一天人，惟知畫夜，通陰陽，體之不二。自其說熾傳中國，儒者未容窺聖學門牆，已為引取，淪胥其間，指為大道。乃其俗達之天下，至善惡、知愚、男女、臧獲，人人著信，使英才間氣，生則溺耳目恬習之事，長則師世儒宗尚之言，遂冥然被驅，因謂聖人可不修而至，大道可不學而知。故未識聖人心，已謂不必求其跡；未見君子志，已謂不必事其文。此人倫所以不察，庶物所以不明，治所以忽，德所以亂，異言滿耳，上無禮以防其偽，下無學以稽其弊。自古訁皮、淫、邪、遁之詞，翕然並興，一出於佛氏之門者千五百年，自非獨立不懼，精一自信，有大過人之才，何以正立其間，與之較是非，計得失！釋氏語實際，乃知道者所謂誠也，天德也。其語到實際，則以人生為幻妄，以有為為疣贅，以世界為蔭濁，遂厭而不有，遺而弗存。就使得之，乃誠而惡明者也。儒者則因明致誠，因誠致明，故天人合一，致學而可以成聖，得天而未始遺人，易所謂不遺、不流、不過者也。彼語雖似是，觀其發本要歸，與吾儒二本殊歸矣。道一而已，此是則彼非，此非則彼是，固不當同日而語。其言流遁失守，窮大則淫，推行則訁皮，致曲則邪，求之一卷之中，此弊數數有之。大率知畫夜陰陽則能知性命，能知性命則能知聖人，知鬼神。彼欲直語太虛，不以畫夜、陰陽累其心，則是未始見易，未始見易，則雖欲免陰陽、畫夜之累，末由也已。易且不見，又烏能更語真際！舍真際而談鬼神，妄也。所謂實際，彼徒能語之而已，未始心解也。——北宋·張載《正蒙》</p></blockquote><blockquote><p>佛氏乘虛入中國。廣大自勝之說，幻妄寂滅之論，自齋戒變為義學。如遠法師支道林皆義學，然又只是盜襲莊子之說。今世所傳肇論，雲出於肇法師，有“四不遷”之說：“日月曆天而不周，江河兢注而不流，野馬飄鼓而不動，山嶽偃而常靜。”此四句只是一義，只是動中有靜之意，如適間所說東坡“逝者如斯而未嘗往也”之意爾。此是齋戒之學一變，遂又說出這一般道理來。及達磨入來，又翻了許多窠臼，說出禪來，又高妙於義學，以為可以直超徑悟。而其始者禍福報應之說，又足以鉗制愚俗，以為資足衣食之計。遂使有國家者割田以贍之，擇地以居之，以相從陷於無父無君之域而不自覺。蓋道釋之教皆一再傳而浸失其本真。有國家者雖隆重儒學，而選舉之制，學校之法，施設注措之方，既不出於文字言語之工；而又以道之要妙無越於釋老之中，而崇重隆奉，反在於彼。至於二帝三王述天理、順人心、治世教民、厚典庸禮之大法，一切不復有行之者。唐之韓文公，本朝之歐陽公，以及閩洛諸公，既皆闡明正道以排釋氏，而其言之要切，如傅奕本傳，宋景文李蔚贊，東坡儲祥觀碑，陳後山白鶴宮記，皆足以盡見其失。此數人皆未深知道，而其言或出於強為，是以終有不滿人意處。至二蘇兄弟晚年諸詩，自言不墮落，則又躬陷其中而不自覺矣。</p></blockquote><blockquote><p>釋氏書其初只有四十二章經，所言甚鄙俚。後來日添月益，皆是中華文士相助撰集。如晉宋間自立講師，孰為釋迦，孰為阿難，孰為迦葉，各相問難，筆之於書，轉相欺誑。大抵多是剽竊老子列子意思，變換推衍以文其說。大般若經卷帙甚多，自覺支離，故節縮為心經一卷。楞嚴經只是強立一兩個意義，只管疊將去，數節之後，全無意味。若圓覺經本初亦能幾何？只鄙俚甚處便是，其餘增益附會者爾。佛學其初只說空，後來說動靜，支蔓既甚，達磨遂脫然不立文字，只是默然端坐，便心靜見理。此說一行，前面許多皆不足道，老氏亦難為抗衡了。今日釋氏，其盛極矣。但程先生所謂“攻之者執理反出其下”。吾儒執理既自卑汙，宜乎攻之而不勝也。說佛書皆能舉其支離篇章成誦，此不能盡記。</p></blockquote><blockquote><p>老氏只是要長生，節病易見。釋氏於天理大本處見得些分數，然卻認為己有，而以生為寄。故要見得父母未生時面目，既見，便不認作眾人公共底，須要見得為己有，死後亦不失，而以父母所生之身為寄寓。譬以舊屋破倒，即自挑入新屋。故黃蘗一僧有偈與其母雲：“ 先曾寄宿此婆家。”止以父母之身為寄宿處，其無情義絕滅天理可知！當時有司見渠此說，便當明正典刑。若聖人之道則不然，於天理大本處見得是眾人公共底，便只隨他天理去，更無分毫私見。如此，便倫理自明，不是自家作為出來，皆是自然如此。往來屈伸，我安得而私之哉！</p></blockquote><blockquote><p>有言莊老禪佛之害者。曰：“禪學最害道。莊老於義理絕滅猶未盡。佛則人倫已壞。至禪，則又從頭將許多義理埽滅無餘。以此言之，禪最為害之深者。”頃之，復曰：“要其實則一耳。害未有不由淺而深者。” 以下論釋老滅綱常。</p></blockquote><blockquote><p>或問佛與莊老不同處。曰：“莊老絕滅義理，未盡至。佛則人倫滅盡，至禪則義理滅盡。方子錄雲：“正卿問莊子與佛所以不同。曰：‘莊子絕滅不盡，佛絕滅盡。佛是人倫滅盡，到禪家義理都滅盡。 ’”佛初入中國，止說修行，未有許佛老之學，不待深辨而明。只是廢三綱五常，這一事已是極大罪名！其他更不消說。</p></blockquote><blockquote><p>釋老稱其有見，只是見得個空虛寂滅。真是虛，真是寂無處，不知他所謂見者見個甚底？莫親於父子，卻棄了父子；莫重於君臣，卻絕了君臣；以至民生彝倫之間不可闕者，它一皆去之。所謂見者見個甚物？且如聖人“親親而仁民，仁民而愛物”；他卻不親親，而□ 地要仁民愛物。愛物時，也則是食之有時，用之有節；見生不忍見死，聞聲不忍食肉；如仲春之月，犧牲無用牝，不麛，不卵，不殺胎，不覆巢之類，如此而已。他則不食肉，不茹葷，以至投身施虎！此是何理！</p></blockquote><blockquote><p>因論釋氏，先生曰：“自伊洛君子之後，諸公亦多聞闢佛氏矣。然終竟說他不下者，未知其失之要領耳。釋氏自謂識心見性，然其所以不可推行者何哉？為其於性與用分為兩截也。聖人之道，必明其性而率之，凡修道之教，無不本於此。故雖功用充塞天地，而未有出於性之外者。釋氏非不見性，及到作用處，則曰無所不可為。故棄君背父，無所不至者，由其性與用不相管也。”時魏才仲侍側，問其故。先生曰：“如今未有此病，然亦不可不知。譬如人食物：欲知烏喙之不可食，須是認下這底是烏喙，知此物之為毒，則他日不食之矣。若不便認下，他日卒然遇之，不知其毒，未有不食之也。異端之害道，如釋氏者極矣。以身任道者，安得不辨之乎！如孟子之辨楊墨，正道不明，而異端肆行，周孔之教將遂絕矣。譬如火之焚將及身，任道君子豈可不拯救也！”——南宋·朱熹《朱子語錄》</p></blockquote><blockquote><p>釋氏以人生天地間，有生死，有輪迴，有煩惱，以為甚苦，而求所以免之。其有得道明悟者，則知本無生死，本無輪迴，本無煩惱。故其言曰：“生死事大。”……其教之所從立者如此，故曰利、曰私。——南宋·陸九淵《陸九淵集》/卷二/與王順伯</p></blockquote><blockquote><p>梵言劫，華言時。日月星辰運行無乓而名之日時。此中國之常言，何待佛然後明之？今夫瞬息之速，頃刻之暫，歲月之積，今古之異，成壞相因，治亂相續，載籍以來，皆可孜矣。何時為住時邪？何時為空時邪？誣篾按據而造說茫昧，幻觀天地而實證八荒，多見其妄矣。“易有太極，是生兩儀”，此孔子之言也。“太極，無也，兩儀，形器也。形器從無而生”，此仁贊之言也。仁贊以其言自比於孔子，不知量之甚矣。又以太極而下為半，是太極而上猶有半焉。則又安得引兩儀之間、五運文質之循環，以證四劫之全乎？言之淺陋如此，是來嘗識太易之門戶，而敢為無根之說以詆譭聖道，此所謂順非而澤以疑眾，孜於先王之法，必誅而不以聽者也。</p></blockquote><blockquote><p>昔者舜之父母，生象面惡舜，舜起敬起愛，盡事親之道，而父母皆悅，各進於善道。迄今敷千年，言孝者稱為首。彼佛以母之贊己，並怨其父，忿然離其親，雖召而不還。是以忿對為子，至不道也，而曰得道成佛。宜其教人以絕滅天性為道，而世之薄恩畋德者靡然從之。中國者，人倫之所在也。若以此為教，使人皆不父其父、不君其君，謀用是興而兵由此起，大亂之道也。不慈不悲孰甚焉？</p></blockquote><blockquote><p>古之帝王固有稟異顯祥者，蓋肇生元聖，開物成務，以拯天下後世，故靈氣交感，異於眾人。然男女之形，生出之道，則不可易也。脅下無可生之路，裂脅而出，豈非母之大苦歟！前代史氏記躲物之妖，有陰生於頭，足生於揹著反常逆理之甚，人所惡見而諱言也。如脅下可以生育，是則妖氣之極，故生此人，以其邪道，為中國之害者耳。李廣夜見草中石，誠以為虎也，射之飲羽。明日復射，則不復能人。今十歲之兒，以竹箭之矢而射五金七鼓，應弦洞徹，此理之必不能者也。凡學道之人，其初不可差，佛見生、老、病、死麵求出家，其發心本於愛生怖死。知生不可留而死不可免，無以處之，故浩然棄父而去，曰“本來無有，皆空也”，所以排遣良心耳。此心自古至今人人具足“其可排遣乎？據此，即太子辭父出家，又輿受贊見檳之事不闊，未知何者為實？要是毀絕天性，非天下之大倫，不足貴也。——南宋·胡寅《崇正辯》</p></blockquote><blockquote><p>釋氏之學，必欲出死生者，蓋以身為己私也。天道有消息，故人理有始終。不私其身，以公於天下，四大和合，無非至理；六塵緣影，無非妙用，何事非真，何物非我？生生不窮，無斷無滅，此道之固然，又豈人之所能為哉？夫欲以人為者，吾知其為邪矣。</p></blockquote><blockquote><p>釋氏有適而可，有適而不可，吾儒無可無不可。人能自強於行履之地，則必不假釋氏淫遁之詞以自殆矣。釋氏惟明一心，亦可謂要矣，然真孔子所謂好仁不好學者也。不如是，豈其愚至於無父無君，而不自知其非也哉？物無非我，事無非真。彼遺棄人間萬務，惟以了死生為大者，其蔽孰甚焉！——南宋·胡宏《知言》</p></blockquote><blockquote><p>自孔孟沒，學絕道喪千有餘年，處士橫議，異端間作，若浮屠老子之書，天下共傳，與六經並行。而其徒侈其說，以為大道精微之理，儒家之所不能談，必取吾書為正。世之儒者亦自許曰：“吾之六經未嘗語也，孔孟未嘗及也”，從而信其書，宗其道，天下靡然同風，無敢置疑於其間，況能奮一朝之辯，而與之較是非曲直乎哉！</p></blockquote><blockquote><p>子張子獨以命世之宏才，曠古之絕識，參之以博聞強記之學，質之以稽天窮地之思，與堯、舜、孔、孟合德乎數千載之間。閔乎道之不明，斯人之迷且病，天下之理泯然其將滅也，故為此言與浮屠老子辯，夫豈好異乎哉？蓋不得已也。浮屠以心為法，以空為真，故正蒙闢之以天理之大，又曰：“知虛空即氣，則有無、隱顯、神化、性命通一無二。”老子以無為為道，故正蒙闢之曰：“不有兩則無一。”至於談死生之際，曰“輪轉不息，能脫是者則無生滅”，或曰“久生不死”，故正蒙闢之曰：“太虛不能無氣，氣不能不聚而為萬物，萬物不能不散而為太虛。”夫為是言者，豈得已哉！使二氏者真得至道之要、不二之理，則吾何為紛紛然與之辯哉？其為辯者，正欲排邪說，歸至理，使萬世不惑而已。使彼二氏者，天下信之，出於孔子之前，則六經之言有不道者乎？孟子常勤勤闢楊朱墨翟矣，若浮屠老子之言聞乎孟子之耳，焉有不闢之者乎？故予曰正蒙之言不得已而云也。——北宋·範育《正蒙序》</p></blockquote><blockquote><p>祀禮廢而道家依天神以行其道，饗禮廢而釋氏依人鬼以行其教矣，祭禮廢而巫氏依地示以行其法。三教盡廢，而天下困於道、釋、巫，而為妖教者又得以乘間而行其說矣：神示鬼物舉不足信，用吾之說，則上下如一，天地適平。是以人心不約而盡同，緩急不告而相救，雖刀鋸加頸而不顧者，彼其說誠足以生死無憾也。故道、釋、巫之教公行於天下，而妖教私入於人心。平居無事，則民生盡廢於道、釋、巫之交；一旦有變，則國家受妖民之禍。顧欲恃區區之法以制之，是豈足以禁其心哉，坐待其變之成而已矣。——南宋·陳亮</p></blockquote><blockquote><p>浮屠本以壞滅為旨，行其道必亡，雖亡不悔，蓋本說然也……處身過高，而以德業為應世，其偶可為者則為之。所立未毫髮，而自誇甚於丘山。至其壞敗喪失，使中國胥為夷狄。</p></blockquote><blockquote><p>餘嘗問焚（按，即鮑焚）:“儒之於佛，強者慍，弱者眩，皆莫之睨，子以何道知之，又為之分高而別下，取要而舍煩哉？”焚曰:“無道也，悟而已矣。”餘聞而愈悲。夫“不憤不啟，不排不發”，故曰“亦可以弗畔矣”。今悟遂畔之，庸知非迷之大乎！</p></blockquote><blockquote><p>永康呂皓子陽，解《老子》既成，以授餘。周衰，諸子各騁私見為書，續裂王道而態於曲學，腆其最甚者。祥提所蒙，大義蔽矣，固不得而強同也。每嘆六經、孔、孟，舉世共習。其魁俊偉特者，乃或去而從老、佛、莊、列之說，怪神虛霍，相與眩亂。甚至山棲絕俗，木食澗飲，以守其言，異哉？……雖然，山林之士，倚幽樹，激寒流，放飯永日，為惰而已。子陽於是書，贅附群聖賢，出入釋、老，用力甚勤，譬乎博奕愈於已也。——南宋·葉適</p></blockquote><blockquote><p>酒之為物，本以奉祭祀、供賓客。此即天之降命也。而人以酒之故，至於失德喪身，即天之降威也。釋氏本惡天降威者，乃並與天之降命者去之；吾儒則不然，去其降威者而已。降威者天，而天之降命者自在。為飲食而至於暴殄天物，釋氏惡之，而必欲食蔬茹；吾儒則不至於暴殄而已。衣服而至於窮極奢侈，釋氏惡之，必欲衣壞色之衣，吾儒則去奢侈而已。至於惡淫慝而絕夫婦，吾儒則去其淫匿而已。釋氏本惡人欲，並與天理之公者而去之；吾儒去人慾，所謂天理者昭然矣。譬如水焉，釋氏惡其泥沙之濁，而窒之以土，不知土既窒，則無水可飲矣。吾儒不然，澄其沙泥，而水之澄清者可酌。 此儒釋之分也。</p></blockquote><blockquote><p>夫天命之全體流行無間，貫乎古今，通乎萬物者也。眾人自昧之，而是理也何嘗有間斷?聖人盡之，而亦非有所增益也。未應不是先，已應不是後，立則俱立，達則俱達，蓋公天下之理，非有我之得私。此仁之道所以為大，而命之理所以為微也。若釋氏之見，則以為萬法皆吾心所造，皆自吾心生者，是昧夫太極本然之全體，而返為自利自私，天命不流通也，故其所謂心者是亦人心而已，而非識道心者也。——南宋·張拭</p></blockquote><blockquote><p>苟以佛氏人倫之懿為可慕，則彼於君臣父子夫婦長幼之節舉無焉，未見其為足慕也。茍以其書之所載為可喜，則彼之說必不過於吾堯、舜、禹、湯、文、武、周公、孔子之格言大訓，未見其為可喜也。茍欲以之治心繕性，則必不若吾聖人之道之全。茍欲以之治家與國，則彼本自棄於人倫世故之表，未見其為可用也。故世之好佛者，吾舉不知其心之所存，使棄儒從佛，果能成佛，猶不免於惑妄畔教之罪，況學之者固逐逐焉以生，昏昏焉以死，未嘗有一人知其所謂道者邪。</p></blockquote><blockquote><p>……有一人焉，嘗識之。初頗好儒，既而著書佐佛氏斥儒，已卒死於禍。計其人慕佛氏，冀福利，福不可冀，而禍及其躬，是未易曉也。得非不誠，抑且自欺，故不蒙佑而獲罪於天邪！福禍之報，儒者所不論，特閔其欲徼福而反致禍，亦可為不守正而妄求者之戒耳。真若世俗徼福之徒。蓋世之儒者，當年壯氣銳之時，馳騖於聲利，用智惟恐不工，操術惟恐不奇。及五六十之年，顛頓於憂患，顧來日之漸短，悼往事之可悔，於是覽佛氏空寂之旨，而有當於心，遂委身而從事焉，以為極明達而最可樂者，莫佛氏之書若也。雖昔之賢豪，以氣雄天下，以文冠百世，如蘇子瞻諸公，亦不免乎此。後人習俗，以為宜然，且謂以前人之智識才氣，猶以佛氏為可慕而歸之，矧不及萬萬者，而可不從乎？</p></blockquote><blockquote><p>然以道觀之，凡有慕於彼者，皆無得於此也。足於樑肉者，無慕乎糠糜，安於廈屋者，無慕乎苫闔。使有得於聖人之奧，其樂有不可既者，窮通得喪死生之變臨其前，視之如旦夜之常，而何動心之有！”儒與飛相比，儒為粱肉、廈屋，佛為糠糜、苫闔……</p></blockquote><blockquote><p>僕有志於古人之道久矣，今之叛道者莫過於二氏，而釋氏尤甚。僕私竊憤之，以為儒者未能如孟、韓，放言驅斥，使不敢橫，亦當如古之善守國者，嚴於疆域斥候，使敵不能攻劫可也。</p></blockquote><blockquote><p>稍有所論述，愚僧見之輒大恨，若詈其父母，毀訕萬端，要之不足恤也。昔見皇甫湜言韓子論佛骨者，群僧切齒罵之矣。韓子名隆位顯，猶且如此，況僕何能免哉！士之行事，當上鑑千載之得失，下視來世之是非。茍可以利天下禆教化，堅持而不撓，必達而後止，安可顧一時之譭譽耶！循一時之譭譽者眾，此道之所由衰也！</p></blockquote><blockquote><p>天地亦大矣，其氣運行無窮，道行其中亦無窮，物之生亦綿綿不息。今其言云然，是天地之資有限，而其氣有盡，故必假既死之物，以為再生之根，尚烏足以為天地哉？譬之炊黍，火然於下，氣騰於上，累晝夜而不息，非以已騰之氣復歸於甑而為始發之氣也。茍人與物之魂魄輪轉而不窮，則造物者不亦勞且煩乎？非特事決不然，亦理之必無者也。且生物者天地也，其動靜之機，惟天地能知之，雖二氣五行設於天地者不知之也。使佛氏者即天地則可，今其身亦與人無異，何以獨知而獨言之乎？多見其好怪而謬妄也。今有二人，其一人嘗遊萬里之外，而談其所見，則人信之，苟其身亦與我俱處於此，而肆意妄言，則喪心狂惑人耳，雖鄙夫小子亦知其妄且誕。佛氏務為無稽之論，正類乎此，而人皆溺而信之，豈皆不若鄙夫小子之知乎？</p></blockquote><blockquote><p>浮屠之所謂輪迴者果可信耶？天之生人、物者，二氣五行也。其運也無窮，其續也無端。先者過而後者來，未嘗相資以為用者，二氣五行之常也。自草木而觀之，發榮於春，盛壯奮長，蔚乎而不可遏。及乎戒之以凜風，申之以霜露。昔之沃澤茂美，一旦飄而為浮埃，化而為汙泥，蕩滅殫盡，無跡可窺矣。其發生於明年者，氣之始至者為之也，豈復資既隕之餘榮乎？惟人也亦然，得氣而生，氣既盡而死，死則不復有知矣。苟有焚炙刲割，佚樂適意，身且不有，而何以受之？形盡氣盡，而魂升魄降，無所不盡，安能入人胸腹重生於世，而謂之輪迴也哉！天地至神之氣，以其流行不窮，故久而常新，變而不同。使必資已死之人為將生之本，則造化之道息矣，烏足為天地。倘或有之，人固不知之也。浮屠亦人耳，何自而獨知之？彼以其茫昧不可揣索，故妄言以誣世，夫豈可信而事其教乎？孔子謂祭之以禮為孝，則事異端之妄，棄聖典而不信者，其為非禮也大矣，不孝孰加焉！而闇者顧安之而不以為非，胡可哉？……先王之禮，一失而流於野，再壞而化於異端，暨其大壞而不可為，忽乎入於禽獸而不之覺，寧不哀哉！天下之人，其小者化為異端，由異端而往，吾不能知其所至矣。其心淫浸膠固，非空言所能革也。——明·方孝孺《遜齋集》</p></blockquote><blockquote><p>臣見諸几案之上，及懸度拱之間，與夫金函之所藏貯者為物尚多，不可識辨。問之守者，且雲是為佛骨、是為佛牙。枯朽摧裂，奇離硊磊，計不下千斤……凡番僧持以誑惑中國之人，而名為佛顱、佛骨者，相屬於道，由是流入宮禁之內，歷世皆然，不以為異！——明·夏言《議瘞佛骨表》</p></blockquote><blockquote><p>萬物生於天地，而各具一天地生生之理。是故聖人順天地之理，制夫婦之義，使生生而不窮，此所謂參天地而贊化育也……男皆如佛老之清淨而不求其室，女皆如佛老之清淨而不求其家，則百年之下，生民之類有耶，無耶？佛、老只是一個不夫婦，把父子君臣、天地上下之理殄滅盡矣！</p></blockquote><blockquote><p>佛氏之寂，寂而滅，如曰:“以空為宗。”未有天地之先為吾真體，以天地萬物為幻，人事都為粗跡，盡欲屏除了，一歸真空，此等烏能察乎義理、措諸事業？</p></blockquote><blockquote><p>儒家之禮，原出於天地，而製成於聖人。故自周公而上作之者，非一人。自孔子而下明之者，亦非一人矣。其在《五經》、《四書》詳且備焉。彼釋迦、老聃之書，本無齋醮之論，而樑武、宋徽之君妄為齋醮之說，故武餓死臺城，而徽流落金虜，本欲求福，反為得禍，奈何世不知戒，踵繆成俗，言至於此，甚可痛也！——明·曹端</p></blockquote><blockquote><p>天下無性外之物，而性無不在。君臣父子夫婦長幼朋友皆物也，而其人倫之理即性也。佛氏之學曰“明心見性”者，彼即舉人倫而外之矣，安在其能明心見性乎？若果明心見性，則必知天下無性外之物，而性無不在，必不舉人 倫而外之也。今既如此，則偏於空寂，而不能真知心性體用之全，審矣。——明·薛瑄《讀書錄》</p></blockquote><blockquote><p>釋氏見道，非真見也，只是想象這道理，故勞而無功。儒者便即在事物上窮究。儒者養得一個道理，釋老只養得一個精神。同樣是主靜，若學者專事靜坐，則多流於禪。周子有主靜之說，蓋靜者體，動者用；靜者主，動者客。故曰主靜。體立而用行也。非偏於靜也。儒家之謂靜坐，只因其有個戒慎恐懼，則本體已立，自不流於空寂。</p></blockquote><blockquote><p>老氏既說無，又說“杳杳冥冥，其中有精，混混沌沌，其中有物”，則是所謂無者，不能無矣。釋氏既曰空，又說“有個真性在天地間，不生不滅，超脫輪迴”，則是所謂空者，不能空矣。此老釋之學，所以顛倒錯謬，說空說虛，說無說有，皆不可信。若吾儒說有則真有，說無則真無，說實則真實，說虛則真虛，蓋其見道明白精切，無許多邪遁之辭。老氏指氣之虛者為道，釋氏指氣之靈者為性，故言多邪遁。以理論之，此理流行不息，此性稟賦有定，豈可說空說無？以氣論之，則有聚散虛實之不同，聚則為有，散則為無；若理則聚有聚之理，散有散之理，亦不可言無也。氣之有形體者為實，無形體者為虛；若理則無不實也。</p></blockquote><blockquote><p>禪家存心有兩三樣，一是要無心空其心，一是羈制其心，一是照觀其心；儒家則內存誠敬，外盡義理，而心存。故儒者心存萬理，森然具備；禪家心存而寂滅無理；儒者心存而有主，禪家心存而無主；儒家心存而活，異教心存而死。然則，禪家非是能存其心，乃是空其心、死其心、制其心、作弄其心。——明·胡居仁《居業錄》</p></blockquote><blockquote><p>佛氏不著相，其實著相；吾儒著相，其實不著相。佛怕父子累，卻逃了父子；怕君臣累，卻逃了君臣；怕夫婦累，卻逃了夫婦，都是著相，便須逃避。吾儒有個父子，還他以仁；有個君臣，還他以義；有個夫婦，還他以別，何曾著父子君臣夫婦的相？</p></blockquote><blockquote><p>問：“釋氏亦務養心，然不可以治天下，何也？”曰：“吾儒養心，未嘗離卻事物，只順其天則，自然就是工夫。釋氏卻要盡絕事物，把心看做幻相，與世間無些子交涉，所以不可治天下。”或問異端。曰：“與愚夫愚婦同的是謂同德，與愚夫愚婦異的是謂異端。”——明·王守仁（王陽明）《傳習錄》</p></blockquote><p><br></p><div class=pgc-img><img alt=歷代儒生闢佛言論 onerror=errorimg.call(this); src=https://p1.pstatp.com/large/pgc-image/99605154ce614abb9da02b35e5181785><p class=pgc-img-caption>王陽明像</p></div><p><br></p><p>相關閱讀：</p><p>認知聖經《<a class=pgc-link data-content=mp href="https://www.toutiao.com/i6756523250936709644/?group_id=6756523250936709644" rel="noopener noreferrer" target=_blank>佛教的觀點錯誤</a>》，2018年。</p></div><div class="post-meta meta-tags"><ul class=clearfix><li><a>歷代</a></li><li><a>佛言論</a></li><li><a>儒生</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/dcf700a0.html alt=歷代儒者闢佛言論（凡三萬餘言）上 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/dcf700a0.html title=歷代儒者闢佛言論（凡三萬餘言）上>歷代儒者闢佛言論（凡三萬餘言）上</a></li><hr><li><a href=../../tw/%E7%A7%91%E6%8A%80/f9b3f0e1.html alt=中國古代藥酒的起源與歷代發展 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cde17f89771d40269e0327527ea79a4f style=border-radius:25px></a>
<a href=../../tw/%E7%A7%91%E6%8A%80/f9b3f0e1.html title=中國古代藥酒的起源與歷代發展>中國古代藥酒的起源與歷代發展</a></li><hr><li><a href=../../tw/%E7%A7%91%E5%AD%B8/e0b7c9c1.html alt=“千年china”景德鎮，歷代帝王的共同選擇 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e0cc817bd0d245afa21e2a01b9f05c4a style=border-radius:25px></a>
<a href=../../tw/%E7%A7%91%E5%AD%B8/e0b7c9c1.html title=“千年china”景德鎮，歷代帝王的共同選擇>“千年china”景德鎮，歷代帝王的共同選擇</a></li><hr><li><a href=../../tw/%E9%81%8A%E6%88%B2/87f64282.html alt=小說：我進入神祕古墓，意外得知歷代帝王尋找的往生石，就在其中 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/fee300002bb5acc821da style=border-radius:25px></a>
<a href=../../tw/%E9%81%8A%E6%88%B2/87f64282.html title=小說：我進入神祕古墓，意外得知歷代帝王尋找的往生石，就在其中>小說：我進入神祕古墓，意外得知歷代帝王尋找的往生石，就在其中</a></li><hr><li><a href=../../tw/%E9%81%8A%E6%88%B2/21ef6c14.html alt=中華王氏家族歷代23位先祖！來看看你是王氏多少世！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/2c656336eb5e4843a8085151cdeac320 style=border-radius:25px></a>
<a href=../../tw/%E9%81%8A%E6%88%B2/21ef6c14.html title=中華王氏家族歷代23位先祖！來看看你是王氏多少世！>中華王氏家族歷代23位先祖！來看看你是王氏多少世！</a></li><hr><li><a href=../../tw/%E9%81%8A%E6%88%B2/9623e3b7.html alt=《鎧甲勇士》歷代終極鎧甲能力分析，缺了哪一點您說，專家進來！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/82a72e3410cf499dbfbe9acd549b5353 style=border-radius:25px></a>
<a href=../../tw/%E9%81%8A%E6%88%B2/9623e3b7.html title=《鎧甲勇士》歷代終極鎧甲能力分析，缺了哪一點您說，專家進來！>《鎧甲勇士》歷代終極鎧甲能力分析，缺了哪一點您說，專家進來！</a></li><hr><li><a href=../../tw/%E9%81%8A%E6%88%B2/0645a1f1.html alt=歷代帝王為何如此看重和氏璧？據聞它曾現世北宋，而後被金人掠走 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/17d0e830-ba8f-41ee-af40-2d8d27e1d971 style=border-radius:25px></a>
<a href=../../tw/%E9%81%8A%E6%88%B2/0645a1f1.html title=歷代帝王為何如此看重和氏璧？據聞它曾現世北宋，而後被金人掠走>歷代帝王為何如此看重和氏璧？據聞它曾現世北宋，而後被金人掠走</a></li><hr><li><a href=../../tw/%E7%A7%91%E5%AD%B8/cb4874e0.html alt=吳氏歷代86大先祖 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e6193bd771a44d329164897271216a54 style=border-radius:25px></a>
<a href=../../tw/%E7%A7%91%E5%AD%B8/cb4874e0.html title=吳氏歷代86大先祖>吳氏歷代86大先祖</a></li><hr><li><a href=../../tw/%E9%81%8A%E6%88%B2/10f82b14.html alt=魔獸世界：歷代最強武器盤點，聚焦之虹本可登頂，因一事痛失寶座 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f0ab23819d584d858179d053477bf0ac style=border-radius:25px></a>
<a href=../../tw/%E9%81%8A%E6%88%B2/10f82b14.html title=魔獸世界：歷代最強武器盤點，聚焦之虹本可登頂，因一事痛失寶座>魔獸世界：歷代最強武器盤點，聚焦之虹本可登頂，因一事痛失寶座</a></li><hr><li><a href=../../tw/%E7%A7%91%E6%8A%80/20c3a94.html alt=劉氏歷代世系圖，劉家人都來對下 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6680711c85a84fe494b65180390fba51 style=border-radius:25px></a>
<a href=../../tw/%E7%A7%91%E6%8A%80/20c3a94.html title=劉氏歷代世系圖，劉家人都來對下>劉氏歷代世系圖，劉家人都來對下</a></li><hr><li><a href=../../tw/%E7%A7%91%E5%AD%B8/f5423f2.html alt=脾胃不好？養脾胃不可不知的歷代名方，果斷收藏！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15362899011945ff0848b4b style=border-radius:25px></a>
<a href=../../tw/%E7%A7%91%E5%AD%B8/f5423f2.html title=脾胃不好？養脾胃不可不知的歷代名方，果斷收藏！>脾胃不好？養脾胃不可不知的歷代名方，果斷收藏！</a></li><hr><li><a href=../../tw/%E7%A7%91%E6%8A%80/28d48b0.html alt=世界最大和歷史最悠久的馬場，歷代王朝最重要的軍馬培育基地！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1527696431994daf5543340 style=border-radius:25px></a>
<a href=../../tw/%E7%A7%91%E6%8A%80/28d48b0.html title=世界最大和歷史最悠久的馬場，歷代王朝最重要的軍馬培育基地！>世界最大和歷史最悠久的馬場，歷代王朝最重要的軍馬培育基地！</a></li><hr><li><a href=../../tw/%E7%A7%91%E5%AD%B8/a0a947b.html alt=中國歷朝歷代著名詩人稱號大全（收藏） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/91a12ffa-22e0-45a6-8a4b-03a12d55031a style=border-radius:25px></a>
<a href=../../tw/%E7%A7%91%E5%AD%B8/a0a947b.html title=中國歷朝歷代著名詩人稱號大全（收藏）>中國歷朝歷代著名詩人稱號大全（收藏）</a></li><hr><li><a href=../../tw/%E7%A7%91%E5%AD%B8/78c9d13.html alt="陽朔有一個神奇的山村 歷代文武將官富人層出不窮" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RylUE6TEpVAshj style=border-radius:25px></a>
<a href=../../tw/%E7%A7%91%E5%AD%B8/78c9d13.html title="陽朔有一個神奇的山村 歷代文武將官富人層出不窮">陽朔有一個神奇的山村 歷代文武將官富人層出不窮</a></li><hr><li><a href=../../tw/%E7%A7%91%E5%AD%B8/070b0c6.html alt=歷代帝王夢寐以求的不老神藥“甘露”究竟是什麼東西？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/2a4300028ed4031b7cd3 style=border-radius:25px></a>
<a href=../../tw/%E7%A7%91%E5%AD%B8/070b0c6.html title=歷代帝王夢寐以求的不老神藥“甘露”究竟是什麼東西？>歷代帝王夢寐以求的不老神藥“甘露”究竟是什麼東西？</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>