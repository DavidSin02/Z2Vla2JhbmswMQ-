<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>如此的“明醫”解方，你不看是你的損失！ | 极客快訊</title><meta property="og:title" content="如此的“明醫”解方，你不看是你的損失！ - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/d28f15070426491f8d2709329057ab8c"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/af4829a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/af4829a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/af4829a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/af4829a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/af4829a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/af4829a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/af4829a.html><link rel=canonical href=https://geekbank.cf/tw/%e7%a7%91%e5%ad%b8/af4829a.html><meta property="article:published_time" content="2020-10-29T20:55:13+08:00"><meta property="article:modified_time" content="2020-10-29T20:55:13+08:00"><meta name=Keywords content><meta name=description content="如此的“明醫”解方，你不看是你的損失！"><meta name=author content="极客快訊"><meta property="og:url" content="/tw/%E7%A7%91%E5%AD%B8/af4829a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>如此的“明醫”解方，你不看是你的損失！</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><div class=pgc-img><img alt=如此的“明醫”解方，你不看是你的損失！ onerror=errorimg.call(this); src=https://p1.pstatp.com/large/pgc-image/d28f15070426491f8d2709329057ab8c></div><p>甘草湯</p><p>甘草（二兩）</p><p>水三升，煮取一升半，去滓，溫服七合，日二服。</p><p>王晉三曰：一藥治病，是曰奇方。</p><p>徐洄溪曰：大甘為土之正味，能制腎水越上之火。王樸莊曰：自《靈》《素》至漢、晉、宋、齊諸古方，凡雲一兩者，以今之七分六釐準之。凡雲一升者，以今之六勺七抄準之。汪按：唐人之方則一兩，當古之三兩。</p><p>雄按：鞠通，凡引古方，輒改定其分兩，而輕重甚未當也。學者審之。</p><p>雄按：《傷寒類要》治傷寒心悸，脈結代。《聖濟總錄》治舌腫塞口。《外科精要》治一切癰疽諸發及丹石煙火藥發。《兵部手集》治懸癰。《直指方》治痘瘡煩渴及蟲毒藥毒。《金匱玉函》治小兒撮口及小兒羸瘦。《得效方》治小兒遺溺。皆以一味甘草為方，妙用良多，總不外乎養陰緩急，清熱化毒也。汪按：亦兼取和中利水。</p><p>桔梗湯</p><p>桔梗（一兩）甘草（二兩）</p><p>水三升，煮取一升，去滓，分溫再服。</p><p>鄒潤安曰：腎家邪熱，循經而上，肺不任受，遂相爭競，二三日邪熱未盛，故可以甘草瀉火而愈。若不愈，是肺竅不利，氣不宣洩也。以桔梗開之，肺竅既通，氣遂宣洩，熱自透達矣。</p><p>雄按：雖以桔梗名湯，而倍用甘草以為駕馭，後人改稱甘桔湯是矣。但須審證而投，不可泥為通治咽痛之方也。黃錦芳《醫案求真》嘗論及之，醫者不可不知。</p><p>豬膚湯</p><p>豬膚（一斤）</p><p>雄按：以豬皮去其肉肥，刮如紙薄，杭人能造，名曰肉鮓。可以充饌。</p><p>水一斗，煮取五升，去滓，加白蜜一升，白粉五合。即是米粉，熬香，和令相得，溫分六服。</p><p>王晉三曰：腎應彘而肺主膚。腎液下洩，不能上蒸於肺，致絡燥而為咽痛者，又非甘草所能治矣。當以豬膚潤肺腎之燥，解虛煩之熱，白粉、白蜜緩中，俾豬膚比類而致津液從腎上入肺中，循喉嚨，復從肺出絡心，注胸中，而上中下燥邪解矣。</p><p>黃連阿膠湯</p><p>黃連（四兩）黃芩（一兩）芍藥（二兩）阿膠（三兩）雞子黃（二枚）水五升，先煮三物，取二升，去滓；內膠烊盡小冷；內雞子黃攪令相得。溫服七合，日三服。</p><p>鄒潤安曰：尤氏雲：陽經之寒，變為熱則歸於氣；陰經之寒，變為熱則歸於血。陽經或有歸於血者，惟陰經之熱，則必不歸於氣，故三陰有熱結證，不用調胃承氣、小承氣，而獨用大承氣。諸下利證不已，必便膿血，是其驗也。心中煩，不得臥，熱證也。至二三日以上，乃心中煩，不得臥，則非始即屬熱矣。始即屬熱，心中煩，不得臥者，為陰虛。陰虛則不得瀉火。今至二三日以上始見，則為陽盛，陽盛則宜瀉火。然致此陽盛，亦必其陰本虛。故阿膠、芍藥、雞子黃、無非救陰之品。瀉火則惟恃芩、連。而芩止一兩，連乃四兩，此黃連之任，獨冠一方，而為補劑中瀉藥矣。</p><p>豬苓湯</p><p>豬苓（去皮）茯苓澤瀉滑石阿膠（各一兩）水四升，先煮四味，取二升，去滓；內阿膠烊消，溫服七合，日二。</p><p>周禹載曰：熱盛膀胱，非水能解，何者？水，有止渴之功，而無祛熱之力也。故用豬苓之淡滲，與澤瀉之鹹寒，與五苓不異。而此易術以膠者，彼屬氣，此屬血也；易桂以滑石者，彼有表，而此為消熱也。然則所蓄之水去，則熱消矣。潤液之味投，則渴除矣。</p><p>鄒潤安曰：鬆之概挺拔勁正，楓之概柔弱易搖。鬆之理粗疏，楓之理堅細。鬆之葉至冬益蒼翠而不凋，楓之葉至冬遂鮮赤而即落。是其一柔一剛，顯然殊致。茯苓屬陽，治停蓄之水不從陽化者。豬苓屬陰，治鼓盪之水不從陰化者。是故仲景以豬苓名方者，其所治之證，曰少陰病，下利，咳而嘔渴，心煩不得眠者，豬苓湯主之。若五苓散則其治有渴者、有不渴者。至茯苓入他方，所治之病，則不渴者居多。蓋渴者水氣被陽逼迫，欲得陰和而不能也，與之豬苓，使起陰氣以和陽化水，譬之楓葉已丹，遂能即落也。</p><p>大承氣湯</p><p>厚朴（去皮，炙，八兩）枳實（炙，五枚）大黃（四兩，酒洗）芒硝（三合）水一斗，先煎二物，取五升，去滓；內大黃，煮取二升，去滓；內硝，更上微火一二沸，溫再服。得下，餘勿服。</p><p>鄒潤安曰：柯氏雲：厚朴倍大黃為大承氣，大黃倍厚朴為小承氣。是承氣者在枳、樸。應不在大黃矣。但調胃承氣湯不用枳、樸，亦名承氣何也？且三承氣湯中，有用枳、樸者，有不用枳樸者；有用芒硝者，有不用芒硝者；有用甘草者，有不用甘草者。惟大黃則無不用，是承氣之名，固當屬之大黃。況厚朴三物湯即小承氣湯，厚朴分數且倍於大黃，而命名反不加承氣字。猶不可見承氣不在枳、樸乎？自金元人以“順”釋“承”。而大黃之功不顯。考《本經》首推大黃通血，再以《六微旨大論》亢則害，承乃制之義參之，則承氣者，非血而何？夫氣者，血之帥。故血隨氣行，亦隨氣滯，氣滯血不隨之滯者，是氣之不足，非氣之有餘。惟氣滯並波及於血，於是氣以血為窟宅，血以氣為禦侮。遂連衡宿食，蒸逼津液，悉化為火。此時惟大黃能直搗其巢，傾其窟穴，氣之結於血者散，則枳樸遂能效其通氣之職，此大黃所以為承氣也。</p><p>雄按：此餘夙論如此，鄒氏先得我心。汪按：大黃本血分之藥，故知此說確不可易。</p><p>白虎湯</p><p>石膏（一斤）知母（六兩）甘草（炙，二兩）粳米（六合）水一斗，煮米熟湯成，去滓，溫服一升，日三服。</p><p>方中行曰：白虎者，西方之金神，司秋之陰獸。虎嘯穀風冷，涼風酷暑消神於解熱，莫如白虎。石膏、知母辛甘而寒，辛者，金之味。寒者，金之性。辛甘體寒，得白虎之體焉。甘草、粳米，甘平而溫，甘取其緩，溫取其和，緩而且和，得伏虎之用焉。飲四物之成湯，來白虎之嗥嘯。陽氣者，以天地之疾風名也。風行而虎嘯者，同氣相求也；虎嘯而風生者，同聲相應也；風生而熱解者，物理必至也。抑嘗以此合大小青龍、真武而論之，四物者四方之通神也。而以命名，蓋謂化裁四時，神妙萬世，名義兩符，實自然而然者也。方而若此，可謂至矣。然不明言其神，而神卒莫之掩者，君子慎德，此其道之所以大也。汪按：飲四物之成湯以下數行語。多支離牽強必宜削去。夫白虎湯清熱乃甘雨非涼風也。既備四方之神。朱鳥一方何以獨缺。且熱劑而名真武。名與實爽矣。醫者不能研究醫理。乃附會經義以自文其淺陋甚且衍。先天論太極以欺人。實則無關於辨證處方也。自明以來。庸醫陋習。大率如此。學者戒之。</p><p>白虎加人蔘湯</p><p>原方加人蔘（三兩）煮服同前法。</p><p>鄒潤安曰：傷寒脈浮，發熱無汗，其表不解者，不可與白虎湯；汪按：洄溪雲，“無汗”二字最為白虎所忌。渴欲飲水，無表證者，白虎加人蔘湯主之。可見白虎加人蔘湯之治，重在渴。其時時惡風，則非常常惡風矣。背微惡寒，則非遍身惡寒矣。常常惡風，遍身惡寒者，謂之表證也。時時惡風，背微惡寒者，表邪已經化熱，特尚未盡耳，謂之無表證可也。然熱邪充斥，津液消亡。用栝蔞根，生津止渴可也，何以必用人蔘？《靈樞·決氣篇》：腠理髮洩，汗出溱溱，是謂津。津為水，陰屬也。能外達上通則陽矣。夫是之謂陰中之陽。人蔘亦陰中之陽。惟其入陰，故能補陰；惟其為陰中之陽，故能入陰，使人陰中之氣化為津，不化為火，是非栝蔞根可為力矣。</p><p>雄按：朱奉議雲：再三汗下熱不退者，以此湯加蒼朮一錢如神。</p><p>黃芩湯</p><p>黃芩（三兩）甘草（炙）芍藥（各二兩）大棗（十二枚）水一斗，煮取三升，去滓，溫服一升，日再，夜一服。</p><p>鄒潤安曰：或問黃芩湯，治何等證？其證腹痛與否？若腹痛何以用黃芩？若腹不痛何以用芍藥？汪按：腹痛因乎熱者甚多，謂腹痛必因寒者，前人拘滯之見也。曰：其證身熱不惡風，亦不惡熱，或下利，或嘔，腹則不痛。蓋芍藥、甘草、大棗、桂枝湯裡藥也，以不惡風，故不用姜、桂；黃芩、甘草、大棗、小柴胡裡藥也，以不往來寒熱，故不用柴胡。以其常熱，故不用人蔘。若不嘔則並不用半夏、生薑，至芍藥則並不因腹痛而用，以桂枝湯證原無腹痛也。亦不心下痞硬，故不去大棗也。又《厥陰篇》雲：傷寒脈遲，與黃芩湯除其熱，腹中則冷不能食，可知黃芩湯證之脈必數。黃芩所治之熱，必自裡達外，不治但在表分之熱矣。然仲景用黃芩有三耦焉。氣分熱結者，與柴胡為耦。血分熱結者，與芍藥為耦。溼熱阻中者，與黃連為耦。以柴胡能開氣分之結，不能洩氣分之熱；芍藥能開血分之結，不能清迫血之熱；黃連能治溼生之熱，不能治熱生之溼。譬之解鬥，但去其鬥者，未平其致鬥之怒，鬥終未已也。故黃芩協柴胡能清氣分之熱。協芍藥，能洩迫血之熱。協黃連，能解熱生之溼也。</p><p>汪按：前人方解，不過望文生義，必如鄒氏諸條，始覺有味可咀矣。</p><p>黃芩加半夏生薑湯</p><p>原方加半夏（半升）生薑（三兩）煮服法同前。</p><p>鄒潤安曰：嘔而脈數、口渴者，為火氣犯胃，不宜加此。</p><p>雄按：章虛谷雲：生薑性熱，僅能治寒，不可泛施於諸感也。汪按：傷寒一百十三方。用姜者五十七。則此味原非禁劑。然溫暑證最宜慎用。用之不當。或致殺人。洄溪謂雖與芩連同用。亦尚有害是也。又古時未有炮製之法。凡方用半夏無不兼用姜者。義取制半夏之毒。其所以治病者。功在半夏。不在姜也。今所用半夏。必先已姜制。可不必兼用姜矣。後人不察。但見古方用姜者不少。遂不論何證隨手妄施。其中必有誤人而不自覺者戒之。</p><p>梔子豉湯</p><p>梔子（十四枚）香豉（四合，綿裹）水四升，先煮梔子得二升半；內豉，煮取升半，去滓，分為二服。溫進一服，得吐，止後服。</p><p>徐洄溪曰：此劑分兩最小，凡治上焦之藥皆然。按此湯加減七方，既不註定何經，亦不專治何誤。總由汗、吐、下之後，正氣已虛，尚有痰涎滯氣，凝結上焦，非汗下之所能除。</p><p>雄按：溫暑溼熱之證，每有痰涎滯氣，凝結上焦，不必在汗吐下後也。既非汗下可除，尤忌妄投補劑。經所云：“在上者，因而越之”，則不動經氣，而正不重傷，此為最便，乃不易之法也。古方梔子皆生用，故入口即吐，後人作湯，以梔子炒黑，不復作吐，全失用梔子之意，然服之於虛煩證亦有驗，想其清肺除煩之性故在也。汪按：欲取吐者，必宜生用。</p><p>一物瓜蒂湯</p><p>瓜蒂（二個，銼）水一升，煮取五合，去滓，頓服。</p><p>尤在涇曰：暑之中人也，陰虛而多火者，暑即寓於火之中，為汗出而煩渴。宜白虎加人蔘以清熱生陰。陽虛而多溼者，暑即伏於溼之內，為身熱而疼重。故暑病恆以溼為病，而治溼即所以治暑。瓜蒂苦寒，能吐能下，去身面四肢水氣，水去而暑無所依，將不治而自解矣。此治中暑兼溼者之法也。</p><p>炙甘草湯（一名復脈湯）</p><p>甘草（四兩，炙）生地黃（一斤）麥冬麻仁（各半斤）桂枝生薑（各三兩）人蔘阿膠（各二兩）大棗（三十枚）方中行曰：地黃上不當有“生”字。</p><p>清酒七升，水八升，先煮八味，取三升，去滓；內膠烊消盡，溫服一升，日三。</p><p>沈亮宸曰：此湯為千古養陰之祖方也。</p><p>鄒潤安曰：地黃分數，獨甲於炙甘草湯者。蓋地黃之用，在其脂液，能榮養筋骸、經脈幹者，枯者，皆能使之潤澤也。功能復脈，故又名復脈湯。脈者原於腎而主於心，心血枯槁，則脈道泣澀。此《傷寒論》所以脈結代與心動悸並稱，《金匱要略》又以脈結悸與汗出而悶並述。至肺痿之心中溫溫液液，涎唾多，則陰皆將盡之孤注，陽僅膏覆之殘焰，惟此湯可增其殼內絡外之脂液也。</p><p>瓜蒂散</p><p>瓜蒂（熬黃）赤小豆（各一分）汪按：赤小豆乃小粒赤豆，俗名米赤者是也。勿誤用相思子。各別篩為散已，合治之，取一錢匕，以香豉一合，用熱湯七合，煮作稀糜，去滓；取汁，和散，溫頓服之。不吐者，少少加，得快吐為止。諸亡血虛家，不可與之。</p><p>盧子繇曰：瓜象實在須蔓間也。蒂、瓜之綴蔓處也。性遍蔓延，末繁於本，故少延輒腐。《爾雅》雲：其紹瓞；《疏》雲：繼本曰紹，形小曰瓞。故近本之瓜常小，近末之瓜轉大也。凡實之吮抽津液，惟瓜稱最。而吮抽津液之樞惟蒂，是以瓜蒂具徹下炎上之用，乃蒂味苦而瓜本甘，以見中樞之所以別於上下內外，誠湧洩之宣劑通劑也。</p><p>麻黃連軺赤小豆湯</p><p>麻黃連軺甘草（炙）生薑（各二兩）赤小豆生梓白皮（各一升）杏仁（四十個）大棗（十二枚）潦水一斗，先煮麻黃再沸，去上沫；內諸藥，煮取三升，分溫三服。半日服盡。</p><p>鄒潤安曰：《本經》臚列連翹之功。以寒熱起，以熱結終。此條瘀熱在裡句，適與連翹功用不異。郭景純《爾雅》注：一名連苕，苕，軺聲同字異耳！而今本《傷寒論》注曰：連軺即連翹根，遂以《本經》有名未用翹根當之。陶隱居雲：方藥不用，人無識者。故唐本草去之。豈仲景書有此，六朝人皆不及見，至王海藏忽見之耶？噫！亦必無之事矣。</p><p>梔子柏皮湯</p><p>梔子（十五枚）黃柏（二兩）甘草（一兩）水四升，煮取升半，去滓，分溫再服。</p><p>鄒潤安曰：梔子大黃湯、茵陳蒿湯、大黃硝石湯、梔子柏皮湯證，其標皆見於陽明。陽明者，有在經、在腑之分。發熱、汗出、懊憹，皆經證也；腹滿、小便不利，皆腑證也。梔子大黃湯證，經多而腑少；茵陳蒿湯證，有腑而無經；梔子柏皮湯證，有經而無腑；大黃硝石湯證，經少而腑多。</p><p>雄按：《金鑑》雲：此方之甘草，當是茵陳蒿，必傳寫之訛也。</p><p>茵陳蒿湯</p><p>茵陳蒿（六兩）梔子（十四枚）大黃（二兩）水一斗，先煮茵陳減六升，內二味，煮取三升，去滓，分溫三服。小便當利，溺如皁角汁狀，色正赤，一宿腹減，病從小便去也。徐洄溪曰：先煮茵陳，則大黃從小便出，此祕法也。</p><p>鄒潤安曰：新感之邪，為素有之熱，結成黃疸，此證已所謂因陳矣。故《傷寒》、《金匱》二書，幾若無疸不因陳者。然梔子柏皮湯證，有外熱而無裡熱。麻黃連翹赤小豆湯證，有裡熱而無外熱。小建中湯證，小便自利。小柴胡湯證，腹痛而嘔。小半夏湯證，小便色不變而噦。桂枝加黃芪湯證，脈浮。梔子大黃湯證，心中懊憹。硝石礬石散證，額上黑。日晡發熱，則內外有熱，但頭汗出，齊頸而還，腹滿，小便不利，口渴，為茵陳蒿湯證矣。第腹滿之治在大黃，內熱之治在梔子。惟外復有熱，但頭汗出，小便不利，始為茵陳的治。其所以能治此者，以其新葉，因陳幹而生，清芬可以解鬱熱，苦寒可以洩停溼也。蓋陳幹本能降熱利水，復加以葉之如絲如縷，挺然於暑溼蒸逼之時，先草木而生，後草木而凋，不必能發散。而清芳揚溢，氣暢不斂，則新感者，遂不得不解，自是汗出不止於頭矣。故曰發熱汗出，此為熱越不能發黃也。</p><p>抵當湯</p><p>水蛭（熬）虻蟲（去翅足，熬）桃仁（去皮尖，各三十個）大黃（三兩，酒浸）</p><p>上為末，以水五升，煮取三升，去滓，溫服一升。不下再服。</p><p>徐洄溪曰：凡人身瘀血方阻，尚有生氣者，易治。阻之久，則無生氣而難治。蓋血既離經，與正氣全不相屬，投以輕藥，則拒而不納。藥過峻，又能傷未敗之血，故治之極難。水蛭，最喜食人之血。而性又遲緩善入。遲則生血不傷，善入則堅積易破。借其力以攻積久之滯，自有利而無害也。</p><p>雄按：王肯堂雲：人溺、蜂蜜，皆制蛭毒。</p><p>章虛谷曰：經言：陽絡傷則血外溢，陰絡傷則血內溢。外溢則吐衄，內溢則便血。蓋陰陽手足十二經交接，皆由絡貫通，接連細絡，分佈周身，而血隨氣行，必由經絡流注，表裡循環，是故絡傷則血不能循行，隨陰陽之部而溢出，其傷處即瘀阻，阻久而蓄積，無陽氣以化之，乃成死血矣。故仲景用飛走蟲藥，引桃仁專攻絡結之血。大黃本入血分，再用酒浸，使其氣浮，隨蟲藥循行表裡，以導死血歸腸腑而出，豈非為至妙至當之法哉！由是類推，失血諸證，要必以化瘀調經絡為主矣。餘每見有初治即用呆補之法，使瘀結絡閉，不能開通，終至於死，良可慨也！</p><p>雄按：王清任論虛勞亦主瘀阻。蓋本大黃蟲丸之義而言也。</p><p>文蛤散</p><p>文蛤（五兩）</p><p>為散。以沸湯和一錢匕服，湯用五合。</p><p>文蛤湯</p><p>文蛤石膏（各五兩）麻黃甘草生薑（各三兩）杏仁（五十粒）大棗（十二枚）</p><p>水六升，煮取二升，溫服一升，汗出即愈。</p><p>鄒潤安曰：文蛤即海蛤之有紋理者，吳人謂之花蛤。</p><p>雄按：王晉三雲：若黯色無紋者，服之令人狂走赴水。夏小正：季秋之月，雀入於海為蛤。安氏雲：雀，羽蟲也。羽蟲屬火，火炎上，故鳥上飛。曷為入海而為蛤？蓋九月火伏於戌，十月純陰，金水之令，故羽蟲感之而化也。蛤屬水，水性下，故下潛。秋冬，水勝火。雀為蛤，象火之伏於水也。又離為火為雉為蚌，雀雉之類，蛤蚌之類，外剛內柔，皆離之變化也。因而思《傷寒論》反以冷水潠灌之證，非火厄於水而何？《金匱要略》吐後渴欲得水之條，非火之溺於水而何？惟其火在水中而病，故以火入水中而生者治之。然厄於水者惡水，惡水則火與水未相浹也。故直以是使水中之火，仍暢茂得生而可已，溺於水者喜水。喜水則火與水漸相浹矣。故必合麻杏甘膏加姜棗，以清發之乃能已也。</p><p>五苓散</p><p>澤瀉（一兩六銖）豬苓茯苓白朮（各十八銖），方中行曰：術上不當有“白”字。</p><p>雄按：二十四銖為一兩，每銖重四分二釐弱，六銖為錙，即二錢五分，十八銖即七錢五分也。</p><p>桂枝（半兩）</p><p>為末。以白飲和服方寸匕，日三，多服暖水，汗出愈。</p><p>沈果之曰：中風發熱，六七日不解而煩，有表裡證，渴欲飲水，水入即吐者，名曰水逆。五苓散主之。蓋表證為太陽不足，故用桂以宣陽氣，通津液於周身，即《內經》“水精四布，五經並行”之旨，非用之以通水道下出也。裡證為三焦之氣化不宣，故用瀉、術、二苓以通三焦之閉塞，非開膀胱之溺竅也。夫下焦之氣化不宣，則腹膨而小便不利。水蓄膀胱，是為胞痺。此乃水蓄於膀胱之外，不能化入膀胱，故用五苓以化之。至小便不利，汗出而渴者，亦主以是方。而不渴者，茯苓甘草湯主之。蓋渴為陽氣不足，水不上升也。不升則不降，故用桂以升之，二苓、澤瀉以降之，而用術以為中樞，乃注者，莫不以渴為熱入膀胱，津液被劫所致。如果熱入而複用桂、術以溫液耗津，又加苓、澤以滲之，是熱之又熱，耗之又耗，速之斃矣。且不渴者反不用五苓而用茯苓甘草湯，可知不渴則無須桂、術之蒸騰津液，而桂、術之非治太陽而治三焦，更不待言矣。</p><p>小陷胸湯</p><p>栝蔞實（大者一枚）黃連（一兩）半夏（半升）</p><p>水六升，先煮栝蔞取三升，去滓；納諸藥，煮取二升，去滓，分溫三服。</p><p>鄒潤安曰：觀仲景之用栝蔞實，在此湯曰小結胸，正在心下，按之則痛；在栝蔞薤白白酒湯，曰喘息咳唾，胸背痛，短氣。而其脈，一則曰浮滑，一則曰寸口沉遲，關上小緊數，是皆陰中有陽，且踞於陽位者也。夫胸背痛，較按之方痛則甚，痺則較結為輕，咳唾喘息，是其勢為上衝，而居於心下，按之才痛。似反靜而不動，此其機總緣氣與飲相阻，寒與熱相糾。熱甚於寒者，其束縛反急而為結；寒甚於熱者，其蔽塞自盛而為痺，是故結胸之病伏，胸痺之病散。伏者，宜開。散者，宜行。故一則佐以連、夏之逐飲洩熱；一則佐以薤、酒之滑利通陽。栝蔞實之裹無形，攢聚有形，使之滑潤而下則同，能使之下，似是治實之方，僅能使之下，不能使其必通，又非純乎治實之道矣。何以知不能使之必通？蓋有停飲痛甚，至不得臥，即當加半夏。若兼胸滿脅下逆搶心，則仍加枳、樸、桂枝，倘竟能通，又何必如是哉？是知栝蔞實之治，大旨在火與痰結於陽位，不純乎虛，亦不純乎實者，皆能裹之而下，此其擅長矣。</p><p>百合散</p><p>桔梗貝母（各三分）巴豆（一分，去皮心膜，熬黑，研如脂）</p><p>雄按：古人以六銖為一分，分字去聲即二錢五分也。</p><p>為末，內巴豆更於臼中杵之，以白飲和服，強人半錢，羸者減之。病在膈上必吐，在膈下必利。不利進熱粥一杯；利過不止，進冷粥一杯。汪按：半錢者，以銅錢取藥末，僅沒錢文之半，即半錢匕，而省“匕”字，非若今人以五分為半錢也。</p><p>鄒潤安曰：寒實結胸，無熱證者，治以白散。散中用桔梗為疏通氣分之主。夫開導胸中之氣，仲景於大承氣湯、梔子厚朴等湯，莫不用枳、樸。此偏不用何哉？蓋病有上下，治有操縱。結在上者，宿痰停飲也。故凡結胸，無論熱實寒實，寧用甘遂、葶藶、巴豆，不用枳、樸，如大陷胸湯丸、白散是也。結在中下，始熱與實浹，氣隨熱化，則於盪滌邪穢中，疏利其與邪為伍之氣，大小承氣諸湯是也。況桔梗之用，使氣上越，而不使氣下洩，今病在至高，固宜操上而縱下，不使中下無過之地，橫被侵陵。故曰，病在膈上必吐，在膈下必利也。熱邪與停飲結，治以栝蔞。而佐之者，反用半夏、黃連；寒邪與停飲結，治以巴豆。而佐之者，反用桔梗、貝母。於寒因熱用、熱因寒用之中，反佐以取之。可謂精義入神以致用者矣。</p><p>調胃承氣湯</p><p>大黃（四兩，去皮，清酒浸）甘草（二兩，炙）芒硝（半升）</p><p>水三升，先煮大黃、甘草取一升，去滓；內芒硝，更上火微煮，令沸，少少溫服之。</p><p>徐洄溪曰：芒硝，善解結熱之邪。大承氣用之，以解已結之熱邪。此方用之，以解將結之熱邪。其能調胃，則全賴甘草也。</p><p>升麻鱉甲湯</p><p>升麻當歸甘草（各二兩）蜀椒（炒，去汗，一兩）鱉甲（手指大一片，炙）雄黃（半兩，研）</p><p>水四升，煮取一升，頓服之。老小再服，取汗。《金匱要略》陽毒用此方。陰毒去雄黃、蜀椒。《肘後》《千金方》陽毒用升麻湯，無鱉甲、有桂。陰毒用甘草湯，即本方無雄黃。《活人書》陽毒升麻湯用犀角、射干、黃芩、人蔘。無當歸、蜀椒、鱉甲、雄黃。</p><p>徐洄溪曰：蜀椒辛熱之品，陽毒用而陰毒反去之，疑誤。《活人書》加犀角等四味，頗切當。</p><p>百合知母湯</p><p>百合（七枚）知母（三兩）</p><p>先以水洗百合，漬一宿，當白沫出，去其水；別以泉水二升，煎取一升，去滓；別以泉水二升，煎知母取一升；後合煎取一升五合，分溫再服。</p><p>王樸莊曰：百合入藥，以野生極小者為勝。</p><p>百合雞子黃湯</p><p>百合（七枚）雞子黃（一枚）</p><p>先煎百合，如前法了；內雞子黃攪勻，煎五分，溫服。</p><p>百合滑石代赭湯</p><p>百合（七枚，擘）滑石（三兩，碎綿裹）代赭石（如彈丸大一枚碎綿裹）</p><p>先煎百合如前法。別以泉水二升，煎滑石、代赭取一升，去滓；後合和，重煎取一升五合，分溫再服。</p><p>百合地黃湯</p><p>百合（七枚，擘）生地黃汁（一升）</p><p>先煮百合，如前法了；內地黃汁，煎取一升五合，分溫再服。中病勿更服，大便當如漆。</p><p>百合滑石散</p><p>百合（一兩，灸）滑石（三兩）</p><p>為散。飲方寸匕，日三服。當微利者，止服。熱則除。</p><p>鄒潤安曰：玩百合知母湯，可以見汗則傷氣，邪搏於氣分，為消渴熱中也。玩百合雞子黃湯，可以見吐則傷上，邪擾於心，為煩懊不寐也。玩百合代赭湯，可以見下則傷血，邪搏於血分，為血脈中熱也。玩百合地黃湯，可以見不經吐下發汗，則系百脈一宗，悉致其病，無氣血上下之偏矣。所謂百脈一宗者何？《平人氣象論》曰：胃之大絡，名曰虛裡，出於左乳下，其動應衣，為脈宗氣，是最近於心，乃著邪焉，是以見證行臥不安，如有神靈，皆心中輾轉不適之狀，口苦小便數，身形如和，其脈微數，皆心中熱鬱氣悗之徵。以此例之，《本經》百合主邪氣腹滿心痛。蓋有若合符節者，而治法始終不外百合。則以心本不任受邪，心而竟為邪擾，則不責將之謀慮不審，即責相之治節不行。今邪阻於上而不下行，為肺之不主肅降，無能遁矣。故欲徵其愈期，極宜驗其小便。凡溺時必肺氣下導，小便乃出。今氣拄於頭，即欲下行，上先有故，則肺形之軒舉不隨，氣之支結不降，亦又何疑。乃頭中之不適，復分三等，其最甚者，至氣上拄而為痛，其次則不痛而為淅淅然，又其次則因小便通而快然，即此驗其軒舉支結之淺深微甚，既瞭如指掌矣。況合之以百合地黃湯下雲：大便當如漆。百合滑石散下雲：微利者止服，熱則除。則百合之利大小便，又與《本經》吻合矣。</p><p>栝蔞牡蠣散</p><p>栝蔞根牡蠣（熬，等分）</p><p>為細末。飲服方寸匕，日三服。</p><p>鄒潤安曰：百合病至一月不解，而變成渴，以百合湯洗之。而仍不瘥，則病為傷中上之陰無疑。雖然，僅曰渴，不曰欲飲水，且不煩不熱，究竟病無駐足之所，僅渴之一端，為得所依借耳！於此見昔之百脈一宗，悉致其病者，今則上焦已化，而在下者尚未化也。上焦已化，百脈之病已蠲其半，百合遂無所用之。而下焦之未化者，不得不選用牡蠣，使之召陽歸陰，而其主腦，尤在治上焦之已化者，故方中配以從陽化陰之栝蔞根，兩物等分，標名則升栝蔞於牡蠣之上，為一方之統攝也。</p><p>甘草瀉心湯</p><p>甘草（四兩，炙）黃芩人蔘乾薑（各三兩）半夏（半升）黃連（一兩）大棗（十二枚，《傷寒論》無人蔘）</p><p>水一斗，煮取六升，去滓；再煎取三升，溫服一升，日三。</p><p>王晉三曰：甘草瀉心，非瀉結熱。因胃虛不能調劑上下，水寒上逆，火熱不得下降，結為痞，故君以甘草、大棗和胃之陰。乾薑、半夏啟胃之陽。坐鎮下焦客氣，使不上逆，仍用芩、連，將已逆為痞之氣，輕輕瀉卻，而痞乃成泰矣。</p><p>赤豆當歸散</p><p>赤小豆（三升，浸，令芽出，曝幹）當歸（十分）</p><p>杵為散。漿水服方寸匕，日三。汪按：赤小豆乃赤豆之小種。今藥肆以半紅半黑之相思子為赤小豆。醫者亦多誤用。然相思子不能出芽。即此方可證其訛。</p><p>二妙散</p><p>茅山蒼朮（生用）川黃柏（炒黑）</p><p>為末。搗生薑，煎沸湯調服。</p><p>王晉三曰：此偶方之小制也。蒼朮，生用，入陽明經，能發二陽之汗；黃柏，炒黑，入太陰經，能除至陰之溼。一生一熟，相為表裡，治陰分之溼熱，有如鼓應桴之妙。</p><p>生薑瀉心湯</p><p>生薑（四兩）甘草（炙）人蔘黃芩（各三兩）半夏（半升）黃連乾薑（各一兩）大棗（十二枚）</p><p>水一斗，煮取六升，去渣；煎取三升，溫服一升，日三。</p><p>徐洄溪曰：汗後而邪未盡，必有留飲在心下，其證甚雜。而方中諸藥，一一對證。內中又有一藥治兩證者。亦有兩藥合治一證者，錯綜變化，攻補兼施，寒熱互用，皆本《內經》立方諸法，其藥性又皆與《神農本草》所載，無處不合，學者能於此等方，講求其理而推廣之，則操縱在我矣。</p><p>半夏瀉心湯</p><p>半夏（半升）黃芩乾薑甘草（炙）人蔘（各二兩）黃連（一兩）大棗（十二枚）</p><p>水一斗，煮取六升，去渣；再煎取三升，溫服一升，日三。</p><p>方中行曰：半夏、乾薑，辛以散虛滿之痞。黃芩、黃連，苦以洩心膈之熱。人蔘、甘草甘以益下後之虛。大棗，甘溫潤以滋脾胃之液。曰瀉心者，言滿在心膈而不在胃也。</p><p>大黃黃連瀉心湯</p><p>大黃（二兩）黃連（一兩）</p><p>麻沸湯二升漬之，須臾，絞去滓，分溫再服。</p><p>尤在涇曰：成氏雲：此導虛熱之方也。按所謂虛熱者，對燥矢而言也。蓋邪熱入裡與糟粕相結，則為實熱；不與糟粕相結，則為虛熱。非陰虛陽虛之謂。本方以大黃、黃連為劑，而不用枳、樸等藥者，蓋以洩虛熱，非以蕩實熱也。</p><p>雄按：不但不用枳、樸等藥也。二味僅以麻沸湯漬，須臾即絞，其味甚薄，乃可洩虛熱。若久漬味厚，雖無枳樸，亦能下走腸胃也。汪按：尤氏解釋極精妙。夢隱更以煎法釋之，亦妙！</p><p>附子瀉心湯</p><p>大黃（二兩，酒浸）黃連（炒）黃芩（炒，各一兩）附子（一枚，去皮，別煮取汁）</p><p>以麻沸湯二升，漬三味，須臾絞去渣；內附子汁，分溫再服。</p><p>徐洄溪曰：前方乃法之最奇者，不取煎而取泡，欲其輕揚清淡，以滌上焦之邪。此法更精。附子用煎，三味用泡，扶陽，欲其熱而性重，開痞，欲其生而性輕也。</p><p>雄按：觀此可知用藥之道。</p><p>鄒潤安曰：心之為體，於卦象離，今被邪逼，則外陽內伐，內陰沸騰。故半夏、甘草、生薑三瀉心湯，治陰邪之未化者也。大黃黃連、附子二瀉心湯，治陰邪之已化者也。陰邪已化，不逼心陽，則在內之沸亂略定。惟在外之邪氣尚阻，則取二黃之洩熱，蕩去其邪，邪去正自安矣。惡寒汗出者，在上之陰邪才化，在下之陰氣覆逆，故輕取二黃之氣以蕩熱除穢。重任附子之威，以追逐逆陰，使之異趨同歸，相成而不相背也。其未化者，陽餒於陽位，而恣肆於陰分，邪盤踞於清道，而潰洩於下焦，非乾薑、半夏、生薑之振散陰霾，不足以廓清心之外郭。非人蔘、黃連之養陰洩熱，不足以安擾心之內訌也。又曰，餘治瘧發時先嘔者，用半夏瀉心。吐瀉交作者，用生薑瀉心。胸痞下利者，用甘草瀉心，皆應如桴鼓。</p><p>小承氣湯</p><p>大黃（四兩）厚朴（二兩）枳實（三枚）</p><p>水四升，煮取一升二合，去滓，分溫二服。初服湯，當更衣；不爾者，盡飲之。若更衣勿服。</p><p>雄按：於大承氣湯既去芒硝而減枳、樸，復以大黃同煎，而緩其盪滌之性，古人謂之和胃之劑，故曰小承氣湯。</p><p>牛黃清心丸</p><p>陝西牛黃（二分五釐）鏡面硃砂（一錢五分）生黃連（五錢）黃芩山梔（各三錢）鬱金（二錢）</p><p>為末，蒸餅為糊，丸如黍米大。每服七八丸。</p><p>王晉三曰：此丸古有數方，其義各別。若治溫邪內陷，包絡神昏者，惟萬氏此方為妙。蓋溫熱入於心包絡，邪在裡矣。草木之香，僅能達表，不能透裡，必借牛黃幽香物性，乃能內透包絡，與神明相合，然尤在佐使之品，配合咸宜。萬氏用芩、連、山梔以瀉心火。鬱金以通心氣。辰砂以鎮心神，合之牛黃相使之妙。是丸調入犀角、羚羊角、金汁、甘草、人中黃、連翹、薄荷等湯劑中，頗建奇功。</p><p>雄按：周公謹雲：《局方》牛黃清心丸，止是前八味至蒲黃而止。自山藥以後，凡二十一味，乃補虛中山芋丸。當時不知何以誤併為一，因循不曾改正，貽誤後人匪細。凡此之類，讀書者不可不知也。一方用牛黃、雄黃、黃連、黃芩、梔子、犀角、鬱金、硃砂各一兩、真珠五錢、冰片、麝香各二錢五分，研煉蜜丸，每重一錢，金箔為衣，蠟匱，功效較萬方為勝。汪按：萬方太輕，此方較有力。</p><p>至寶丹</p><p>生烏犀角生玳瑁琥珀鏡面硃砂（研飛）雄黃（研飛，各一兩）西牛黃（五錢）龍腦（研）麝香（研，各一錢）安息香（一兩五錢，為末，酒研飛淨一兩，熬膏，用水安息尤妙）金箔銀箔（各五十片，研細為衣）</p><p>先將犀、玳為細末，入餘藥研勻，將安息香膏，重湯煮，凝成後，入諸藥中，和搜成劑，丸如梧子大，蠟護，臨服剖，用人蔘湯化下三丸至五丸。《本事方》有人蔘、南星、天竺黃。</p><p>王晉三曰：此治心臟神昏，從表透裡之方也。黃，犀、玳、珀，以有靈之物，內通心竅。朱、雄、二箔，以重墜之品，安鎮心神。佐以腦、麝、安息，搜剔幽隱諸竅。東垣雲：冰、雄、牛、麝，入骨髓，透肌膚。抱朴子言：金箔、雄黃，合餌為地仙，若與丹砂同用為聖金。餌之可以飛昇。故熱入心包絡，舌絳神昏者，以此丹入寒涼湯藥中用之。能祛陰起陽，立展神明，有非他藥所可及。徐氏雲：安神定魄，必備之方，真神丹也。若病因頭痛而即神昏不語者，此肝虛魂升於頂，當用牡蠣救逆以降之，又非至寶丹所宜輕試。</p><p>涼膈散（一名連翹飲子）</p><p>連翹（四兩）大黃（酒浸）芒硝甘草（各二兩）黃芩（酒炒）薄荷梔子（各一兩）</p><p>為粗末。每服三五錢，加竹葉七片，水一碗半，煎一碗，去滓；入生白蜜一匙，微煎溫服。</p><p>與四物各半服，能和營洩熱，名雙和散。《本事方》加赤芍、幹葛，治諸熱累效。《玉機》雲：輕者，宜桔梗湯。汪按：此方與第二方桔梗湯名同實異。即本方去硝、黃，加桔梗舟楫之品。浮而上之，去膈中無形之熱，且不犯中下二焦也。</p><p>雄按：此方加減法，詳《宣明論》。</p><p>徐洄溪曰：此瀉中上二焦之火，即調胃承氣加疏風清火之品也。</p><p>餘師愚曰：熱淫於內，治以鹹寒，佐以苦甘，故以連翹、黃芩、竹葉、薄荷升散於上。大黃、芒硝推蕩其中。使上升下行，而膈自清矣。餘謂疫疹乃無形之熱，投以硝黃之猛烈，必致內潰，因去硝、黃，加生石膏、桔梗，使熱降清升，而疹自透，亦上升下行之義也。</p><p>雄按：法本宣明，剪裁甚善。</p><p>犀角地黃湯</p><p>暹羅犀角（磨汁）連翹（各三錢）生地（五錢）生甘草（五分）</p><p>水二鍾，武火煎三物至八分，去滓；入犀汁和服。</p><p>王晉三曰：溫熱入絡，舌絳煩熱，八九日不解，醫反治經，寒之，散之，攻之，熱勢益熾，得此湯立效者。非解陽明熱邪，解心經之絡熱也。按《本草》犀角、地黃能走心經，專解營熱。連翹入心，散客熱。甘草入心，和絡血。以治溫熱證，熱邪入絡，功勝《局方》。</p><p>導赤散</p><p>生地木通甘草梢（各等分，雄按：生地、木通不應等分。）</p><p>水煎服，或加淡竹葉。汪按：古方淡竹葉即竹葉也，淡竹乃竹名耳。今藥肆所售淡竹葉草，是小青之別種，性能涼胃，不能清心，醫人每多誤用。</p><p>雄按：本方去甘草，加黃芩蜜丸，名火府丹，亦治心熱溺澀淋渴等證；本方加升麻、黃連、丹皮，名升麻清胃湯。輕清涼血，乃秦皇士透化斑疹之良劑。</p><p>理中丸</p><p>人蔘甘草（炙）術乾薑（各三兩）</p><p>搗篩為末，蜜和為丸，如雞子黃大。以沸湯數合和一丸，研碎溫服之。日三四服，夜二服。腹中未熱，益至三四丸。</p><p>雄按：“未熱”二字，須著眼，腹中不冷者，其可服乎。</p><p>然不及湯。湯法：以四味依兩數切，用水八升，煮取三升，去渣，溫服一升，日三。</p><p>徐洄溪曰：此仲景治寒多霍亂之方也，蓋亦傷寒之類。後人以暑月之吐利當之，而亦用此方，更造為大順散者，皆無稽之論也。</p><p>四君子湯</p><p>人蔘白朮（炒）茯苓（各二錢）甘草（炙，一錢）生薑（三片）大棗（二枚）</p><p>水煎，溫服。</p><p>徐洄溪曰：此補脾之主方。</p><p>玉女煎</p><p>生石膏（三五錢）熟地（三五錢或一兩）麥冬（二錢）知母牛膝（各一錢五分）</p><p>水一鍾半，煎七分服。</p><p>雄按：陳修園力闢此方之謬。然用治陰虛胃火熾盛之齒痛，頗有捷效。若治溫熱病，地黃宜生，牛膝宜刪。葉氏引用，決不泥守成方，近讀《景嶽發揮》，果與陳氏之論印合。</p><p>四物湯</p><p>生地當歸（各三兩）芎（一兩五錢）芍藥（二兩）</p><p>咀。每服四錢，水二盞，煎八分，去滓，溫服。</p><p>張路玉曰：四物為陰血受病之專藥，非調補真陰之藥也。</p><p>汪按：調補真陰宜集靈膏。不宜四物，而人多誤會。</p><p>小柴胡湯</p><p>柴胡（半斤）黃芩人蔘甘草（炙）生薑（各三兩）半夏（半升）大棗（十二枚）</p><p>水一斗二升，煮取六升，去滓；再煎取三升，溫服一升，日三。</p><p>尤拙吾曰：熱入血室三條，其旨不同。第一條是血舍空而熱乃入者，空則熱不得聚而遊其部，故脅滿痛。第二條是熱邪與血俱結於血室者，血結亦能作寒熱，柴胡亦能去血結，不獨和解之謂矣；第三條是熱邪入而結，經尚行者，經行則熱亦行而不得留，故必自愈。無犯胃氣及上二焦，病在血而不在氣，在下而不在上也。若誅伐無過，變證隨出，烏能自愈耶？</p><p>沈再平曰：今人治瘧，必用此湯。若非此湯，即不足以為治者。故致輾轉淹滯，變生不測，竟能殞命，則知瘧本非死證，惟概以柴胡治瘧者，殺之也。夫柴胡為少陽表藥，若其瘧果發於少陽，而以柴胡治之，無不立愈。若系他經用之，則必使他經之邪輾轉而入少陽，遷延以斃，乃既死猶曰：柴胡為治瘧主藥，吾開手即用之，不知其何以死？病家亦以柴胡治瘧而竟不效，真其命之當死也。彼此昏迷，不得一悟，良可浩嘆！</p><p>雄按：《內經》論瘧，既分六經，又分臟腑，並不泥定少陽一經，醫家繹之。</p><p>雄按：本方柴、半各八兩，準今得六錢零八釐。參、草、苓、姜各三兩，準今得二錢二分八釐。棗十二枚。以水一斗二升，準今得八合零四抄，煮至減半，去滓，再煎至減半，夫煎而又煎，只取四分之一，其湯之濃郁甘柔可知。喻氏謂和藥取其各藥氣味之相和。餘謂和者，取其氣緩味厚，斯為補正託邪之劑。故惟風寒正瘧，邪在少陽者，可以按法而投。則參、甘、姜、棗，補胃充營。半夏利其樞。柴、芩解其熱。病無不愈矣。猶之今人於瘧發之先，飽啖羊肉酒飯，亦能取效。汪按：瘧疾寒來之時。強食過飽。往往一寒不能復熱而死。吾見甚多。不可不戒。蓋風寒自表而受，胃腑空虛，自能安谷，治必先助中氣，託邪外出，即御外邪，杜其內入，誠一舉兩全之策也。若溫熱暑溼諸瘧，邪從口鼻而受，肺胃之氣，先已窒滯，病發，即不飢惡谷，脘悶苔黃，苟不分別，但執此湯，奉為聖法。則參、甘、姜、棗，溫補助邪，驟則液涸神昏，緩則邪留結痞，且有耗傷陰血而成瘧勞者。即不用全方，而專以柴胡為治瘧主藥，亦惟營陰充裕，或溫熱暑溼之邪，本不甚重。及兼感風寒之表邪者，始可見功。汪按：治正瘧必宜此湯。溫暑亦有正瘧。不獨風寒方用。黃芩是清熱非祛寒也。且柴胡主少陽半表半里。黃芩裡藥。亦非以治表邪。但當辨其是否正瘧耳。若似瘧非瘧。妄用柴胡。必提成長熱不退。或兩耳大痛。甚至神昏。更或引動肝風痙厥立至。生平見之屢矣。故倪涵初所定三方，亦愈病者稀而加病者多也。汪按：瘧疾強止變成臌脹者多不救。而人但知其臌脹而死。未嘗歸咎於治瘧之不善，故醫者終身誤人而不自知。雖告之不信也。世人凡患瘧，不究病因，輒以姜棗湯灌之，其弊類此，羊肉亦然。凡屬時瘧，雖愈後亦忌食，食則必復，此時瘧之所以異於正瘧也。可不察哉！</p><p>桂枝紅花湯</p><p>《傷寒》桂枝湯加紅花。</p><p>原方桂枝芍藥、生薑（各三兩）甘草（炙，二兩）大棗（十二枚）</p><p>蔥豉湯</p><p>蔥白（一握）香豉（三合）</p><p>水煎，入童子小便一合，日三服。</p><p>雄按：蘆根、桑葉、滑石、蔗漿之類，皆可隨證佐用。</p><p>張路玉曰：本方藥味雖輕，功效最著。凡虛人，風熱伏氣發溫，及產後感冒，靡不隨手獲效。</p><p>尤拙吾曰：溫邪之發，陰必先傷，設有當行解散者，必兼滋陰之品於其中。昔人於蔥豉湯內加童便。於梔豉湯中加地黃、麥冬。亦此意也。</p><p>雄按：二方加減，古法最詳。</p><p>華岫雲曰：在內之溫邪欲發，在外之新邪又加，蔥豉湯最為捷徑，表分可以肅清。</p><p>鄒潤安曰：梔子與蔥白，一系洩熱，一系通陽。洩熱者縱，通陽者橫。縱則能通上下之道，此所以宜於汗吐下後，表邪已解之時。橫則能達外內之情，此所以宜於病初起，卒難辨識之際。而豆豉擅開發上焦鬱抑，宣導陰濁逗留，故在先在後，鹹藉以奏功也。</p><p>雄按：葉氏春溫篇，於新邪引動伏邪，亦主是方。蓋此湯為溫熱初病開手必用之劑，鞠通不察，舍近而圖遠，遂為喻氏臆說所惑，以桂枝湯為初感之治，仍不能跳出傷寒圈子矣。意欲紹述仲聖乎。則祖上之門楣，不可誇為自己之閥閱也。拘守其跡，豈是心傳。尤氏雲：桂枝湯為傷寒表病而裡和者設。設溫病伏寒變熱，少陰之精已被劫奪，雖有新舊合邪，不可更用辛溫助熱而絕其本也。吳氏殆未之聞耶？</p><p>清心涼膈散（一名桔梗湯）</p><p>即涼膈散去硝、黃，加桔梗。餘氏又加生石膏，為治疫疹初起之良劑。</p><p>葦莖湯</p><p>葦莖（二斤）薏苡仁瓜瓣（各半斤）桃仁（五十枚）</p><p>水一斗，先煮葦莖得五升，去滓；納諸藥，煮取二升，服一升，再服。</p><p>雄按：鄒氏續疏雲：葦莖形如肺管，甘涼清肺，且有節之物，生於水中，能不為津液閡隔者，於津液之閡隔而生患害者，尤能使之通行。薏苡色白味淡，氣涼性降，秉秋生之全體，養肺氣以肅清，凡溼熱之邪客於肺者，非此不為功也。瓜瓣即冬瓜子，冬瓜子依於瓤內，瓤易潰爛，子不能浥，則其能於腐敗之中，自全生氣，即善於氣血凝敗之中，全入生氣，故善治腹內結聚諸癰，而滌膿血濁痰也。桃仁入血分而通氣，合而成劑，不僅為肺癰之妙藥，竟可廖肺痺之危痾。</p><p>瀉白散</p><p>桑白皮地骨皮（各一兩）甘草（五錢）</p><p>為粗末。每服一二錢，入粳米百粒水煎。</p><p>徐洄溪曰：此方能治肺中之飲。</p><p>雄按：此瀉去肺熱而保定肺氣之方也。若肺不傷於熱而傷於風寒者，誠有如鞠通所謂必將邪氣戀定，而漸成勞怯矣。故用藥必先議病也。</p><p>葶藶大棗瀉肺湯</p><p>葶藶（熬，令黃色，搗丸，如雞子大）大棗（十二枚）</p><p>水三升，煮棗，取二升，去棗；內葶藶煮取一升，頓服。</p><p>雄按：《外臺》用葶藶、杏仁各一升，大棗六十枚，合杵如膏，加蜜作丸桐子大。桑白皮湯下六七十丸，以大便通利為度。《本事方》無杏仁，有陳皮、桔梗，棗肉丸梧子大。每服五七丸，飲下，名棗膏丸。元戎於本方加麻黃、五味子，汪按：此二味並用，似嫌夾雜。並治痰實飲閉而為喘脹者。餘治虛弱人，患實痰哮喘者。用葶藶炒黃，煎湯去渣，以湯煮大棗食之。亦變峻劑為緩劑之一法也。</p><p>竹葉石膏湯</p><p>竹葉（二握）生石膏（一斤）半夏（半斤，洗）人蔘（三兩）甘草（二兩，炙）麥門冬（一斤）粳米（半斤）</p><p>雄按：陳修園曰：《傷寒論》用人蔘者有數方。皆因汗、吐、下之後，亡其津液，故取甘涼以救其陰也。</p><p>水一斗，先煮六味，取六升，去滓；內粳米，煮米熟湯成，去米，溫服一升，日三。《集驗》此方加生薑，治嘔最良。</p><p>雄按：餘用此方，治暑瘧極妙。</p><p>徐洄溪曰：此治傷寒解後，虛贏少氣之善後方也。蓋大病之後，必有留熱，治宜清養。後人俱概用峻補以留其邪，則元氣不能驟復，愈補愈虛矣。</p><p>雄按：此理惟喻氏知之，葉氏精之。</p><p>清燥救肺湯</p><p>經霜桑葉（三錢，去筋）杏仁（七分，去皮尖，炒黃）麥門冬（一錢二分）生石膏（二錢五分）人蔘（七分）阿膠（八分）胡麻仁（一錢）枇杷葉（去毛筋，一片）甘草（一錢）</p><p>水一碗，煎六分，食遠服。痰多，加貝母、栝蔞；血枯，加生地；熱甚，加犀角、羚羊角，或加牛黃。</p><p>柯韻伯曰：古方用香燥之品以治氣鬱，不獲奏效者，以火就燥也。惟繆仲淳知之，故用甘涼滋潤之品，以清金保肺立法。喻氏宗其旨，集諸潤劑而制此湯，用意深矣。汪按：此治秋燥證之神方，勝於東垣清燥湯多矣。</p><p>妙香丸（一名大聖丸）</p><p>巴豆（三百十五粒，去皮心膜，炒熟研如面）牛黃（研）膩粉（研）龍腦（研）麝香（研，各三兩）辰砂（飛，九兩）金箔（九十片，研）研勻，煉黃蠟六兩，入白蜜三分，同煉令勻為丸。每兩作三十丸，白湯下二丸，日二。《宣明》有水銀、硼砂。</p><p>此丸治驚癇百病，亦治傷寒潮熱積熱，結胸發黃，狂走躁熱，大小便不通。徐氏雲：三分一丸，難於下嚥，宜作一分一丸，每服三丸為妥。</p><p>六一散（一名天水散）</p><p>膩白滑石（六兩，水飛）甘草（一兩，炙）為細末。每服三錢，溫水或新汲水調下，日三。暑溼內侵，風寒外襲者，豆豉五十粒，蔥白五寸，水一盞煮汁調下即解。甚者，三服必愈。催生下乳，溫水擂胡麻漿調下，並可下死胎，解斑蟊毒。加辰砂少許，名益元散；加黃丹少許，名紅玉散；加青黛少許，名碧玉散；加薄荷葉末少許，名雞蘇散。</p><p>李瀕湖曰：熱散則三焦寧，而表裡和；溼去則闌門通，而陰陽利。完素以之治七十餘證，贊為凡間仙藥，不可缺之。</p><p>雄按：小溲清長者，勿服。</p><p>大順散</p><p>甘草（三十斤，銼寸長）乾薑杏仁（去皮尖）肉桂（去粗皮，各四斤）先將甘草同白砂炒及八分黃熟，王晉三曰：白砂即河砂。或雲是白砂糖，非。次入乾薑同炒，令姜裂；次入杏仁，又同炒候不作聲為度，篩去砂後，入肉桂一處搗為散。每服二錢，水煎溫服。如煩躁，井華水調下，不拘時，沸湯調亦可。</p><p>王安道曰：此方，甘草最多，乾薑、杏仁肉桂次之。除肉桂外，三物皆炒者，原其初意，本為冒暑伏熱，引飲過多。脾胃受溼，嘔吐水谷不分，臟腑不調所立。蓋溫中藥也，內有杏仁，不過取其能下氣耳。若以之治靜而得之之證，吾恐不能解，而反增內煩也。世俗不明，類曰夏月陰氣在內，此等方為必用之藥。籲！誤矣。夫陰氣，非寒氣也。蓋夏月陽氣發散於外，而陰氣則在內耳！豈可視陰氣為寒氣，而用溫熱之藥乎？陰果為寒，何以夏則飲水耶？汪按：若夏月必宜溫藥。則冬月必宜涼藥乎。且大熱煩躁。而更以薑桂之燥熱助之。不得已而用井華水。欲使相濟。不知井華水之力不能制也。尤為進退無據矣。</p><p>徐洄溪曰：此治暑月內傷飲冷證，非治暑也。又甘草多於諸藥八倍亦非法。此等病百不得一，偶用之耳！而製藥四十二斤，又止服二錢，其意何居？其方本不足取，而世之庸醫竟以此治燥火之暑病，殺人無算，可勝悼哉！</p><p>紫雪丹</p><p>黃金（一百兩，徐雲：以飛金一萬頁代之尤妙。）寒水石磁石石膏滑石（各三斤）</p><p>以上並搗碎，用水一斛，煮至四鬥，去滓，入下藥：</p><p>羚羊角屑犀角屑青木香沉香（各五斤）丁香（一兩，徐雲：宜用二兩。）元參升麻（各一斤）甘草（八兩，炙）</p><p>以上入前藥汁中，再煮取一斗五升，去滓，入下藥：</p><p>朴硝（十斤）硝石（四斤，徐雲：二硝太多宜用十分之一。）</p><p>二味入前藥汁中，微火上煎，柳木篦攪不住，候有七升，投在木盆中半日，欲凝，入下藥：</p><p>硃砂（三兩）麝香當門子（一兩二錢五分）</p><p>二味入前藥中，攪調令勻，瓷器收藏，藥成霜雪而色紫，新汲水調下。</p><p>雄按：《雞峰》方無磁石、滑石、硝石，其二角只用各十兩，丁、沉、木香各五兩，升麻六兩，朴硝二斤，麝香卻用三兩，餘六味同。又薛公望雲：方中黃金不用亦可。汪按：宜用飛金箔不可去。</p><p>徐洄溪曰：邪火毒火，穿經入髒，無藥可治。此能消解，其效如神。</p><p>禹餘糧丸（即針砂丸，又名蛇含石丸）</p><p>蛇含石（即蛇黃大者，三兩，以新鐵銚盛入炭火中燒，石與銚子一般紅，用鉗取蛇黃傾入醋中，候冷，研極細末，聽用）禹餘糧（三兩）真針砂（五兩，以水淘淨，炒幹，入餘糧一處用米醋二升，就銚內煮，醋幹為度，後用銚並藥入炭火中燒紅鉗出，傾藥淨磚上，候冷研細）以三物為主，其次量人虛實入下項藥：</p><p>羌活川芎木香茯苓牛膝桂心白豆蔻大茴蓬術附子乾薑青皮三稜白蒺藜當歸（酒浸一宿，各五錢）</p><p>為末，入前藥拌勻，以湯浸蒸餅，捩去水，和藥；再杵，為丸，梧子大。食前溫酒、白湯任下三十丸至五十丸。最忌鹽，一毫不可入口，否則發疾愈甚。但試服藥，即於小便內旋去，不動臟腑，而能去病，日三服。兼以溫和調補氣血藥助之，真神方也。</p><p>雄按：此乃治水腫寒積之方，今人輒用以治脹。然脹有寒熱二證，設熱脹誤服，貽害非輕。丹溪雲：溫熱之藥太多，宜有加減，不可徒執其方。魏玉橫雲：陰虛內熱，而為脹，誤服燥熱石藥，必死。</p><p>徐洄溪曰：此方兼治有形之積塊。</p><p>牡蠣澤瀉散</p><p>牡蠣澤瀉蜀漆（洗去腥）栝蔞根葶藶子商陸根（熬）海藻（洗去鹹，各等分）異搗，下篩為散，更入臼中杵之。白飲和服方寸匕。小便利，止後服。</p><p>雄按：古云：商陸水煎，能殺人。</p><p>華岫雲曰：葉氏雖善用古方，然但取其法而並不膠柱，觀其加減之妙，如復脈、建中、瀉心等類可知。至用牡蠣澤瀉散，只取此二味。故案中有但書用某方而不開明藥味者，決非盡用原方，必有加減之處，觀者以意會之可也。</p><p>雄按：此論通極，諸方皆當作如是觀。</p><p>鄒潤安曰：牡蠣澤瀉散證水蓄於下，上焦之氣，不能為之化。故《類萃》商陸、葶藶以從上下降，澤瀉、海藻以啟水中清氣上行，栝蔞、牡蠣則一以上濟其清，一以下召其濁，而使之化耳。</p><p>又曰：牡蠣澤瀉散，治腰以下水氣不行，必先使商陸、葶藶從肺及腎，開其來源之壅。而後牡蠣、海藻之軟堅，蜀漆、澤瀉之開洩，方能得力。用栝蔞根者，恐行水之氣過駛，有傷上焦之陰。仍使之從脾吸陰，還歸於上，與常山之蛇，擊其首則尾應，擊其尾則首應者不殊也。</p><p>越脾湯</p><p>麻黃（六兩）石膏（八兩）生薑（三兩）甘草（二兩）大棗（十二枚）</p><p>水六升，煮麻黃去沫；內諸藥，煮取三升，分三服。惡風，加附子一枚。</p><p>喻嘉言曰：越脾湯者，示微發表於不發之方也。大率取其通調營衛。麻黃、石膏二物，一甘熱，一甘寒，合而用之，脾偏於陰，則和以甘熱。胃偏於陽，則和以甘寒。乃至風熱之陽，水寒之陰，凡不和於中土者，悉得用之。何者？中土不和，則水谷不化其精悍之氣，以實營衛，營衛虛則或寒、或熱之氣，皆得壅塞其隧道，而不通於表裡。所以在表之風水用之，而在裡之水兼渴而小便自利者鹹必用之，無非欲其不害中土耳。不害中土，自足消患於方萌矣。</p><p>甘遂半夏湯</p><p>甘遂（大者三枚）半夏（十二枚）芍藥（五枚）甘草（如指大一枚，一本無甘草）</p><p>汪按：王氏雖為之釋究當從一本去甘草為是。</p><p>水二升，煮取半升，去滓；以蜜半升，和藥汁煎取八分，頓服之。</p><p>王晉三曰：甘遂反甘草，反者此欲下而彼欲上也，乃以芍藥約之，白蜜潤之，則雖反而甘遂仍得下滲。《靈樞》有言，約方如約囊。甘遂、半夏逐留飲瀰漫於腸胃之間，雖利而續堅滿，苟非以甘草、白蜜與甘遂大相反者，激而行之，焉能去其留著之根？相反為方，全賴芍藥之酸可勝甘，約以監反，庶不溷亂中焦而為害。然學識未優者，不可輕試於人也。</p><p>控涎丹（一名妙應丸）</p><p>甘遂（去心）大戟（去皮）白芥子（各等分）</p><p>為末，蒸餅糊丸。每服五七丸至十丸，臨臥薑湯服。</p><p>雄按：餘治虛人飲證，每以六君子湯去甘草，送服，甚妥。達可謂之子龍丸。雲：治流注竄毒甚效。</p><p>王晉三曰：控，引也。涎讀作羨，湎涎也。水流貌。引三焦之水，湎涎流出於水道也。芥子色白，入肺而達上焦。甘遂色黃，入脾而行中焦。大戟色黑，入腎而走下焦。故白芥子走皮裡膜外之水飲。甘遂決經隧之水飲，大戟逐臟腑之水飲。三者引經各異，湎涎於水道則同，故復之為方，而名控涎也。汪按：涎即次之俗字，亦作漩，本指口唾，引伸為痰涎。王說未當。</p><p>又控涎丹治諸癇。</p><p>生川烏半夏（洗）殭蠶（炒，各半兩，生薑汁浸一宿）鐵粉（三錢，研）全蠍甘遂（面裹煨，各二錢半）</p><p>為細末，生薑自然汁為丸，如綠豆大，硃砂為衣。每服十五丸，生薑湯下。二方俱忌食甘草。</p><p>五子五皮湯</p><p>即五皮飲（五加皮、地骨皮、茯苓皮、大腹皮生薑皮一方五加易陳皮。一方五加易桑白皮）加杏仁、蘇子、葶藶子、白芥子、萊菔子。一方無杏仁、芥子。有香附、車前子。</p><p>桂苓丸</p><p>桂（一兩）茯苓（二兩）</p><p>為末，蜜丸。沸湯下二錢。作湯名桂苓飲。</p><p>禹功丸（即禹功散）</p><p>黑牽牛頭（入磨一次，不復再磨，四兩）大茴香（炒，一兩）</p><p>為細末。以生薑自然汁調服一二錢。或加木香一兩。</p><p>防己茯苓湯</p><p>防己黃芪桂枝（各三兩）茯苓（六兩）甘草（二兩）</p><p>水六升，煮取二升，分溫三服。</p><p>王晉三曰：餘治太陽腰髀痛，審證借用此方，如鼓之應桴。</p><p>中滿分消湯</p><p>半夏（一錢）厚朴黃連黃柏（俱姜制）川烏乾薑（俱炮開口）吳萸（炒）草豆蔻（炒研）木香人蔘（各五分）茯苓澤瀉（各一錢半）生薑（五片）</p><p>水煎，稍熱服。大忌房勞、生冷、炙煿、酒、面、糟醋、鹽醬等物。身熱，脈浮，喘滿，有表證，加麻黃五分。血虛至夜煩熱，加歸身、黃芪各五分。陽氣下陷，便溺赤澀，加升麻、柴胡各三分。脾氣虛弱，飲食不磨，去黃柏，加益智仁、蓽澄茄、青皮各二分。</p><p>中滿分消丸</p><p>厚朴半夏黃連（俱薑汁炒）黃芩枳實白朮（同枳實拌溼炒焦）幹生薑茯苓豬苓澤瀉人蔘（各五錢）甘草（炙，一錢），湯浸蒸餅為丸，梧子大。每服百丸，沸湯下。脾胃氣滯，食積脹滿，加陳皮、砂仁各五錢。經脈溼滯，腹皮骽臂痛不可拊者，加片子薑黃一錢。肺熱氣化不行，溺閉喘渴者，加知母三錢。</p><p>張路玉曰：東垣分消湯、丸，一主溫中散滯，一主清熱利水，原其立方之旨，總不出《內經》平治權衡，去菀陳莝，開鬼門，潔淨府等法。其湯方主中滿寒脹，乃下焦陰氣逆滿，抑遏中焦陽氣，有似乎陰之象，故藥中雖用烏頭之辛熱，宣佈五陽，為闢除陰邪之嚮導，即用連、柏之苦寒以降洩之。苟非風水膚脹，脈浮，證起於表者，孰敢輕用開鬼門之法，以鼓動其陰霾四塞乎。丸方主中滿熱脹，用黃芩之輕揚以降肺熱，則用豬苓、澤瀉以利導之。故專以潔淨府為務。無事開鬼門、宣佈五陽等法也。</p><p>小青龍湯</p><p>麻黃（去節）芍藥細辛乾薑甘草（炙）桂枝（各三兩）五味子半夏（各半升）</p><p>水一斗，先煮麻黃湯減二升，去上沫，內諸藥，煮取三升，去滓，溫服一升。</p><p>徐洄溪曰：此方專治水氣。蓋汗為水類，肺為水源，邪汗未盡，必停於肺胃之間，病屬有形，非一味發散所能除，此方無微不到，真神劑也。</p><p>木防己湯</p><p>木防己（三兩）桂枝（二兩）人蔘（四兩）石膏（如雞子大，二枚）</p><p>水六升，煮取二升，分溫再服。虛者即愈，實者復發，去石膏，加茯苓、芒硝。</p><p>尤拙吾曰：防己，桂枝，一苦一辛，並能行水氣而散結氣。而痞堅之處，必有伏陽。吐下之餘，定無完氣。書不盡言，而意可會也。故又以石膏治熱，人蔘益虛，於法可謂密矣。其虛者，外雖痞堅，而中無結聚，即水去氣行而愈。其實者中實有物，氣暫行而復聚，故三日復發也。去石膏加芒硝者，魏伯鄉雲以其既散復聚，則有堅定之物留作包囊，故以堅投堅而不破者，即以軟投堅而即破也。加茯苓者，亦引飲下行之用耳。</p><p>鄒潤安曰：防己之莖如木，故名木防己。後世以其出漢中，因又名漢防己，非二物也。如仲聖但以防己名湯，則曰木防己湯。連他物以名湯，則除去木字，以便稱謂耳。後人以莖為木，以根為漢，及治風治水之分，均屬臆斷。</p><p>藿香正氣散</p><p>厚朴陳皮桔梗白朮半夏（各二兩）大腹皮（換檳榔亦可，或用蒼朮）白芷茯苓蘇葉藿香（各三兩）甘草（炙，一兩）</p><p>為粗末。每服三錢，姜三片，棗一枚，煎熱服。汪按：《蘭臺軌範》無白朮。</p><p>不換金正氣散</p><p>蒼朮（泔浸去皮，麻油拌，炒黃，四兩）厚朴（去皮薑汁，炒）陳皮（去白）甘草（炙，各三兩）藿香半夏（各二兩）</p><p>為粗末。每服三錢，水煎溫服。或加香豉。</p><p>雄按：二方皆治風寒外感，食滯內停，或兼溼邪，或吸穢氣，或傷生冷，或不服水土等證，的是良方。若溫暑熱證，不兼寒溼者，在所切禁。今人謂其統治四時感證，不審病情，一概亂用，殊可笑也。</p><p>六和湯</p><p>香薷（二兩）人蔘茯苓甘草（炙）扁豆厚朴（姜制）木瓜杏仁（去皮尖）半夏（各一錢）藿香砂仁（炒研，各六分）生薑（三片）大棗（一枚）</p><p>水煎，熱服。一方無香薷，有白朮。汪按：宜用香薷為暑月受涼閉汗故表之也。</p><p>雄按：此亦治暑月外感風寒，內傷生冷之劑。香薷飲之方不一，主治略同。皆非治暑之藥也，用者辨之。</p><p>五積散</p><p>蒼朮厚朴陳皮甘草麻黃桂枝炮姜半夏茯苓枳殼桔梗芍藥當歸川芎白芷生薑蔥白</p><p>為粗末。每服三錢，水煎服。汪按：麻黃亦為閉汗而設。</p><p>雄按：此治外受寒溼，內挾冷食之劑。</p><p>益黃散</p><p>陳皮青皮（下食入太陰之倉）丁香（去脾胃中寒，各二錢）訶子肉（五錢，能開胃消食止痢）甘草（炙，三錢）</p><p>為末。每服一二錢，水煎。錢仲陽用治脾土虛寒，嘔吐洩瀉。汪按：徐洄溪謂訶子肉水煎澀難入口。此方似宜末服。不必水煎。</p><p>又益黃散</p><p>人蔘陳皮（去白，各一錢）黃芪（二錢）生甘草炙甘草（各五分）芍藥（七分）黃連（少許）</p><p>為末。每服二錢，水一杯，煎五分服。李東垣用治慢脾風。</p><p>星附六君湯</p><p>即六君子湯、四君子加陳皮半夏是也。加制南星、白附子。</p><p>附連香飲（佚）</p><p>俟考</p><p>雄按：本論主治熱氣深伏，煩渴嘔逆，必以黃連之苦降洩熱為君。或謂即香連丸，則木香與火升作嘔者，非所宜也。若寒嘔，則石蓮丁香飲甚妙。</p><p>黃連竹茹橘皮半夏湯</p><p>藥即湯見。</p><p>雄按：此方於橘皮竹茹湯，去生薑之溫、甘草之甘，加黃連之苦寒，以降諸逆衝上之火。半夏之辛開，以通格拒搏結之氣。用治嘔噦，其效如神。</p><p>來複丹</p><p>太陰元精石舶上硫黃硝石（各一兩，用硫黃為末微火炒結成砂子大）橘紅青皮（去白）五靈脂（澄去砂，炒令煙盡，各二錢）</p><p>為末，醋糊丸，豌豆大。每服三十丸，白湯下。</p><p>七香餅</p><p>香附丁香皮（各一兩二錢）甘鬆（八錢）益智仁（六錢）砂仁蓬術廣皮（各二錢）</p><p>為末，神曲糊調勻，捏成餅子。每重一二錢，幹之，用時杵碎，水煎服。</p><p>平胃散</p><p>茅山蒼朮（去粗皮，米泔浸，五兩）紫厚朴（去皮，薑汁炒）陳皮（去白，各三兩二錢）甘草（炙，二兩）</p><p>為末。每服二錢，水一盞，姜一片，同煎七分，溫服。</p><p>柯韻伯曰：《內經》以土運太過曰敦阜，其病腹滿。不及曰卑監。其病留滿痞塞。三承氣湯，調胃土之敦阜。此方平胃土之卑監也。培其卑者而使之平，非削平之謂。猶溫膽湯用涼劑而使之溫，非用溫之調也。</p><p>雄按：柯氏此論，雖已超越前賢，而義猶未暢也。三承氣湯，調胃土之敦阜韙矣。若卑監者，乃是脾德有慚，土不勝溼，健運失職，陽氣不升，非胃病也。夫脾字從卑，原為陰土，其性惡溼，燥補相宜，既知脾溼去而不滯，脾得補而健運。則是方也，乃調脾土之卑監而名曰平胃者，以脾氣健而升，則胃自平而降耳。本非削平之謂也。</p><p>胃苓湯</p><p>即平胃合五苓也。</p><p>桃核承氣湯</p><p>桃仁（五十個，去皮尖）大黃（四兩）甘草桂枝芒硝（各二兩）</p><p>水七升，煮取二升半，去滓；內芒硝，更上火，微沸，下火，先令溫服五合，日三服。當微利。徐雲：微利則僅通大便，不必定下血也。</p><p>徐洄溪曰：熱甚則血凝而上幹心包，故神昏而如狂。血得熱而行，苟能自下，則邪從血出，亦能自愈。但小腹急結，是蓄血見證，宜此主之。鄒潤安曰：瘀血一證，《傷寒論》《金匱要略》論之最詳。大凡已見熱標，而無熱證。脈無熱象者，瘀也。有所阻則應有所不通，有所阻而氣化仍通者，瘀也。並無所阻，而自謂若有所阻者，瘀也。有燥象而不渴，不應渴而反渴者，瘀也。蓋氣以化而行，血以行而化，氣已行而結者，猶結，則非氣病。況血應濡而不濡，實非枯而似枯。是非有瘀，何由得此哉？</p><p>雄按：餘治李氏婦，崩後溺澀。暨顧氏婦，產後小便不通，皆以瘀行而愈。可見病機多幻，雖聖人亦有所不能盡也。故許知可治毗陵貴婦，用桃仁煎而愈。古之人有行之者矣。王清任論病專究瘀血，即葉氏所云病久入絡，義皆本於仲景也。</p><p>白虎加桂枝湯</p><p>石膏（一斤）知母（六兩）甘草（炙，二兩）粳米（二合）桂枝（三兩銼）。每服五錢，水一盞半，煎至八分，去滓，溫服，汗出愈。</p><p>鄒潤安曰：或問，桂枝與白虎，寒熱天淵，安可兼用？且論中諄諄以表不解，禁用白虎，既可兼用，則何不加此，而必待表解乎？曰表不解不可與白虎條，上文言脈浮、發熱無汗，乃麻黃證，非特不得用白虎，且不得用桂枝矣。白虎證者脈大也，汗出也，煩渴欲飲水也。三者不兼即非是。今雲其脈如平，身無寒，但熱，時嘔，皆非白虎證，亦未必可用桂枝。特既與白虎，則三者必具，再加骨節煩疼之表，則無寒不得用柴胡，有汗不得用麻黃，熱多又不得用附子。不用桂枝和營通絡而誰用者，且古人於病有分部，非如後世多以陰陽五行生剋為言。</p><p>雄按：因此遂成議藥不議病之世界，積重難返，奈何？傷寒有傷寒用藥之例，溫瘧有溫瘧用藥之例。蓋傷寒自表入裡，故有一毫未化之寒，即不可與全入者並論，溫瘧自內出外，裡既全熱，但有骨節煩疼一種表證，即不得全認為熱而單用白虎，故必兼桂枝使之盡化，而頃刻致和矣。</p><p>四獸飲</p><p>即六君子湯加草果為散。每服四五錢，生薑三片，鹽少許，烏梅一個，水煎服。</p><p>露姜飲</p><p>人蔘生薑（等分）</p><p>陰陽水煎，去滓，露一宿；再煎數沸，溫服。</p><p>葉香巖曰：瘧疾之發，由於受暑者多，若驟用溫補截之，為害不淺。松江趙嘉柱，瘧發數次，用此法變血痢而死。</p><p>雄按：此方必邪衰正餒而纏綿不已者，始可用以截之。白露降而炎暑消，故取秋露以滌餘邪。若秋前露自地升，不能取也。</p><p>鱉甲煎丸</p><p>鱉甲（十一分，炙）烏扇（即射干，燒）鼠婦（熬）乾薑黃芩大黃桂枝石葦（去毛）厚朴紫葳阿膠（各三分）柴胡蜣螂（熬，各六分）芍藥牡丹皮蟲（熬，各五分）葶藶（熬）半夏人蔘（各一分）瞿麥桃仁（各二分）蜂窠（四分，炙）赤硝（十二分）</p><p>為末，取煅灶下灰一斗，清酒一斛五斗，浸灰。俟酒盡一半，著鱉甲於中，煮令泛爛如膠漆，絞取汁。內諸藥煎，為丸，如梧子大。空心服七丸，日三服。雄按：凡用介類之藥入丸劑，皆當仿此聖法，庶無流弊。</p><p>王晉三曰：鱉甲煎丸，都用異類靈動之物。若水陸飛潛，升者、降者、走者、伏者鹹備焉。但恐諸蟲擾亂神明，取鱉甲為君守之。其洩厥陰破癥瘕之功，有非草木所能比者。阿膠達表息風，鱉甲入裡守神，蜣螂動而性升，蜂房毒可引下，蟲破血，鼠婦走氣。葶藶洩氣閉，大黃洩血閉。赤硝軟堅，桃仁破結。烏扇降厥陰相火，紫葳破厥陰血結。乾薑和陽退寒，黃芩和陰退熱。和表裡則有柴胡、桂枝，調營衛則有人蔘、白芍。厚朴達原，劫去其邪。丹皮入陰，提出其熱。石葦開上焦之水，瞿麥滌下焦之水。半夏和胃而通陰陽。灶灰性溫走氣，清酒性暖走血。統而論之，不越厥陰陽明二經之藥。故久瘧邪去營衛而著臟腑者，即非瘧母亦可藉以截之。《金匱》惟此方與薯芋丸藥品最多。皆治正虛邪著，久而不去之病。非彙集氣血之藥，攻補兼施，未易奏功也。</p><p>雄按：有形癥瘕，按之不移者，即非瘧母，亦可藉以緩消。</p><p>六神湯</p><p>即四君子湯加山藥、扁豆。</p><p>雄按：二陳湯去甘草，加旋復花、石菖蒲、膽南星，亦名六神湯，治癲狂昏厥諸痰證，極效。</p><p>三黃湯</p><p>黃連（酒煮）黃芩（酒炒）大黃（酒浸，各等分）</p><p>《金匱》倍大黃名瀉心湯。</p><p>麻沸湯二升漬之，須臾絞去滓，分溫再服。為末，煉白蜜丸，梧子大，名三黃丸。去大黃，加黃柏等分煎，名金花湯。更加梔子，名梔子金花湯（即黃連解毒湯）。為末，蜜丸，名金花丸。金花湯為末蜜丸，名三補丸。三黃丸加黃柏等分，滴水丸，名大金花丸。</p><p>張石頑曰：金花湯止芩、連，柏三味，作丸名三補金花丸。較湯多梔子，作湯名解毒。更加大黃則名大金花湯。湯丸雖異，功用不殊。但取急攻則用湯，緩祛則用丸。微有區別耳。</p><p>甘露消毒丹（一名普濟解毒丹）</p><p>飛滑石（十五兩）綿茵陳（十一兩）淡黃芩（十兩）石菖蒲（六兩）川貝母木通（各五兩）藿香射干連翹薄荷白豆蔻（各四兩）</p><p>各藥晒燥，生研細末見火則藥性變熱。</p><p>每服三錢，開水調服，日二次。或以神曲糊丸，如彈子大，開水化服。亦可。</p><p>雄按：此治溼溫時疫之主方也。六元正紀，五運分步，每年春分後十三日交二運。徵，火旺，天乃漸溫。芒種後十日交三運。宮，土旺，地乃漸溼。溫溼蒸騰，更加烈日之暑，爍石流金，人在氣交之中，口鼻吸受其氣，留而不去，乃成溼溫疫癘之病。而為發熱倦怠，胸悶腹脹，肢酸咽腫，斑疹身黃，頤腫口渴，溺赤便閉，吐瀉瘧痢，淋濁瘡瘍等證。但看病人舌苔淡白，或厚膩，或幹黃者，是暑溼熱疫之邪尚在氣分。悉以此丹治之立效。並主水土不服諸病。汪按：普濟消毒飲用芩、連、陳皮、元參、連翹、甘桔、升柴、馬勃、鼠粘、薄荷、板藍根、殭蠶。或加人蔘大黃。今附載。</p><p>神犀丹</p><p>烏犀角尖（磨汁）石菖蒲黃芩（各六兩）真懷生地（冷水洗淨浸透，搗絞汁）銀花（各一斤，如有鮮者搗汁用尤良）糞清連翹（各十兩）板藍根（九兩，無則以飛淨青黛代之）香豉（八兩）元參（七兩）花粉紫草（各四兩）各生晒研細（忌用火炒），以犀角，地黃汁、糞清和搗為丸（切勿加蜜，如難丸可將香豉煮爛），每重三錢，涼開水化服，日二次，小兒減半。如無糞清，可加人中黃四兩，研入。</p><p>雄按：溫熱暑疫諸病，邪不即解，耗液傷營，逆傳內陷，痙厥昏狂，譫語發斑等證。但看病人舌色幹光，或紫絳，或圓硬，或黑苔，皆以此丹救之。若初病即覺神情昏躁而舌赤口乾者，是溫暑直入營分。酷暑之時，陰虛之體，及新產婦人，患此最多。急須用此，多可挽回。切勿拘泥日數，誤投別劑，以僨事也。兼治痘瘄毒重，夾帶紫斑危證。暨痘疹後，餘毒內熾，口糜咽腐，目赤神煩諸證。方中犀角為君，鎊而煎之。味極難出，磨則需時，緩不及待。抑且價昂，非貧人所能猝辦。有力者，預為合就施送，則患者易得，救活必多；貧者重生，陰功亦大。或存心之藥鋪照本製售。亦方便之一端也。</p><p>溫膽湯</p><p>竹茹枳實半夏（各一兩）橘紅（一兩五錢）茯苓（七錢）甘草（炙，四錢）每服四五錢，生薑一片，紅棗一枚，水一鍾五分，煎七分服。</p><p>羅東逸曰：膽為中正之官，清靜之府。喜寧謐，惡煩擾。喜柔和，不喜壅鬱。蓋東方木德，少陽溫和之氣也。是以虛煩驚悸者，中正之官，以熇熱而不寧也。熱嘔、吐苦者，清靜之府，以鬱久而不謐也。痰氣上逆者，土家溼熱反乘，而木不得遂其條達也。如是者，首當清熱，及解利三焦。方中以竹茹清胃脘之陽。而臣以甘草、橘、半，通胃以調其氣。佐以枳實，除三焦之痰壅。使以茯苓平滲，致中焦之清氣。且以驅邪，且以養正，三焦平而少陽平，三焦正而少陽正，膽家有不清寧而和者乎！和，即溫也。溫之者，實涼之也。晉三亦云：膽氣退熱為溫，非謂膽寒而溫之也。</p><p>雄按：此方去姜、棗，加黃連，治溼熱痰而化瘧者，甚妙。古人所未知也。</p><p>麻黃杏仁甘草石膏湯</p><p>藥即湯見。</p><p>張石頑曰：此大青龍湯去桂枝、越脾湯加杏仁也。</p><p>雄按：彼二方有姜、棗。專祛上焦溼熱痰氣，與苓桂術甘湯互發。彼借苓術，專祛心下之支飲。此借石膏，專祛膈上之溼熱也。汪按：此語可商石膏除熱非祛溼之品也。</p><p>尤在涇曰：汗出而喘，無大熱者，其邪不在經腠而在肺中。故非桂枝所能發。麻、杏辛甘入肺，散邪氣。肺被邪鬱而生熱，石膏辛寒入肺，除熱氣。甘草甘溫，安中氣。且以助其散邪清熱之用，乃肺臟邪氣發喘之的劑也。又曰：大青龍主散表寒而兼清裡熱，故麻黃多於石膏。此清肺熱而兼散肺邪，故石膏多於麻黃。</p><p>白頭翁湯</p><p>白頭翁（二兩）秦皮黃連黃柏（各三兩）</p><p>水七升煮取二升，去滓，溫服一升。</p><p>柯韻伯曰：三陰俱有下利證。自利不渴者，屬太陰，是髒有寒也；自利渴者，屬少陰，以下焦虛寒，津液不升，故引水自救也。惟厥陰下利屬於熱，以厥陰主肝而司相火。肝旺則氣上撞心，火鬱則熱利下重。溫熱穢氣，奔迫廣腸，魄門重滯而難出，《內經》雲“暴注下迫”者是矣。脈沉為在裡，弦為肝脈，是本鬱之徵也。渴欲飲水，厥陰病則消渴也。白頭翁，臨風偏靜，長於驅風。用為君者，以厥陰風木，風動則木搖而火旺，欲平走竅之火，必寧搖動之風。秦皮，木小而高，得清陽上升之象為臣。是木鬱達之，所以遂其發陳之性也。黃連，瀉君火，可除上焦之渴，是苦以發之。黃柏瀉相火，可止下焦之利，是苦以堅之也。治厥陰熱利有二：初利，用此方以昇陽散火，是謂下者舉之，寒因熱用法；久利，則用烏梅丸之酸以收火。佐以苦寒，雜以溫補，是謂逆之從之，隨所利而行之，調其氣使之平也。</p><p>雄按：徐氏亦云，烏梅丸治久痢之聖方也。</p><p>縮脾飲</p><p>縮砂仁烏梅肉草果仁（煨）甘草（炙，各四兩）幹葛白扁豆（各二兩）</p><p>每服四錢，水一碗，煎八分，水澄冷服以解煩，或欲溫、欲熱，任意服。</p><p>雄按：脾為陰土，喜燥而惡溼，貪涼飲冷，則脾陽為溼所滯，而緩縱解佚，不能宣運如常矣。故以砂仁、草果快脾而去其所惡之溼。臣以甘草、扁豆，甘淡以培其正氣。即佐葛根、烏梅，一以振其敷布之權，一以縮其緩縱之勢。況梅能生液，溼去津生，最為可法。</p><p>三甲散</p><p>鱉甲龜甲（並用酥炙黃為末，各一錢，如無酥，各以醋炙代之）穿山甲（土炒黃，為末）蟬蛻（洗淨，炙幹）白殭蠶（切，生用）牡蠣（煅為末）當歸（各五分）白芍（酒炒，七分）甘草（三分）蟲（三個，幹者擘碎，鮮者杵爛，和酒少許，取汁入湯藥同服，其滓入諸藥同煎）</p><p>水二鍾，煎八分，濾去滓，溫服。</p><p>雄按：此方從《金匱》鱉甲煎丸脫胎。</p><p>白虎加蒼朮湯</p><p>即白虎湯加蒼朮一味。</p><p>葉香巖曰：知母，氣味苦寒，入足陽明。甘草，氣味甘平，入足太陰。石膏，氣味辛寒，入手太陰，足陽明。蒼朮，氣味苦辛溫，入足太陰。粳米，氣味甘平，入手足太陰。此治暑溼相搏而為溼溫病者，以苦寒辛寒之藥清其暑，以辛溫雄烈之藥燥其溼，而以甘平之藥緩其中，則賊邪正邪皆卻，正自安矣。</p><p>清暑益氣湯</p><p>人蔘黃芪白朮廣皮神曲澤瀉（各五分）蒼朮升麻（各一錢）麥冬炙草葛根當歸黃柏（各二分）青皮（二分半）五味子（九粒）</p><p>水二盞，煎一盞，去滓，溫服。</p><p>雄按：《治法匯》止用參、芪、術、草、歸身、橘皮、五味、麥冬、黃柏九味，加姜、棗。汪按：東垣此方洄溪已譏其用藥雜亂。此去蒼朮升麻葛根是矣。然猶不免近雜。用此方者。加減尚宜斟酌。</p><p>王晉三曰：此治膏粱之體，因避暑而襲涼飲冷，內傷脾胃，抑遏真陽之劑，故方中以清解與補益兼施。</p><p>尤拙吾曰：元氣本虛，而又傷於暑溼，以致四肢倦怠，精神短少，懶於動作，胸氣短促，不思飲食，脈浮緩而遲者。</p><p>雄按：其脈如是，乃氣虛溼盛，兼吸微暑也。可用此方。若體實脈盛，或雖虛而不甚，及津涸煩渴多火者，則不可混投也。</p><p>雄按：《溼熱病篇》第三十八條後，餘有清暑益氣法，可用也。汪按：夢隱所定清暑益氣方。用西洋參石斛麥冬黃連竹葉荷稈知母甘草梗米西瓜翠衣十味。較東垣之方為妥。然臨證尚宜加減斟酌。又按。傷暑倦怠投參麥五味立效。然必審其無外感者。若有暑邪投之其危立至。不可不慎也。</p><p>雄按：東垣專事昇陽，徐洄溪、章杏雲皆深非之，此方亦從補中益氣加味。魏柳洲雲：補中益氣湯，為東垣治內傷外感第一方。後人讀其書者，鮮不奉為金科玉律。然不知近代，病人類多真陰不足，上盛下虛者，十居八九。即遇內傷外感之證，投之輒增劇，非此方謬，要知時代稟賦各殊耳。陸麗京嘗言，陰虛人，誤服補中益氣，往往暴脫，司命者審諸。今人吸菸者多，陰液既已耗傷，痰氣極易升逆。按：丹溪雲：素無痰者，服升柴不致滿悶。孫文垣雲：經謂升降浮沉必順之。又曰：天時不可伐，雖宜升提之病，而冬之閉藏，實為春令發生之本，天人一理。若不顧天時，而強用升提之法，是伐天和而洩元氣，根本既虧，來春何以發生？此等至理，皆不可不知也。餘謂東垣立方，命名本錯。設當時立此培中舉陷之法，名曰補中升氣湯，則後人顧名思義，鹹知其為升劑矣。原以升藥舉陷，乃既曰補中，復雲益氣。後人遂以為參術得升柴，如黃芪得防風，而功愈大。既能補脾胃之不足，又可益元氣之健行。凡屬虛人，皆堪服餌，而忘其為治中虛兼外感之方，再經立齋之表章，每與腎氣丸相輔而行。幸張會卿一靈未泯，雖好溫補，獨謂此方未可浪用，奈何以盧不遠之賢，亦袒新甫，甚矣！積重之難返也。惟葉天士謂立齋用藥，每執死法，未免有不中肯綮者。汪按：洄溪亦以立齋為庸醫之首。</p><p>生脈散</p><p>方見《溼熱病篇》第三十九條。</p><p>香薷飲</p><p>四味香薷飲、黃連香薷飲、五物香薷飲、十味香薷飲，並見《溼熱病篇》第四十條。</p><p>真人養髒湯</p><p>人蔘白朮（炒焦，各錢半）肉桂訶子肉木香肉豆蔻罌粟殼（各五分）</p><p>水煎，溫服。一方有白芍、甘草。甚者，加附子五分。</p><p>雄按：此治久瀉而脾腎虛寒，髒氣不撮之方也。汪按：此方訶子肉罌粟殼並用。較益黃散更澀。亦宜未服。不宜煎服。又按。此方必純屬虛寒者方可用。若用以治暑熱之痢。則必噤口告危。殺人如草矣。</p><p>冷香飲子</p><p>附子（炮）陳皮草果（各一錢，炙）甘草（一錢五分）生薑（五片）</p><p>水一鍾，煎滾即濾，井水頓冷服。</p><p>雄按：此方與大順散，皆治陰寒冷溼之氣，客於太少二陰而為霍亂吐下之方也。多由畏熱而浴冷臥風，過啖冰瓜所致。乃暑月之中寒證，非病暑也。若痢疾門中，可用此方之證，甚屬罕見。苟諦審未確，切須慎之。萬一誤投，噬臍奚及。洄溪雲：如有暑邪者，姜斷不可用。雖佐芩、連，不可救也。況姜、附同用，而無監製之品可乎？俞東扶雲：昔羅謙甫治商參政與完顏小將軍二案，俱用熱藥，俱不名曰暑病。又吳球治遠行人一案，雖在暑月，直曰中寒。蓋恐後世誤以熱藥治暑，特舉病因以稱之，可謂名正言順矣。蓋寒暑者，天地一定之陰陽，不容混淆。隆冬，既有熱病，盛夏，豈無寒病？故辨證為醫家第一要務。辨證既明，自然不惑於悠悠之謬論，而無倒行逆施，遺人夭殃之慮矣。</p><p>敗毒散</p><p>羌活獨活柴胡前胡川芎枳殼桔梗茯苓甘草薄荷為細末。每服二錢。水一盞，煎七分，溫服，或沸湯點服，亦得。</p><p>雄按：此即《活人》本方去人蔘、姜，加薄荷。</p><p>餘師愚曰：此足三陽藥也。羌活入太陽而理遊風。獨活，入太陰而理伏邪，兼能除痛。柴胡，散熱升清，協川芎和血平肝，以治頭痛目昏。前胡、枳殼，降氣行痰，協桔梗、茯苓以洩肺熱，而除溼消腫。甘草，和裡。更以薄荷為君，取其清涼氣味皆薄，疏導經絡，表散能除高巔邪熱。方名敗毒，良有以也。疫證初起，服此先去其爪牙。</p><p>雄按：爪牙者，表邪之謂也。無表邪者，不可用也。使邪不盤踞經絡，有斑即透，較升葛荊防，發表多多矣。如口乾舌燥加黃芩。喉痛加山豆根、倍甘、桔。</p><p>雄按：雖加苦寒之品，終嫌升散，必惡寒無汗者，始可用也。古方引用生薑，生薑性太熱，與疫證不宜，以蔥白易之可也。</p><p>雄按：喻氏論疫，推服此方為第一，極言其功效之神，後人從而和之。然羌、獨、柴、芎，類屬溫升。考《活人書》治傷寒瘟疫，風溼風眩，拘蜷風痰，頭痛目眩，四肢痛，憎寒壯熱，項強睛疼。則所治者，原是風寒溼障雜感之傷寒瘟疫，並非兼治暑燥之病者。餘氏因熊氏先剪爪牙之說，遂謂溫熱之疫，初起亦當先服此方，雖每服二錢，尚是小劑，但必外挾風寒溼之表邪者，始為合拍。否則熱得風而愈熾，能無亢逆之憂乎？惟桔梗湯最為中窾，用者審之。</p><p>清瘟敗毒飲</p><p>生石膏（大劑六兩至八兩，中劑二兩至四兩，小劑八錢至一兩二錢）</p><p>小生地（大劑六錢至一兩，中劑三錢至五錢，小劑二錢至四錢）</p><p>烏犀角（大劑六錢至八錢，中劑三錢至五錢，小劑二錢至四錢）</p><p>真川連（大劑四錢至六錢，中劑二錢至四錢，小劑一錢至一錢半）</p><p>梔子桔梗黃芩知母赤芍元參連翹甘草丹皮鮮竹葉</p><p>先煮石膏數十沸，後下諸藥，犀角磨汁和服。</p><p>此十二經洩火之藥也。凡一切火熱，表裡俱盛，狂躁、煩心、口乾、咽痛，大熱乾嘔，錯語不眠，吐血衄血，熱甚發斑，不論始終，以此為主方。蓋斑疹雖出於胃，亦諸經之火有以助之。重用石膏，直入胃經，使其敷布於十二經，退其淫熱。佐以黃連、犀角、黃芩，洩心肺火於上焦。丹皮梔子、赤芍，洩肝經之火。連翹、元參，解散浮游之火。生地、知母，抑陽扶陰，洩其亢甚之火，而救欲絕之水。桔梗、竹葉，載藥上行，使以甘草和胃。此大寒解毒之劑，重用石膏，則甚者先平，而諸經之火，自無不安矣。若疫證初起，惡寒發熱，頭痛如劈，煩躁譫妄，身熱肢冷，舌刺脣焦，上嘔下洩。六脈沉細而數，即用大劑；沉而數者，即用中劑；浮大而數者，用小劑。如斑一出，即加大青葉，並少佐升麻四五分，引毒外透，此內化外解，濁降清升之法。治一得一，治十得十，以視升提發表而加劇者，何不俯取芻蕘之一得乎？</p><p>雄按：觀此說則初起不必用剪爪牙之法也。又秦皇士治斑，用升麻、黃連、生地、丹皮、甘草、木通，名升麻清胃湯。輕清涼血，亦是透化斑疹之妙法。誤食葷腥者，加山楂、砂仁。</p><p>乾隆甲申，餘客中州，先君偶染時疫，為群醫所誤，抱恨終天。曷其有極。思於此證，必有以活人者，公之於世，亦以稍釋餘懷。因讀《本草》，言石膏性寒，大清胃熱。味淡氣薄，能解肌熱。體沉性降，能洩實熱。恍然大悟，非石膏不足以治熱疫，遇有其證，輒投之，無不得心應手。三十年來，頗堪自信，活人所不治者，筆難罄述。然一人之治人有限，因人以及人無窮。因著為《疫疹一得》，公之於世，使天下有病斯疫者，起死回生，鹹登壽域，餘心庶稍安焉！桐城餘霖漫識。</p><p>吳種芝曰：甲寅夏，久無雨，暑氣盛行，人多疾病，病則必死。醫家齊束手不治，師愚輒予以石膏黃連等劑，無不立效，其得之則生，不得則死者，不可更僕數。而餘門下奎氏兄弟，一存一夭，尤屬明徵。然存活日多而謗者日益眾，謂師愚非石膏不立劑，是誣人。甚至以謗師愚之故，並謂石膏為斷不可用，豈不更誣藥哉！誣人既已不可，誣藥而愚者信焉。妄者傳焉，雖遇熱證凶危，仍以柴葛當之。不效則投以丹、芩。又不效則投以人蔘、桂、附。</p><p>雄按：粗工伎倆，大率如此。至於一誤再誤，死而後已。醫者猶詡詡得意曰：非我也。命也！是以謗師愚之故，而累及無辜，置人之生死於弗顧也。豈不大可嘆哉！</p><p>莊制亭曰：此方分兩太重，臨證時不妨量裁一二味，或減輕分兩，如石膏由三五錢以至二三兩皆可取效。汪按：石膏體重若止用三五錢似嫌太少。</p><p>雄按：餘君治祁某案後雲：此方醫家不敢用，病家不敢服，甚至藥肆不敢賣。有此三不敢，疫證之死於誤者，不知凡幾。紀文達公於癸丑年曾目擊師愚之法，活人無算，而謂其石膏有一劑，用至八兩，一人服至四斤，因而疑為司天運氣所值，未可執為通例。餘氏書中，亦羅列運氣之說，然則甲子、甲申、戊子、丙午、癸丑、甲寅等年，歲運並不同，何以案中治法皆同乎？此司天在泉之不可泥，但察其時之旱潦，見證之宜否為可憑也。道光中歸安江筆花治一時疫發斑，用石膏至十四斤而斑始透，蓋深得師愚之法者。而王予中太史《白田集》有《石膏辨》雲：目擊受石膏之害者甚多，深以繆仲淳、袁體庵為不可法，賢者，尚爾。無怪乎庸耳俗目之謗師愚也。夫停食不消，因而致死者多矣。豈可歸罪於五穀，以為神農后稷作俑，而令天下人辟穀耶？況物性之中和，莫如谷矣。而霍亂痧脹，一口米湯下嚥，即難救治。蓋一病有一病之宜忌，用得其宜，硝、黃可稱補劑；苟犯其忌，參、術不異砒硇。故不可舍病之虛實寒熱而不論，徒執藥性之純駁，以分良毒也。補偏救弊，隨時而中，貴於醫者之識病耳！先議病，後議藥，中病即是良藥。汪按：凡藥能治病者。誤用即能殺人。參術與硝黃無異也。貴於中病而已。乃世人無病者偏好服藥。及有病又不議病而議藥。醫者欲其道之行。藉以謀生相率阿世取容偶有特立之士力排眾論別出心裁。如師愚者且群目為怪物矣。欲求醫學之昌明何可得乎。此數語乃醫者之良箴。處方之軌範。吾願世之醫人。取而三複之。然讀書以明理，明理以致用。苟食而不化，則粗庸偏謬，貽害無窮，非獨石膏為然矣。搢紳先生，博覽之餘，往往涉獵岐黃家言，或筆之於書，或參贊親友之病，世人因信其知儒，遂並信其知醫，孰知紙上談兵，誤人不淺，呂晚村是其尤者也。安得如徐洄溪者，一一而砭之哉！汪按：洄溪有涉獵醫書誤人論。言皆切中。可以垂戒。而醫貫砭一書尤極有功於醫學。無如世之庸耳俗目。推尊晚村者終不肯信也。可嘆。</p><p>錫類散</p><p>象牙屑（焙）珍珠（各三分）飛青黛（六分）梅花冰片（三釐）壁錢（俗名喜兒窠，二十個，用泥壁上者，木板上者勿用）西牛黃人指甲（男病用女，女病用男，分別合配，各五釐）</p><p>研；極細粉，密裝瓷瓶內，勿使洩氣。專治爛喉時證，及乳蛾、牙疳、口舌腐爛。凡屬外淫為患，諸藥不效者，吹入患處瀕死可活。</p><p>雄按：此方尤鶴年附載於《金匱翼》雲：張瑞符傳此救人而得子，故餘名之曰“錫類散”。功效甚著，不能殫述。</p><p>硃砂安神丸</p><p>透明硃砂（另研）黃連（各五分）生地（三錢）當歸甘草（各二錢）為細末，酒泡蒸餅丸，如麻子大，即以硃砂為衣。每服三十丸，臥時津液嚥下。</p><p>葉仲堅曰：經雲：神氣舍心，精神畢具。又云：心者，生之本，神之舍也。且心為君主之官，主不明則精氣亂，神太勞則魂魄散，所以寤寐不安，淫邪發夢。輕則驚悸怔忡，重則痴妄癲狂。硃砂具光明之體，赤色通心，重能鎮怯，寒能勝熱，甘以生津，抑陰火之浮游，以養上焦之元氣，為安神之第一品。心苦熱，配黃連之苦寒瀉心熱也。更佐甘草之甘以瀉之。心主血，用當歸之甘溫歸心血也，更佐地黃之寒以補之。心血足則肝得所藏而魂自安，心熱解、則肺得其職而形自正也。</p><p>集靈膏</p><p>人蔘枸杞子（各一斤）天冬麥冬生地熟地（各二十八兩）淮牛膝（酒蒸，四兩）</p><p>甜水砂鍋熬膏，將成，加煉白蜜六兩，滾數沸收之，白湯或酒調服。</p><p>雄按：先大父雲：此方始見於《廣筆記》，雲出內府。又載於《治法匯》而無牛膝，方後注：血虛，加當歸四兩。脾弱，加白朮四兩或半斤。且雲治一切氣血兩虛，身弱咳嗽者，罔不獲效。凡少年但覺氣弱倦怠，津液少，虛火上炎，急宜服之。後惟魏玉橫善用此方，《續名醫類案》內極著其功效，實即人蔘固本加味也。或又加仙靈脾。餘謂峻滋肝腎之陰，無出此方之右者。若兼帶下遺精者，宜去牛膝，加黃柏。大便易滑者，亦去牛膝，重加生薏仁。《理虛元鑑》治勞嗽，用本方去人蔘、牛膝，加元參、甘桔。</p><p>麥冬湯</p><p>麥冬（一兩，炙）甘草（二兩）鮮竹葉（十五瓣）北棗肉（兩枚）</p><p>為細末。每服五錢，粳米湯盞半，煎至一盞，溫服。不能服者，綿漬點口中，如加人蔘更妙。</p><p>雄按：此海藏方也。即《金匱》麥門冬湯去半夏，加竹葉。治房勞復之氣欲絕者，服之大效。然《外臺》於此證，主一味竹皮湯，以竹皮堅韌，能固氣液之脫，而清虛火，方中似不可缺。又枸杞子純甘多液，能補精神氣血之耗傷。凡氣喘吸促，根蒂欲漓者，可加入兩許，殊勝人蔘、熟地也。即不因房勞而氣液兩虧，不能受重劑峻補者，餘亦用此法接續其一線之生機，每多獲效。推而廣之，可以養心營，可以潤肺燥，汪按：嗽證肺雖虛而尚有邪者，麥冬究宜慎用。可以緩肝急，可以補脾陰，其用多矣，宜易其名曰“小復脈湯”。</p><p>○ 本文來自網絡，版權歸創作人所有，我們尊重著作權所有人的合法權益，如涉及版權爭議，請著作權人告知我方刪除，雷濤醫師微信號：342218535，歡迎投稿交流嘮嗑，謝謝。</p></div></div><div class="post-meta meta-tags"><ul class=clearfix><li><a>明醫</a></li><li><a>解方</a></li><li><a>損失</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/1dfdbb27.html alt=這4張圖如果不懂，自噴至少損失8分！（詳解報警閥！） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5fe122eff5694ace8861fcc8d3dab174 style=border-radius:25px></a>
<a href=../../tw/%E7%A7%91%E6%8A%80/1dfdbb27.html title=這4張圖如果不懂，自噴至少損失8分！（詳解報警閥！）>這4張圖如果不懂，自噴至少損失8分！（詳解報警閥！）</a></li><hr><li><a href=../../tw/%E7%A7%91%E6%8A%80/1f318889.html alt=風機倒塌損失1000W+，原來金屬疲勞危害這麼大 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/602eadc6915f45c28bbbb6a73405d88b style=border-radius:25px></a>
<a href=../../tw/%E7%A7%91%E6%8A%80/1f318889.html title=風機倒塌損失1000W+，原來金屬疲勞危害這麼大>風機倒塌損失1000W+，原來金屬疲勞危害這麼大</a></li><hr><li><a href=../../tw/%E7%A7%91%E6%8A%80/6db9ddd9.html alt=DNF：水友損失慘重！郵寄+12增幅券，被旭旭寶寶當場扔掉 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/6c0700ae3e074593898a3499f83fd4c9 style=border-radius:25px></a>
<a href=../../tw/%E7%A7%91%E6%8A%80/6db9ddd9.html title=DNF：水友損失慘重！郵寄+12增幅券，被旭旭寶寶當場扔掉>DNF：水友損失慘重！郵寄+12增幅券，被旭旭寶寶當場扔掉</a></li><hr><li><a href=../../tw/%E7%A7%91%E6%8A%80/24fe8190.html alt=“雙11”別衝動！有人損失近20萬元… class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/SFEcWUEEKHDdRs style=border-radius:25px></a>
<a href=../../tw/%E7%A7%91%E6%8A%80/24fe8190.html title=“雙11”別衝動！有人損失近20萬元…>“雙11”別衝動！有人損失近20萬元…</a></li><hr><li><a href=../../tw/%E7%A7%91%E6%8A%80/40262b7d.html alt=一個故事告訴你：害怕損失，損失更大；不害怕損失，反而收穫更大 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/873a597d-7286-4f23-8ed9-7f0b0ef32be0 style=border-radius:25px></a>
<a href=../../tw/%E7%A7%91%E6%8A%80/40262b7d.html title=一個故事告訴你：害怕損失，損失更大；不害怕損失，反而收穫更大>一個故事告訴你：害怕損失，損失更大；不害怕損失，反而收穫更大</a></li><hr><li><a href=../../tw/%E7%A7%91%E6%8A%80/fbec4425.html alt=亞美尼亞：阿塞拜疆已在衝突中損失7500人、262架無人機和749輛裝甲車 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/fbec4425.html title=亞美尼亞：阿塞拜疆已在衝突中損失7500人、262架無人機和749輛裝甲車>亞美尼亞：阿塞拜疆已在衝突中損失7500人、262架無人機和749輛裝甲車</a></li><hr><li><a href=../../tw/%E7%A7%91%E6%8A%80/5eba3a05.html alt=信用卡被盜刷上萬，拿回所有損失，這些動作是關鍵 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/SFbcze32EkOO4u style=border-radius:25px></a>
<a href=../../tw/%E7%A7%91%E6%8A%80/5eba3a05.html title=信用卡被盜刷上萬，拿回所有損失，這些動作是關鍵>信用卡被盜刷上萬，拿回所有損失，這些動作是關鍵</a></li><hr><li><a href=../../tw/%E7%A7%91%E6%8A%80/9f1d37b8.html alt=停工損失與廢品損失二者有何區別？該怎麼進行賬務處理？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a9364d4a4b4045d2aef726dec69f0789 style=border-radius:25px></a>
<a href=../../tw/%E7%A7%91%E6%8A%80/9f1d37b8.html title=停工損失與廢品損失二者有何區別？該怎麼進行賬務處理？>停工損失與廢品損失二者有何區別？該怎麼進行賬務處理？</a></li><hr><li><a href=../../tw/%E7%A7%91%E6%8A%80/7f74cb2c.html alt=勞動者在工作中造成損失，要不要賠償 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/S9ry3vAFKvnImR style=border-radius:25px></a>
<a href=../../tw/%E7%A7%91%E6%8A%80/7f74cb2c.html title=勞動者在工作中造成損失，要不要賠償>勞動者在工作中造成損失，要不要賠償</a></li><hr><li><a href=../../tw/%E7%A7%91%E6%8A%80/0494d2d3.html alt=員工給公司造成巨大損失，公司可以扣掉全部工資嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6a039c4d-809a-4b58-8228-ebb4b86c662c style=border-radius:25px></a>
<a href=../../tw/%E7%A7%91%E6%8A%80/0494d2d3.html title=員工給公司造成巨大損失，公司可以扣掉全部工資嗎？>員工給公司造成巨大損失，公司可以扣掉全部工資嗎？</a></li><hr><li><a href=../../tw/%E7%A7%91%E6%8A%80/e30c0d1e.html alt=我損失的是錢，有些人損失的是內心的良知 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a3ba77c8ea15493098a171265e17e682 style=border-radius:25px></a>
<a href=../../tw/%E7%A7%91%E6%8A%80/e30c0d1e.html title=我損失的是錢，有些人損失的是內心的良知>我損失的是錢，有些人損失的是內心的良知</a></li><hr><li><a href=../../tw/%E7%A7%91%E6%8A%80/b3fd5f4e.html alt=損失1405億，加拿大賺錢生意遭受重創，95%相關從業者失去工作 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/bb08deaeb7ea4c8e96bff413bf9f60b7 style=border-radius:25px></a>
<a href=../../tw/%E7%A7%91%E6%8A%80/b3fd5f4e.html title=損失1405億，加拿大賺錢生意遭受重創，95%相關從業者失去工作>損失1405億，加拿大賺錢生意遭受重創，95%相關從業者失去工作</a></li><hr><li><a href=../../tw/%E7%A7%91%E6%8A%80/1ecc22ab.html alt=損失或超240億，羅馬尼亞稱華為無法參與羅5G建設，中方正式迴應 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/574c8ee4feb94f01b70083610ed81774 style=border-radius:25px></a>
<a href=../../tw/%E7%A7%91%E6%8A%80/1ecc22ab.html title=損失或超240億，羅馬尼亞稱華為無法參與羅5G建設，中方正式迴應>損失或超240億，羅馬尼亞稱華為無法參與羅5G建設，中方正式迴應</a></li><hr><li><a href=../../tw/%E7%A7%91%E6%8A%80/543370fb.html alt=損失數十億！蘋果股東起訴CEO隱瞞中國銷量，在華銷售額已跌28% class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/56741d5c51c945b2a7b9297d7a629243 style=border-radius:25px></a>
<a href=../../tw/%E7%A7%91%E6%8A%80/543370fb.html title=損失數十億！蘋果股東起訴CEO隱瞞中國銷量，在華銷售額已跌28%>損失數十億！蘋果股東起訴CEO隱瞞中國銷量，在華銷售額已跌28%</a></li><hr><li><a href=../../tw/%E7%A7%91%E6%8A%80/bddfa97e.html alt=損失超240億！羅馬尼亞宣稱將撇開華為建設5G，中方：堅決反對 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/3d91c5f77bf34e2981053ffc561a3a58 style=border-radius:25px></a>
<a href=../../tw/%E7%A7%91%E6%8A%80/bddfa97e.html title=損失超240億！羅馬尼亞宣稱將撇開華為建設5G，中方：堅決反對>損失超240億！羅馬尼亞宣稱將撇開華為建設5G，中方：堅決反對</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>