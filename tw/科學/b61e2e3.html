<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《醫方集解》：治脫汗，瀉洩，滑精等收斂固攝劑 | 极客快訊</title><meta property="og:title" content="《醫方集解》：治脫汗，瀉洩，滑精等收斂固攝劑 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/b61e2e3.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/b61e2e3.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/b61e2e3.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/b61e2e3.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/b61e2e3.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/b61e2e3.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/b61e2e3.html><link rel=canonical href=https://geekbank.cf/tw/%e7%a7%91%e5%ad%b8/b61e2e3.html><meta property="article:published_time" content="2020-10-29T20:57:35+08:00"><meta property="article:modified_time" content="2020-10-29T20:57:35+08:00"><meta name=Keywords content><meta name=description content="《醫方集解》：治脫汗，瀉洩，滑精等收斂固攝劑"><meta name=author content="极客快訊"><meta property="og:url" content="/tw/%E7%A7%91%E5%AD%B8/b61e2e3.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《醫方集解》：治脫汗，瀉洩，滑精等收斂固攝劑</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>滑則氣脫，脫則散而不收，必得酸澀之藥，斂其耗散，而後發者可返，脫者可收也，如汗出亡陽，精滑不禁，洩痢不止，大便不固，小便自遺，久嗽亡津，此氣脫也，若亡血不已，崩中暴下，諸大吐衄，此血脫也，十劑曰，濇可去脫，牡蠣龍骨之屬是也，氣脫兼以氣藥，血脫兼以血藥，亦兼氣藥，氣者血之帥也，陽脫者見鬼，陰脫者目盲，此神脫也，當補陽助陰，非濇劑所能收也。｝赤石脂禹餘糧湯〔止利，仲景〕治傷寒服湯藥下利不止，心中痞魒，服瀉心湯已，復以他藥下之，利不止，醫以理中與之，利益甚，理中者，理中焦，此利在下焦，赤石脂禹餘糧湯主之，｛下焦主分別清濁。｝複利不止者，利其小便。｛大小水所以實大腸也。｝赤石脂、禹餘糧等分杵碎煎。此手陽明藥也，濇可去脫，重可達下，石脂餘糧之濇以止脫，重以固下，甘以益氣。｛李先知曰，下焦有病人難會，須用餘糧赤石脂。｝桃花湯〔少陰下利，仲景〕治少陰病二三日至四五日，腹痛，小便不利，下利不止，便膿血者。｛成氏曰，陽明下利便膿血者，協熱也，少陰下利腹痛便膿血者，下焦不約而衰寒也，凡下利便膿血，身冷脈小者易治，身熱脈大者難治。｝赤石脂〔一斤〕、乾薑〔一兩〕、粳米〔一升〕此足少陰藥也，李時珍曰，赤石脂之重濇，入下焦血分而固脫，乾薑之辛溫，暖下焦氣分而補虛，粳米之甘溫，佐石脂乾薑而潤腸胃也。｛朱丹溪曰，桃花湯主下焦血虛且寒，非乾薑之溫，石脂之重濇不能止血，用粳米之甘以引入腸胃，準繩曰，便膿血，熱勢下流也，成氏釋為裡寒，非也，桃花晶湯雖用乾薑，然分兩最微，石脂粳米居多，以調正氣，濇滑脫，佐以乾薑，用辛以散之之義，諸便膿血，皆傳經之熱邪也，吳鶴杲曰，少陰腎水主禁固，二便為火所灼，剋伐大腸庚金，故下利膿血，石脂寒能勝熱，濇可收脫，用乾薑者，假其辛熱以從治，用粳米者，恐石脂性寒損胃也，聊攝之明，而猶昧此，況其下乎，成無己聊攝人，程郊倩曰，此證終是火衰不能生土，未可指為傳經之熱邪也，不知此而漫雲滲洩，腎防一徹，前後洩利，而陽神陷矣，昂按成氏生於千載之後，而能昌明仲景之書，使後學有所循入，其功非小，奈何後起之士，動輒非之，成氏之死已人久安能起而辨其是非乎，如此證成氏以為寒，而王肯堂吳鶴皋皆以為熱，竊謂便膿血者，固多屬熱，然豈無下焦虛寒，腸胃不固，而亦便膿血者乎，若以此為傳經熱邪，仲景當用寒劑以散其熱，而反用石脂固濇之藥，使熱閉於內而不得洩，豈非關門養盜，自貽伊戚也耶，觀仲景之治協熱利，如甘草瀉心，生薑瀉心，白頭翁等湯，皆用芩連黃蘗，而治下焦虛寒下利者，用赤石脂禹餘糧湯，比類以觀，斯可見矣，此證乃因虛以見寒，非大寒者，故不必用熱藥，惟用甘辛溫之劑以鎮固之耳，本草言石脂性溫，能益氣，調中，固下，未聞寒能損胃也，若準繩則執凡傳經者皆屬熱邪一語，遂以為熱耳，程郊倩每以直中為寒邪，傳經為熱邪，古今相傳，二語覺未盡然，不為無見，若學未深造，而輕議古人，多見其不知量也矣。｝訶子散〔洩瀉脫肛，東垣〕治虛寒洩瀉，米穀不化，腸鳴腹痛，脫肛及作膿血，日夜無度。御米殼〔去蒂蜜炒五分〕、訶子〔煨去核七分〕、乾薑〔炮六分〕、橘紅〔五分〕，右末空心服。此手足陽明藥也，御米殼酸澀微寒，固腎濇腸，訶子酸澀苦溫，收脫住瀉，炮薑辛熱能逐冷補陽，陳皮辛溫，能昇陽調氣，以固氣脫，亦可收形脫也。｛洩瀉為氣脫，脫肛為形脫。｝河間訶子散，訶子〔一兩半生半煨〕木香〔五錢〕甘草〔一錢〕黃連〔三錢〕為末，每服二錢，用白朮芍藥湯調下，治瀉久腹痛漸已，瀉下漸少，以此止之，如不止，加厚朴〔一兩〕竭其餘邪。｛木香黃連，香連丸也，行氣清火，止痢厚腸，甘草芍藥，甘芍湯也，甘緩酸收，和中止痛，加訶子濇以收脫，加白朮補以強脾，厚朴除溼散滿，平胃調中，故更藉之以去餘邪也。｝真人養髒湯〔瀉痢脫肛，謙甫〕治瀉痢日久，赤白已盡，虛寒脫肛，｛肛門為大腸之使，大腸受熱受寒，皆能脫肛，大腸者傳導之官，腎者作強之官，酒色過度，則腎虛而洩母氣，肺因以虛，大腸氣無所主，故脫肛，小兒血氣未壯，老人血氣已衰，皆易脫肛。｝亦治下痢赤白，臍腹痛，日夜無度。罌粟殼〔去蒂蜜炙三兩六錢〕、訶子〔麵裹煨一兩三錢〕、</p><p>肉豆蔻〔麵裹煨五錢〕、木香〔二兩四錢〕、肉桂〔八錢〕、人蔘、白朮〔炒〕、</p><p>當歸〔六錢〕、白芍〔炒一兩六錢〕、生甘草〔一兩八錢〕每服四錢，髒寒甚加附子，一方無當歸。此手足陽明藥也，脫肛由於虛寒，故用參朮甘草以補其虛，肉桂肉蔻以祛其寒，木香溫以調氣，當歸潤以和血，芍藥酸以收歛，訶子罌殼則濇以止脫也，｛此虛寒脫肛之劑，宜大補元氣，或加芎歸調血，及升柴以升提之，又有氣熱血熱而肛反挺出者，宜用芩連蘗，或四物加升麻柴胡秦艽防風之類。｝附丹溪脫肛方，人蔘、黃耆、當歸、川芎、升麻。｛此治氣血兩虛而脫肛者｝當歸六黃湯〔血汗〕治陰虛有火，盜汗發熱。｛心之所藏於內者為血，發於外者為汗，汗乃心之液也，五臟六腑，表裡之陽，皆心主之以行其變化，隨其陽氣所在之處而生津，亦隨其火擾所在之處洩而為汗，是汗盡由心出也，醒而出汗曰自汗，屬陽虛，睡而出汗曰盜汗，屬陰虛，汗者心之陽，寢者腎之陰，陰虛睡熟，衛外之陽，乘虛陷入陰中，表液失其固衛，故濈濈然汗出，覺則陽氣復而汗止矣，因熱邪乘陰虛而出者，汗必熱，因寒邪乘陽虛而出者，汗必冷，有火者謂有面赤口乾脣燥便赤音重脈數諸證，凡傷風，傷溼，中暑，風溫，柔痙，氣虛，血虛，脾虛，胃熱，亡陽，痰飲，驚怖，勞役，房室，癰瘍，產蓐等證，皆能令人出汗，經又云飲食飽甚，汗出於胃，驚而奪精，汗出於心，持重遠行，汗出於腎，疾走恐懼，汗出於肝，搖體勞苦，汗出於脾，凡頭汗左顴屬肝，右顴屬肺，鼻屬脾，頤屬腎，額屬心，津液自胃腑旁達於外，為手足，汗有胃熱胃寒二證，自汗亦有屬實者故，外感初證多自汗。｝當歸、生地黃、熟地黃、黃芩、黃蘗、黃連〔等分〕、黃耆〔加倍〕此手足少陰藥也，盜汗由於陰虛，當歸二地所以滋陰，汗由火擾黃芩蘗連所以瀉火，｛溼無熱不作汗，溼得熱蒸則令人汗出。｝汗由腠理不固，倍用黃耆，所以固表。｛李時珍曰，當歸六黃湯，加麻黃根，治盜汗甚捷，蓋其性能行周身肌表，引諸藥至衛分而固腠理也，按此盜汗與傷寒盜汗不同，傷寒盜汗，邪在半表半里，故以和表為主，古法小柴胡加桂主之，此屬陰虛，故以補陰為主，李士材曰，陰虛則元氣有降而無升，而複用此苦寒肅殺之劑，得無犯虛虛之戒乎，惟火實氣強者宜之，不然，苦寒損胃，禍彌深耳，準繩曰，陰虛陽必湊，故發熱盜汗，當歸六黃湯，加地骨皮，陽虛陰必乘，故發厥自汗，黃耆建中湯，甚者加附子，或耆附湯，有溼熱合邪汗出不休，以風藥勝其溼，甘藥洩其熱，羌活勝溼湯，有痰證冷汗自出，宜理氣降痰，痰去則汗自止，有用固澀藥汗愈不收，止可理心血，汗乃心之液，心失所養，不能攝血，故溢而為汗，宜大補黃耆湯，加酸棗仁，有微熱者，更加石斛，下靈砂丹，王海藏曰，晉郎中童子盜汗七年，諸藥不效，予與涼膈散，三黃丸，三日病已，蓋腎主五液，化為五溼，腎水上行，乘心之虛，心火上炎而入肺，欺其不勝，皮毛是以而開，為汗出也，先以涼膈散瀉胸中相火，次以三黃丸瀉心火以助陰，則腎水還本髒，玄府閉而汗自止矣，玄府，汗孔也。｝附撲汗法，白朮峹本川芎〔各二錢半〕米粉〔兩半〕為末，絹袋盛，周身撲之，治汗出不止，又方，龍骨牡蠣糯米等分，為末撲之。牡蠣散〔陽虛自汗〕治陽虛自汗。牡蠣〔煆研〕、黃耆、麻黃根〔一錢〕、浮小麥〔百粒〕，煎服。此手太陰少陰藥也，陳來章曰，汗為心之液，心有火則汗不止，牡蠣浮小麥之鹹涼，去煩熱而止汗，陽為陰之衛，陽氣虛則衛不固，黃耆麻黃根之甘溫，走肌表而固衛。柏子仁丸〔陰虛盜汗〕治陰虛盜汗。</p><p>柏子仁〔炒研去油二兩〕、人蔘、白朮、半夏、五味子、牡蠣、麻黃根〔一兩〕、</p><p>麥麩〔五錢〕、棗肉丸，米飲下五十丸，日三服。此手足太陰少陰藥也，陳來章曰，心血虛則睡而汗出，柏子仁之甘辛平，養心寧神為君，牡蠣麥麩之鹹涼，靜躁收脫為臣，五味酸歛濇收，半夏和胃燥溼為佐，〔溼能作汗〕麻黃根專走肌表，引人蔘白朮以固衛氣為使。茯菟丹〔遺精白濁，局方〕治遺精白濁，及強中消渴。｛心腎為水火之髒，法天施地生之道，心神傷則火動，火動不已，則腎水受傷，腎主藏精，所受五臟六腑輸至之精，皆不得藏而時下矣，故為遺精夢洩，戴氏曰，遺精有用心過度，心不攝腎，以致失精者，有因思色慾不遂，致精失位，輸洩而出者，有色慾太過，滑洩不禁者，亦有年壯氣盛，久無色慾，精滿而洩者，赤濁屬血，由心小腸屬火也，白濁屬氣，由肺大腸屬金也，又曰赤濁為心虛有熱，因思慮而得，白濁由腎虛有寒，由嗜慾而得，渴證下消者名強中，腎水虧，心火亢也。｝菟絲子〔十兩〕、五味子〔八兩〕、石蓮肉、白茯苓〔三兩〕、山藥〔六兩〕，將菟絲用酒浸，浸過餘酒煮山藥糊為丸，漏精鹽湯下，赤濁燈心湯下，白濁茯苓湯下，消渴米飲下。此手足少陰藥也，菟絲辛甘和平，強陰益陽，能治精寒遺洩，五味滋腎生津，石蓮清心止濁，山藥健脾利溼，皆澀精固氣之品也，茯苓能通心氣於腎，利小便而不走氣，取其淡滲，於補正中能洩腎邪也。治濁固本丸〔赤白濁〕治胃中溼熱，滲入膀胱，下濁不止。｛淋病在溺竅，屬肝膽部，濁病在精竅，屬腎膀胱部，或由溼熱，或由虛寒，大抵熱者多而寒者少，赤屬血，白屬氣，或由敗精瘀血壅塞竅道，痛澀異常，非是熱淋，不可用淋藥治。｝</p><p>蓮鬚、黃連〔炒二兩〕、黃蘗、益智仁、砂仁、半夏〔薑制〕、茯苓〔一兩〕、</p><p>豬苓〔二兩〕、甘草〔炙三兩〕此足少陰太陽太陰藥也，精濁多由溼熱與痰，黃連瀉心火，黃蘗瀉腎火，所以清熱，二苓所以利溼，半夏所以除痰，溼熱多由於鬱滯，砂仁益智辛溫利氣，又能固腎強脾，既以散留滯之氣，且少濟連蘗之寒，甘草利中而補土，惟蓮鬚之濇，則所以固其脫也。｛朱丹溪曰，巢氏原候論曰，白濁者由傷腎，腎氣虛冷故也，歷代宗其說，不惟白濁之理不明，所治之法亦誤，不想內經本無白濁之名，惟言陰在泉客勝，溲便變，少陽在泉客勝，則溲白，又言思想無窮，入房太甚，發為白淫，與脾移熱於腎出白二者皆隨溲而下，夫非白濁之源乎，原病式因舉內經謂諸病水液渾濁，皆屬於熱，言天氣熱則水渾濁寒則清潔，可謂發聖人之旨，以正千載之誤矣，予嘗聞先生論赤白濁多因溼熱下流膀胱而成，即靈樞所中氣不足，溲便為之變是也，必先補中氣使升舉之，而後分其臟腑氣血，赤白虛實以治，與夫其他邪熱傷者，固在瀉熱補虛，設腎氣虛甚，或火熱亢極者，則不宜過用寒涼之劑，必以反佐治之，在權衡輕重已矣，葉氏曰，遺滑多作腎虛，補澀之而罔效，不知此因脾胃溼熱所乘，飲酒厚味痰火之人，多有此疾，腎雖藏精，其精本於脾胃，飲食生化而輸於腎，若脾胃受傷，溼熱內鬱，使中氣淆而不清，則所謂皆氣，邪火擾動，水不得而安靜，故令遺滑也。｝水陸二仙丹〔滑濁〕治遺精白濁。｛精與濁所出之竅不同，便濁即是膏淋，肝膽之火也，精濁乃精氣滑出，不便亦然，此腎水不足，淫火薰蒸，故精離其位也。｝金櫻膏〔取半黃者熬膏一斤，熟則全甘而失澀味〕、芡實〔一斤蒸熟為粉〕、和丸，鹽酒下。此足少陰藥也，金櫻芡實，甘能益精，潤能滋陰，濇能止脫，一生於水，一生於山，故名水陸二仙丹。金鎖固精丸〔滑精〕治精滑不禁。｛精滑者，火炎上而水趨下，心腎不交也。｝</p><p>沙苑蒺藜〔炒〕、芡實〔蒸〕、蓮鬚〔二兩〕、龍骨〔酥炙〕、</p><p>牡蠣〔鹽水煮一日一夜煆粉一兩〕蓮子粉糊為丸，鹽湯下。此足少陰藥也，蒺藜補腎益精，蓮子交通心腎，牡蠣清熱補水，芡實固腎補脾，合之蓮鬚龍骨，皆濇精祕氣之品，以止滑脫也。｛治遺精大法有五，心神浮越者，辰砂磁石龍骨之類鎮之，痰飲迷心者，豬苓丸之類導之，思想傷陰者，潔古珍珠粉丸黃蘗蛤粉等分滋陰降火，思想傷陽者，謙甫鹿茸蓯蓉菟絲等補陽，陰陽俱虛者，丹溪作心虛治，用珍珠粉丸定志丸補之，附本事豬苓丸，豬苓末二兩，先將一半炒半夏，令黃，取半夏為末，糊丸，更用豬苓末一半同炒，微裂，砂罐養之，申未間空心酒鹽湯任下，釋曰，半夏有利性，豬苓導水，蓋腎閉導氣使通之意也，定志丸見目門。｝人蔘樗皮散〔髒毒久痢〕治髒毒挾熱下血，久痢膿血不止。｛挾熱者，謂挾客熱及飲酒煎炙之熱也，久痢不止，氣虛也。｝人蔘、樗根白皮〔東引者去粗皮醋炙〕等分為末，米飲或酒調下。此手足陽明藥也，人蔘之甘以補其氣，樗皮之苦以燥其溼，寒以解其熱，濇以收其脫，使虛者補而陷者升，亦劫劑也。｛初起勿用。｝桑螵蛸散〔便數，寇氏〕治小便數而欠，｛數便頻也，欠便短也，溺雖出於膀胱，然泌別者，小腸也，小腸虛則便數，小腸熱則便短。｝能安神魂，補心氣，療健忘。</p><p>人蔘、茯苓〔一用茯神〕、遠志、石菖蒲〔鹽炒〕、桑螵蛸〔鹽水炒〕、龍骨〔煆〕</p><p>、龜板〔酥炙，一方用鱉甲醋炙〕、當歸，等分為末，臨臥服二錢，人蔘湯下。此足少陰手足太陰藥也，虛則便數，故以螵蛸龍骨固之，｛螵蛸補腎，龍骨澀精。｝熱則便欠，故以當歸龜板滋之，人蔘補心氣，菖蒲開心竅，茯苓能通心氣於腎，遠志能通腎氣於心，並能清心解熱，心者小腸之合也，心補則小腸不虛，心清則小腸不熱矣。殺蟲之劑｛關尹子曰，人之一身，內包蟯蛔，外蒸蟣蝨，萬物有依人身以為生者，是吾身一小天地也，蟯蛔為人所當有之蟲，倘寒侵火迫，則不安其位，亦能為病，若飲食不慎，氣血虛衰，又能變生諸蟲，不可名狀，如發症涍瘕勞瘵傳屍之類，至於殺身滅門，蟲之為患，若斯其酷也，是以先賢以法殺之，苟人不能殺蟲，則蟲必且殺人矣。｝</p><p>烏梅丸〔蚘厥，仲景〕治傷寒厥陰證，寒厥吐蚘.｛傷寒髒厥者死，髒厥者脈微而厥，至七八日，膚冷發躁，無暫安時也，蚘厥者，蚘上入膈則煩，須臾復止，得食則嘔而又煩，蚘聞食臭復出也，此為髒寒，當自吐蚘，與烏梅丸溫髒安蚘.｝亦治胃腑發欬，欬而嘔，嘔甚則長蟲出，亦主久痢。烏梅〔三百個〕、細辛、桂枝、人蔘、附子〔炮〕、黃蘗〔六兩〕、</p><p>黃連〔一斤〕、乾薑〔十兩〕、川椒〔去汗〕、當歸〔四兩〕、苦酒〔醋也〕、</p><p>浸烏梅一宿，去核，蒸熟和藥蜜丸。此足陽明厥陰藥也，蚘得酸則伏，故以烏梅之酸伏之，蚘得苦則安，故以連蘗之苦安之，蚘因寒而動，故以桂附薑椒溫其中髒而以細辛當歸潤其腎肝，人蔘用以助脾，烏梅兼以歛肺。｛吐蚘為胃寒之故，則成蚘厥，宜理中湯，加炒川椒五粒，檳榔五分，吞烏梅丸，程郊倩曰，烏梅丸於辛酸入肝藥中，微加苦寒，納上逆之陽邪而順之使下也，名曰安蚘，實是安胃，故並主久痢，見陰陽不相順接，而下利之證皆可以此方括之也，經曰，凡陰陽不相順接，便為厥，方時行曰，經曰手之三陰，從腹走手，手之三陽，從手走頭，足之三陽，從頭走足，足之三陰，從足走腹，是三陰三陽俱相接於手足者也，陽氣內陷，不與陰氣相順接，故手足逆冷也。｝</p><p>集效丸〔蟲痛，三因〕治蟲齧腹痛，作止有時，或耕起來往。｛腹痛有作止者，蟲齧則痛，不齧則止也，氣耕往來者，蟲不安於胃也。｝大黃〔炒兩半〕、鶴蝨〔炒〕、檳榔、訶子皮、蕪荑〔炒〕、木香、乾薑〔炒〕、附子〔七錢五分〕、蜜丸，食前烏梅湯下，婦人醋湯下。此手足陽明藥也，蟲喜溫惡酸而畏苦，故用薑附之熱以溫之，烏梅訶皮之酸伏之，大黃檳榔蕪荑鶴蝨之苦以殺之，木香辛溫以順其氣也。</p><p>雄檳丸〔蟲痛〕</p><p>治腹痛胃痛乾痛有時。｛乾痛者，不吐不瀉而但痛也，有時者，痰食而飢則痛，厚味而飽則否，此為蟲也。｝雄黃、檳榔、白礬，等分，飯丸，每五分，食遠服。此手足陽明藥也，雄黃之辛毒，檳榔之苦降，白礬之酸濇，皆殺蟲之品也，故合用以治之。</p><p>化蟲丸〔腸胃諸蟲〕</p><p>治腸胃諸蟲為患。｛腸胃之中，無物不容，所以變生諸蟲者，緣正氣虛衰，或誤食生蟲之物，或溼熱蒸鬱而成，亦猶物必先腐而後蟲生之義也。｝</p><p>鶴蝨、胡粉〔炒〕、苦楝根〔東引未出土者〕、檳榔〔一兩〕、蕪荑、使君子〔五錢</p><p>〕、枯礬〔二錢五分〕為末，酒煮麵糊作丸，量人大小服之，一歲兒可五分。此手足陽明藥也，數藥皆殺蟲之品也，單用尚可治之，類萃為丸，而蟲焉有不死者乎。｛吳鶴皋曰，古方殺蟲，如雷丸貫眾乾漆蠟礬百部鉛灰之類，皆其所當用者也，有加附子乾薑者，壯正氣也，加苦蔘黃連者，蟲得苦而伏也，加烏梅訶子者，蟲得酸而軟也，加藜蘆瓜蒂者，欲其帶蟲吐出也，加芫花黑醜者，欲其帶蟲瀉下也，用雄黃川楝蛇床樟腦水銀檳榔者，治瘡疥之蟲也，用胡桐淚茛菪子韭子蟾酥者，治齲齒之蟲也，用川槿皮海桐皮者，治風癬之蟲也，用青箱子覆盆葉者，治九竅騷蝕之蟲也，用敗鼓心桃符板虎糞骨死人枕獺爪鸛骨者，驅勞瘵之蟲也。｝</p><p>使君子丸〔蟲積〕</p><p>治蠱脹腹痛，及食勞發黃，喜食茶米炭土等物。｛飲食停滯，溼熱蒸鬱則生諸蟲，至脹滿齧痛，或發黃身腫，喜食生米茶葉土炭者，蟲之所嗜也。｝使君子〔去殼二兩〕、南星〔薑制〕、檳榔〔一兩〕，右藥合炒，如喜食生米，用麥芽一斤炒，喜食茶葉，用茶葉炒，喜食炭土，用炭土炒，取藥為末蜜丸，每晨砂糖水下。此手足陽明藥也，使君子之甘，南星之毒，檳榔之苦，皆能殺蟲，炒以諸物，因其所嗜，引以砂糖，誘之以甘也。</p><p>獺肝丸〔傳屍勞蟲，肘後〕治鬼疰傳屍勞瘵。｛此五疰之一，其證使人寒熱，沉沉默默，不知所苦，而無處不惡，死後傳人，乃至滅門。｝獺肝〔一具，須從獺身取下，不爾多偽。〕陰乾為末，水服三錢，日三次。此三陰藥也，吳鶴皋曰，獺肝治鬼疰，此何以故，凡物惡人而僻處，晝伏而夜出者，皆陰類也，故假之以治陰疾，獨用其肝者，肝為厥陰，藏魂之髒也。｛昂按物之惡人僻處，晝伏夜出者，狐鼠皆然，不獨獺也，本草雲諸肝皆有葉數，惟獺肝一月一葉，其間又有退葉，獨異於他獸，此其所以能治鬼證也歟。｝</p><p>消渴殺蟲方〔消渴有蟲，夷堅志〕治消渴有蟲。楝根、取新白皮一握，切焙，入麝香少許，煎，空心服，雖困頓，不妨取下蟲三四條，類蚘而色紅其渴乃止。此陽明藥也，消渴一證，有蟲耗其精液而成者，蓋飲醇食炙，積成胃熱，溼熱生蟲，理固有之，臨病宜諦審也。</p></div></div><div class="post-meta meta-tags"><ul class=clearfix><li><a>滑精</a></li><li><a>醫方</a></li><li><a>治脫</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/8daf1e2c.html alt=《醫方集解》：表裡和解劑 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8daf1e2c.html title=《醫方集解》：表裡和解劑>《醫方集解》：表裡和解劑</a></li><hr><li><a href=../../tw/%E7%A7%91%E5%AD%B8/cceca275.html alt=器官移植病例中，醫方依法保密仍擔責，究竟是哪裡出了問題？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1778308edb2d4095a75611fcc52f46cf style=border-radius:25px></a>
<a href=../../tw/%E7%A7%91%E5%AD%B8/cceca275.html title=器官移植病例中，醫方依法保密仍擔責，究竟是哪裡出了問題？>器官移植病例中，醫方依法保密仍擔責，究竟是哪裡出了問題？</a></li><hr><li><a href=../../tw/%E7%A7%91%E5%AD%B8/fb9e30c.html alt=《醫方集解》：補一切不足之補養劑 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/fb9e30c.html title=《醫方集解》：補一切不足之補養劑>《醫方集解》：補一切不足之補養劑</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>