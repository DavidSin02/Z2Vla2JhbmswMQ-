<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>人迎 寸口，脈法須心靜極，旦為佳 | 极客快訊</title><meta property="og:title" content="人迎 寸口，脈法須心靜極，旦為佳 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/b71c6f14.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/b71c6f14.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/b71c6f14.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/b71c6f14.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/b71c6f14.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/b71c6f14.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/b71c6f14.html><link rel=canonical href=https://geekbank.cf/tw/%e7%a7%91%e5%ad%b8/b71c6f14.html><meta property="article:published_time" content="2020-11-14T20:57:01+08:00"><meta property="article:modified_time" content="2020-11-14T20:57:01+08:00"><meta name=Keywords content><meta name=description content="人迎 寸口，脈法須心靜極，旦為佳"><meta name=author content="极客快訊"><meta property="og:url" content="/tw/%E7%A7%91%E5%AD%B8/b71c6f14.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>人迎 寸口，脈法須心靜極，旦為佳</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>○脈狀多端，全憑診法。以十則為提綱，而眾目攝焉。如舉形體之則，以大小為綱∶曰肥，曰洪，曰散，曰橫，曰弦，曰革，皆大目矣；曰弱，曰瘦，曰細，曰微，曰縈縈如蛛絲，皆小目矣。</p><p style=text-align:start>如舉至數之則，以遲數為綱∶曰急，曰疾，曰緊，曰搏，曰躁，曰喘，曰促，曰動，曰奔越無倫，皆數目矣；曰緩，曰脫，曰少氣，曰不前，曰止，曰歇，曰停，曰代，曰結，曰如瀉漆之絕者，皆遲目矣。如舉往來之則，以滑澀為綱∶曰利，曰營，曰啄，曰翕，曰章，曰連珠，曰替替然，皆滑目矣；曰緊，曰滯，曰行遲，曰為不應指，曰參伍不齊，曰往來難且散，曰如雨淪沙，曰如輕刀刮竹，皆澀目矣。如舉部位之則，以長短為綱∶曰 ，曰高，曰湧，曰端直，曰條達，曰上魚為溢，皆長目矣，曰抑，曰卑，曰不及指，曰入尺為覆，皆短目矣。如舉按之則，以浮沉為綱∶曰盛，曰毛，曰泛，曰芤，曰如落榆莢，曰肉上行，曰時一浮，曰如水中漂木，曰瞥瞥如羹上肥，皆浮目矣；曰潛，曰堅，曰伏，曰過，曰減，曰陷，曰獨沉，曰時一沉，曰如綿裹砂，曰如石投水，皆沉目矣。（盧子由）</p><p style=text-align:start>上古以三部九候決死生，是遍求法；以人迎、寸口、趺陽辨吉凶，是扼要法。自《難經》獨取寸口之說行，而人迎趺陽不參矣。脈理大綱，不外陰陽十種。陰陽配偶，惟見五端。浮是脈體，大弱是脈勢，滑澀是脈氣，動弦是脈形，數遲是脈息，不得概以脈象視之。脈有對看法，有正看法，有反看法，有平看法，有變看法，有徹底看法。如有浮即有沉，有大即有弱。與滑澀遲數合之於病，則浮為在表，沉為在裡；大為有餘，弱為不足；滑為血多，澀為氣少；動為搏陽，弦為搏陰；數為在腑，遲為在髒，此對看法也。如浮、大、動、數、滑，脈之有餘者名陽；沉、澀、弱、弦、遲，脈之不足者名陰，此正看法也。當知其中有陰陽勝復之病機。夫陰陽之轉旋也，有餘而往，不足隨之；不足而往，有餘從之。故其始也，為浮、為大、為數、為動、為滑；其繼也，反沉、反弱、反弦、反澀、反遲，此是陽消陰長之機。其始也，為沉、為弱、為弦、為澀、為遲；其繼也，微浮、微大、微數、微動、微滑，此是陽進陰退之機。皆病為欲愈，此反看法也。浮而更兼大、動、滑、數之陽脈，是純陽，必陽盛陰虛之病矣；沉而更兼弱、澀、弦、遲之陰脈，是為重陰，必陰盛陽虛之病矣，此為平看法。如浮弱、浮澀、浮弦、浮遲，此陽中有陰，其人陽虛，而陰氣伏於陽中，將有亡陽之變，當以扶陽為急務矣；如沉大、沉動、沉滑、沉數，此陰中有陽，其人陰虛，而陽邪下陷於陰中，將有陰竭之患，當以存陰為深慮矣。</p><p style=text-align:start>此為變看法。如五陽之脈，體雖不變，若始之有力，終之無力而微，知陽將絕矣。五陰之脈，喜變為陽，若忽見五陽之狀，是陰極似陽，此反照不長，餘燼易滅也。是為徹底看法。更有真陰、真陽看法∶凡陰病見陽者生，陽病見陰者死。成注只據傷寒說，觀凡字，知脈法不專為傷寒而言。脈指胃脘之真陽，《經》謂二十五陽者是也。陰病見陽脈，是胃氣未傷，故主生，《經》雲別於陽者，知病起時也；陰脈指五臟之真陰，因胃脘之陽不至於手太陰，五臟之真陰來見，是脈無胃氣，故見陰主死，《經》謂別於陰者，知死生之期也。要知沉、澀、弱、弦、遲是病脈，不是死脈，其見於陽病最多。陽病見浮、大、動、數、滑之不休，即是死脈。陰病見浮、大、動、數、滑之脈，每見陰極似陽，未必即可生之機也。若真髒脈至，如肝脈之中外急，心脈堅而搏，肺脈浮而大，腎脈如彈石，脾脈如距喙，皆反見有餘之象，豈可以陽名之？《經》曰∶邪氣來也緊而疾，谷氣來也徐而和。則又不得以遲數論陰陽矣。（柯韻伯）</p><h1 class=pgc-h-arrow-right>部位</h1><p style=text-align:start>尺內兩傍，則季脅也，尺外以候腎，尺裡以候腹。中附上，左外以候肝，內以候鬲；右外以候胃，內以候脾。上附上，右外以候肺，內以候胸中；左外以候心，內以候膻中。前以候前，後以候後。上竟上者，胸喉中事也；下竟下者，少腹腰股膝脛足中事也。（《素問》）</p><p style=text-align:start>按本篇‘內外'二字，注云內側外側。夫曰內外側者，必脈形扁闊或有兩條者乃可。若謂診者之指側，則本篇文義，乃舉脈體而言，且診者之左外，則病之右手也，當言候胃，不當言候肝矣，於義不通。觀《易》卦六爻，凡畫卦者；自下而上，上三爻為外卦，下三爻為內卦，則其上下內外之義明矣。又有以浮取為外，沉取為內者，於義亦通。（《類經》）</p><p style=text-align:start>心肝居左，脾肺居右，腎與命門居兩尺部。寸候胸上，關候鬲下，尺候於臍下至足踝。左以候左，右以候右，病隨所在，不病者否。（崔紫虛）</p><p style=text-align:start>切脈必先凝神，如學射者，先學不瞬，自為深造，庶乎得心應手，夫豈一蹴可幾！然必下指部位分明，盡破紛紜，坦然由之無疑，乃有豁然貫通之日。否則徒以三指一按，虛應故事，可鄙孰甚？且如心與小腸同診，肺於大腸同診，識者鹹共非之，不知此可以論病機，如心移熱於小腸，肺移熱於大腸之類，不可以定部位也。</p><p style=text-align:start>小腸當候於右尺，火從火也，大腸當候於左尺，以金從水也。三焦屬火，亦候於右尺，膀胱屬水，亦候於左尺。</p><p style=text-align:start>一尺而水火兩分，一髒而四腑兼屬，乃天然不易之至道。若二腸濁陰之最，乃與心肺同列，混地獄於天堂可乎？</p></div><div class="post-meta meta-tags"><ul class=clearfix><li><a>脈法須</a></li><li><a>心靜極</a></li><li><a>寸口</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/abdb6def.html alt=小小“寸口”中的“大”信息！《傷寒論》中的寸口脈象大集合 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/50aa000125df22ca0a95 style=border-radius:25px></a>
<a href=../../tw/%E7%A7%91%E5%AD%B8/abdb6def.html title=小小“寸口”中的“大”信息！《傷寒論》中的寸口脈象大集合>小小“寸口”中的“大”信息！《傷寒論》中的寸口脈象大集合</a></li><hr><li><a href=../../tw/%E7%A7%91%E5%AD%B8/33bf94b6.html alt=寸口脈與疾病 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/ac4e1928-ed11-4c76-96ea-4d992c5ec127 style=border-radius:25px></a>
<a href=../../tw/%E7%A7%91%E5%AD%B8/33bf94b6.html title=寸口脈與疾病>寸口脈與疾病</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>