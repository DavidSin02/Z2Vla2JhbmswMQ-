<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>周易讀書之高島斷易《坤卦》 | 极客快訊</title><meta property="og:title" content="周易讀書之高島斷易《坤卦》 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/c54d667.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/c54d667.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/c54d667.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/c54d667.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/c54d667.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/c54d667.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/c54d667.html><link rel=canonical href=https://geekbank.cf/tw/%e7%a7%91%e5%ad%b8/c54d667.html><meta property="article:published_time" content="2020-10-29T21:01:44+08:00"><meta property="article:modified_time" content="2020-10-29T21:01:44+08:00"><meta name=Keywords content><meta name=description content="周易讀書之高島斷易《坤卦》"><meta name=author content="极客快訊"><meta property="og:url" content="/tw/%E7%A7%91%E5%AD%B8/c54d667.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>周易讀書之高島斷易《坤卦》</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h2><strong>坤為地（）</strong></h2><p><strong>坤：元亨。利牝馬之貞。君子有攸往，先迷，後得主，利。西南得朋，東北喪朋。安貞吉。</strong></p><p><strong>彖曰：至哉坤元，萬物資生，乃順承天。坤厚載物，德合無疆。含弘光大，品物咸亨。牝馬地類，行地無疆，柔順利貞。君子。君子攸行，先迷失道，後順得常。西南得朋，乃與類行。東北喪朋，乃終有慶。安貞之吉，應地無疆。</strong></p><p><strong>象曰：地勢坤。君子以厚德載物。</strong></p><p><br></p><p><strong>初六：履霜堅冰至。</strong></p><p><strong>象曰：履霜堅冰，陰始凝也，馴致其道，至堅冰也。</strong></p><p><strong>六二：直方大不習，無不利。</strong></p><p><strong>象曰：六二之動，直以方也。不習無不利，地道光也。</strong></p><p><strong>六三：含章可貞，或從王事，無成有終。</strong></p><p><strong>象曰：含章可貞，以時發也。或從王事，知光大也。</strong></p><p><strong>六四：括囊無咎無譽。</strong></p><p><strong>象曰：括囊無咎，慎不害也。</strong></p><p><strong>六五：黃裳元吉。</strong></p><p><strong>象曰：黃裳元吉，文在中也。</strong></p><p><strong>上六：龍戰於野，其血玄黃。</strong></p><p><strong>象曰：龍戰於野，其道窮也。</strong></p><p><strong>用六，利永貞。</strong></p><p><strong>象曰：用六永貞，以大終也。</strong></p><p><br></p><p><strong>《文言》曰：</strong></p><p><strong>坤至柔而動也剛，至靜而德方，後得主而有常，含萬物而化光。</strong></p><p><strong>坤道其順乎，承天而時行。積善之家必有餘慶，積不善之家必有餘殃。臣弒其君，子弒其父，非一朝一夕之故，其所由來者漸矣，由辯之不早辯也。《易》曰：履霜堅冰至，蓋言順也。</strong></p><p><strong>直其正也，方其義也。君子敬以直內，義以方外，敬義立而德不孤。直方大不習無不利，則不疑其所行也。</strong></p><p><strong>陰雖有美，含之以從王事，弗敢成也。地道也，妻道也，臣道也，地道無成而代有終也。</strong></p><p><strong>天地變化，草木蕃。天地閉，賢人隱。《易》曰：括囊無咎無譽，蓋言謹也。</strong></p><p><strong>君子黃中通理，正位居體，美在其中而暢於四支，發於事業，美之至也。</strong></p><p><strong>陰疑於陽必戰，為其嫌於無陽也，故稱龍焉。猶未離其類也，故稱血焉。夫玄黃者，天地之雜也，天玄而地黃。</strong></p><p><br></p><p>坤卦註釋</p><p>坤為地</p><p>《坤》卦三偶六斷，純陰虛闕之象。坤字古文巛，順字偏旁及川字，亦巛之象形也，故《象傳》曰及順承天，又曰柔順利貞。《文言傳》曰：坤道其順乎？《繫辭傳》曰：夫坤，天下之至順也。皆可見坤順之義。後以其混山川之川，改從土從申，言坤地也。地土也，於方為申也。地之為體，安靜而至柔至順，以承乾也。《說卦傳》曰，坤為柔，《雜卦傳》曰：乾剛坤柔，柔順之義可知矣。</p><p><br></p><p><strong>坤：元享利牝馬之貞。君子有攸往，先迷後得主，利西南得朋，東北喪朋。安貞吉。</strong></p><p>坤者乾之對，萬物之氣始於天，萬物之形生於地。其為義也，在人為卑，在物為雌，在事為靜，在學為能，在時為秋。其為道也，可為人用而不可自用，小人自知其柔弱，而能順從剛明之君子，則得矣。然《易》象變動，亦未可執一而論，非謂君父不得佔《坤》，臣子不得佔《乾》也，又非謂《乾》六爻無小人，《坤》六爻無君子也。但君子筮得此卦，則當知其氣運在坤，要法坤順之義，柔順以處事也。</p><p><br></p><p>坤為地，順承太陽之乾。天有象，地有形，天虛地實，地為土壤積累而成，仰承天施而化成萬物，無所不持載也。在人則為臣為妻，臣之事君，母之育子，妻之隨夫，皆法地道之至順，其義一也。坤之德，柔而順，含弘光大，篤實厚重，即《中庸》所謂寬裕溫柔，足以有容之大德也。</p><p>此卦六畫皆偶，順之象；內外重偶，厚之象；內虛，中之象，又含之象，又通之象；兩兩相比，行之象，又明之象；彬彬均適，文之象，又美之象；六偶，十二方之象，又大之象；秩序不紊，理之象；左右分佈，體之象，又業之象。爻辭及《文言傳》所述，皆依是等之象而繫辭也。</p><p><br></p><p>元亨利貞之義，見《乾》卦下。惟乾者形而上，主天地之道；坤者形而下，主陰陽之功，是乾坤之別也。《坤》之“元亨”，即《乾》之“元亨”，猶月之得日光而有光也。馬之性，柔順而能服於人，牝馬者，性尤柔順。北地馬群，每以十牝一牡而行，不入他群，“牝馬之貞”，取象於此。然《乾》卦曰龍，《坤》卦曰馬，以龍飛天上，變化自在，馬行地上，馴服於人。牝對牡，為柔，故曰“利牝馬之貞”。乾上坤下，即乾先坤後，坤先夫乾，是逆天也，必所往皆迷；坤從乾後，乃“順承天”，斯“得主有常”，無往不利矣。是即陽倡陰和，陽施陰受之道。“攸往”者，謂有所行也。坤以得乾為主，君子以得君為主，君先臣後，從令而行，是以所往咸宜。“西南”陰方，屬巽離兌，坤之本方；“東北”陽方，屬坎艮震，為乾之本方。“西南得朋，《坤》以陰卦之方；“東北喪朋”，《坤》以陰卦往東北陽卦之方。以陰往陰，則與陰之類，以陰往陽，則從陽有慶。是以《彖傳》曰“西南得朋乃與類行；東北喪朋，乃終有慶”也。“安貞”者，安於坤順，以配乾健，故“君子有攸往”，惟法坤之順而己矣。</p><p>一說讀“主利”為句，謂在家則生殖勤儉以致富，在國則利用厚生以富國，不知當以孔子《文言》為據，利字屬下二句讀。“得朋”“喪朋”，正與上得主相對。</p><p><br></p><p><strong>《彖傳》曰：至哉坤元，萬物資生，乃順承天。坤厚載物，德合無疆。含弘光大，品物咸亨。牝馬地類，行地無疆，柔順利貞。君子攸行，先迷失道，後順得常。西南得朋，乃與類行；東北喪朋，乃終有慶。安貞之吉，應地無疆。</strong></p><p>乾元坤元，皆根於太極之一元，無二元也。坤以承乾，故坤亦稱元。乾元在陽，故曰“大”；坤元屬陰，故不曰大而曰“至”。“至”者，謂既到極盡處，陽之極盡處為陰，陰即坤，故曰“至哉”。</p><p>坤輿隨太陽而圓轉活動，外面以水為衣，受太陽之光熱，而蒸發水氣，雨露下降，而為資生之功，謂之陰陽之作用。陰陽者，天地之大氣，而萬物皆乘此二氣以生成也。《繫辭傳》曰：“天地縕，萬物化醇，男女媾精，萬物化生”者，即是也。蓋乾元之大氣，與坤元之精氣相交，萬物森然而興發，生育之功，無所不至，謂之“至哉坤元，萬物資生，乃順承天”。乾為天之積氣，其德在始施也；坤承天之氣而為體，其德在受育也。資生之“生”，與《乾》之《象傳》“始”字相對，不可輕看。此卦上下皆《坤》，有重厚之象，故載山嶽而不重，振河海而不洩，應天之施無疆，以生成萬物，無不包容，無不發育，謂之“坤厚載物，德合無疆，含弘光大，品物咸亨”。按地精為馬，馬變陰類，牝馬則陰而又陰，以其性柔順，而又能行遠，故曰“行地無疆”。法坤之君子，所行正當如是。“牝馬”一言，聖人懷有深意，讀《易》者，所宜留心玩索。蓋此卦純陰，陰主成，以得乾為主，宜從乾而動，為人臣為人妻者，因不可爭先而成事也。故君子筮得此卦，其行事宜安靜，不宜躁進，若先事而動，必取敗也。夫陰，暗也，昧也，不宜主事也，必以從陽為主。此卦皆陰，故先人而當事，必迷而多誤可知；承陽而後人，則順而得常，故謂之“先迷失道，後順得常”。西南退也，東北進也，且西南陰位，東北陽位，坤之時，退西南則得朋，進東北則喪朋。然人多喜其得朋則往西南，不知以陰而往陰位，不啻無一毫之益，見柔益柔而暗益暗矣。雖往東北而曰喪朋，以我之暗，往求高明之地，以為補救，則暗往明來，其道順而得益多，故謂之“西南得朋，乃與類行；東北喪朋，乃終有慶”。如此而安其本分，確乎常道，故謂之“安貞之吉”。蓋貞之為德，有所守而不變，以全萬物之終，故謂之“安貞之吉，應地無疆”也。</p><p>按：《易》因“三天兩地”之數，設天地之位，定剛柔之位。即“天一，地二，天三，地四，天五，地六”，而陰陽悉交也。六十四卦中，得定位之整正者，獨有《水火既濟》而已。凡《易》中所言，當位不當位者，皆因此理也；天下大小之事，其合道理，或不合道理，皆由是而出者也。又地中有天者，以二與四謂之兩地，以一與五謂之兩天，三謂之地中之天，總謂之三天。上爻一陰，表地球之外猶有世界也。此“三天兩地”之位，於《易》最為樞要，故天位有地，地位有天，皆謂之不當位。《易》之於時處位，其精密如此。</p><p>通觀此卦，初爻陰之微也，小人汲汲於營利，不顧災害，有陷入匪僻之象，履霜堅冰，戒之深矣。二爻得《坤》之純體，卦中惟這一爻最純粹，然第曰“無不利”，與《乾》之九五，得天位行天道而致太平之佔者迥別。三則不中，且不正，是賞罰不明之時也。四則不中，以致君子緘默避禍。五則不正，以致尊卑失序。上六則群陰爻戰，有以血洗血之象，陰之極也。要之，《坤》者純陰之卦也，故六爻概以小人言之，與《乾》之君子相對也。以其小人故，《彖》辭曰“主利”，上爻曰“戰”。以“履霜”戒其始，以“永貞”慎其終，雖或取象於君子，與乾之君子，自異其趣。乾之君子賢者也，坤之君子能者也，賢者用人，能者用於人；賢者在位，能者在職者是也。蓋乾之時，賢者在位而施德化，坤之時，能者在職而計利益也。</p><p><br></p><p><strong>象曰：地勢坤，君子以厚德載物。</strong></p><p>《坤》之為象，兩《坤》相重，一下一上，如地形之高下相仍。天似氣運，故《乾》曰“天行”，地以形載，故《坤》曰“地勢”。蓋地有高低，而丘陵山嶽之起伏，由地中火氣之作用也。地球原來以水為衣，故其低處瀦而為海，《易》謂之澤，其四面所纏之水，為太陽所吸引。至地形見於水上，雖地之形勢，互有高低，各隨其形而延出者也。延者伸也，故曰“地勢坤”。夫人之有智愚賢不肖，猶地形之有高低，地質之有肥脊也。農夫不為脊土廢其耕作，君子不為愚不肖止其教育，教之以事物之所以然，導之以道義之所以貴，以示社會之標準。然人性有上智，有中材，有下愚，上智修已以及人，中材自修而已，下愚不能自修，而待治於人。凡天地間有形之物，莫厚於地，莫不載於地，故君子法坤之象，以厚德而待人，無智愚賢不肖，悉受包容，亦猶坤之無不持載，故謂之“厚德載物”也。</p><p><br></p><p>【佔】 問戰徵：坤為地，為眾，“勢”者有力之稱。在行軍，既得其地，復得其勢，又得其眾，宜乎攻無不克矣。</p><p>○ 問功名：上者能法坤德之厚，積厚流光，自得聲名顯遠。</p><p>○ 問營商：《坤》為富，為財，為積，為聚，皆營商吉兆也。曰“厚德載物”，德者得也，可必得滿載而歸也。</p><p>○ 問家宅：知此宅勝佔地勢，大吉。</p><p>○ 問婚嫁：《坤》順也，柔順而已，地道也，即婦道也。大吉。</p><p>○ 問六甲：生女。</p><p><br></p><p><strong>初六：履霜堅冰至。</strong></p><p><strong>象曰：履霜堅冰，陰始凝也。馴致其道，至堅冰也。</strong></p><p>初爻居純陰之初，陰之始凝也，雖其端甚微，其勢必漸至於盛，故取其義於霜之將到堅冰也。蓋謂履霜之初，宜察陰氣之漸長，終至堅冰而預防也。在人則陰邪之萌猶微，如霜之易消，然積累之勢，終至堅冰，其惡逆不能復，如之何？故大而治國，小而修身，皆宜謹之於微。《文言傳》曰：“積善之家，必有餘慶，積不善之家，必有餘殃。臣弒其君，子弒其父，非一朝一夕之故，其所由來者漸矣。”可謂能解此義者也。抑此卦，全卦皆陰，小人知利慾而不知道義。當其初，由於父教不謹，日深月久，愈趨愈下，遂致利慾薰心，不孝不悌，極至犯上作亂，而亦無所忌憚，其禍實始於教之不謹所致。抑陰扶陽，防微杜漸，聖人所以諄諄垂誡也。坤道雖至順，然至順之變，流極而至於大逆，聖人因坤順之流害，以戒堅冰之馴致，履霜防冰，履尾防虎，其訓誡一樣深切。《傳》曰“其所由來者漸矣，”來也者，即在過去、未來、現在三般中。《彖傳》曰“剛來而得中（《訟》）”，曰“柔來而文剛（《賁》）”，皆言來之意。往往固執之士，以因果報應，為釋氏之說，聖人所不言，可謂誤矣。《象傳》曰“陰始凝”者，即小人之慾念始萌，則馴者順也，隨自然之勢，不復留意，習而至於盛也。陰邪之萌，其初雖微，自履霜而至堅冰，漸漸而來，不可遏抑，遂至滅身喪家，不復可救。諺曰“竊針者竊鍾”，即此義也。是以聖人於其過怠之未大戒後來，欲其速改也。此爻變則為《復》，《復》之初九曰“不遠復，無祗悔，元吉”，即所謂速改其過，不貽其悔也。</p><p><br></p><p>【佔】 問營商：初六陰氣猶微，曰“履霜，堅冰至”，是由微而推至於盛也，猶商業由小至大，積漸而至於富。</p><p>○ 問功名：初爻是少年新進之時，由卑而尊，猶履霜以到堅冰，隨時而來，未可躁進也。</p><p>○ 問戰徵：初爻陰之始，“履霜”之象，至上爻“龍戰”，陰之極也，“堅冰”之象。曰“其血玄黃”，是兩敗也。所當先慎其始。</p><p>○ 問家宅：《坤》純陰之卦，初爻陰氣尚微，故曰“履霜”，“至堅冰”，則陰氣盛矣。陰盛則衰，不吉之兆。</p><p>○ 問婚嫁：《坤》卦純陰，曰霜，曰冰，皆陰象。純陰無陽，不利。</p><p>○ 問六甲：生女。</p><p>○ 問疾病：恐是陰邪之症，初起可治矣，久則難醫。</p><p>【例】 明治二十一年冬，男爵某氏來告曰：餘頃日欲從採礦之事業，其礦山為礦學士某所保證，其為有利無疑，雖然，子幸佔其得失。筮得《坤》之《復》。</p><p>斷曰：此卦純陰而無一陽爻，是無統一事業者，是眾人各謀私利之時也。且初爻為陰初凝，有小人貪而不知饜足之象。乾陽為金，此卦無一陽爻，是不能獲金也，雖有礦學士保證，未可遽信。陰卦屬小人，小人趨利而不顧君父，況朋友乎？君宜謝絕其謀。某氏從之，後得所聞，礦學士某，與外國人交通，謊言其礦山金產之盛，造作騙局，誘獲多金，凡入其局者，皆大失利。因是談礦業者，雖實有利益，往往人多不信，是阻人起業之心，絕人進取之氣，皆此等小人貽之害也。</p><p>某氏因此佔，不入其局，不致失利，可謂幸矣。</p><p>【例】 明治三十一年冬至，佔明年我帝國氣運，筮得《坤》之《復》。</p><p>《易》例，陽為君子，陰為小人。所謂君子者，忠心謀國，不挾私曲者也。聖上聰明睿智，臨御天下，亦當以君子為法，小人為戒。若小人則惟利是務，不顧國家之隆替，孟子所謂“上下交徵利”，不奪不饜，優勝劣敗，弱肉強食，亦勢所必至也。幸當聖明之世，文化日隆，雖比美歐各邦，亦不多讓，無如世道人心，日益頹敗，惟利是重，求其敦尚古風，講論道德，喻義而不喻利者，百無一人焉，豈不可慨乎！夫《坤》之為卦，純陰而無陽，是小人行世，君子退藏之時。今得初爻，地變為雷，即小人擅權，專博私利之兆。其辭曰“履霜，堅冰至”，言方當履霜，小人之機心乍萌，猶霜之易消，至堅冰固結，有不可復動之勢。孔子曰：“積善之家，必有餘慶；積不善之家，必有餘殃。臣弒其君，子弒其父，非一朝一夕之故，其所由來者漸矣，由辨之不早辨也。《易》曰：‘履霜堅冰至’，蓋言順也。”如此不祥之辭，他邦徵誅之朝，時或有之，至我帝國，為萬世一系之天子，下亦不乏忠君愛國之輔弼，故無慮此。今佔國家氣運，而得此爻，豈可不戒慎乎？</p><p>按二爻變而為《師》，“師”者以身為儀表，教導萬民之象，是為明年及明後年之氣運也。其辭曰：“直方大，不習無不利，”此爻以陰居陰，備坤厚之德，居大臣之位。直者廉直而溫，方者剛方而嚴，大者大光，謂其功也。君子秉直、方、大之德，雖無其位，天爵之貴者也；小人無直、方、大之德，一昧徇私，雖貴為公卿，人爵之賤者也。君子小人之判如此，是以小人而在高位，往往借公濟私，不顧國家安危，徒作子孫之計，自以為得計，是亦不思之甚也。夫大臣而徇利，必至賄賂公行，是非顛倒，禍亂自此而起，不知禍亂之來，富者必先罹其毒。然則小人所為肥家，實釀敗家之患，履霜堅冰而不知戒，小人之為計，不亦愚乎？</p><p>今我國家，幸得賢明之君子在上，秉正直剛方之德，行公明博大之政，正躬率物，師表群倫，庶幾陽剛來複，陰邪退避，移風易俗，太平之治，其在斯乎？《坤》卦以十年為數，其純陰而無一陽，為統御不全之象，今而不知所戒，恐因循以及十年，或者有上六龍戰之禍，亦不可不預防也。“龍戰於野”者，龍者謂上，野者謂野心之徒，反擊而至流血也。自“履霜”而至“龍戰”，國家之不祥莫大焉。今時大臣及各黨首領，皆廉直公正，固無患此，但占筮如此，思其終局，頗切杞憂。夫爻所謂“龍戰”者，所指何事，有識者，自能辨之。</p><p><br></p><p><strong>六二：直方大，不習無不利。</strong></p><p><strong>象曰：六二之動，直以方也。不習無不利，地道光也。</strong></p><p>二爻以陰居陰，即《坤》之主爻，故有上人之勢也。蓋《乾》之九五，《坤》之六二，各居陰陽之本位，而閤中正之德者。《乾》以君道，故以九五為主；《坤》以臣道，故以六二為主。六二具地道之全德，在內則無私曲，在外則事皆當理，稱之曰“直方大”。直者無邪曲也；“方”者圓之對，純陰之象也。圓者動而不靜，陽之道也，“方”者止而守常，陰之道也，故曰天圓而地方。“大”者廣大也，謂坤地生育之功德廣大也。“直”則其心無私，“方”則其事當理，“大”則謂其功也。“直方大”，則配天之剛，而合自然之德。天理雖至直至方，人慾則邪曲也。人之性雖善，人慾蔽之，百岐橫出，反致害天理之直也，此卦本非凶，惟為私慾所蔽，則陷於凶。然此爻得坤道之純，其中直、方正、廣大之全德，凡學之有待於習者，由於未曉其理，未諳其事也矣，亦何習之為？故曰“不習無不利”。“不習”者，謂其自然而能也，《大學》所謂“未有學養子而後嫁者也”之意。《乾》之六爻，莫盛於九五，《坤》之六爻，莫盛於六二。《象傳》之意，謂六二柔順中正，居本卦之主，動容周旋，皆中其規矩，又有“不習無不利”之功德，陰道、地道、臣道、妻道，皆得其當，德行光大之故也。蓋此卦純陰，初、三、五三爻柔順而不正，四上兩爻，柔順而不中，惟此爻柔順中正，獨得坤道之粹者也。</p><p><br></p><p>【佔】 問營商：六二《坤》之本位，“直方”者地之性，“大”者地之用，知其營業必是地產，如穀米、木材、絲棉之類是也。“不習無不利”，習與襲通，謂不煩重筮而知其獲利也。</p><p>○ 問功名：二爻居中得位，動而獲利，言不待修營而功自成，其成名也必矣。</p><p>○ 問戰徵：戰之一道，以得地勢為要，動以其方，勢大力強，可一戰而定也。</p><p>○ 問家宅：六二中正，居宅得宜，故曰“地道光也”。</p><p>○ 問嫁娶：“直方大”，地道也，妻道通於地道，故婚娶亦利。</p><p>○ 問疾病：爻曰“直方大”，知其素體強壯，不藥有喜。</p><p>○ 問六甲：生女。</p><p>【例】 明治二十三年一月，佔伊藤伯氣運，筮得《坤》之《師》。</p><p>斷曰：《坤》者地也，地之德順也，順者臣之道也。此爻中正而為一卦之主，夫地之為物，載華嶽而不重，振河海而不洩，稟天氣而生育萬物者也。今佔大臣而得此爻，是其負世務之重，而能堪其位，奉至尊之命，而能盡其職。且此爻柔順中正，具臣道之全德，故稱讚之曰“直方大”。直方者，即所謂“敬以直內，義以方外”，而終之公明正大，是功之全也。伯有此器識，而復有此德性，循夫自然，故“不習無不利”也。此爻變則為《師》，《師》之為卦，九二一陽為全卦之主，統御眾陰之象。本年兩議院之開設，必當推為議長，以統督眾議員，用以奏整理之功。故曰“六二之動，直以方”，蓋不待習而無不利也。</p><p>後果如此佔。</p><p>【例】 明治三十年六月，餘趨愛知攝綿土製造所，該製造所，屬小兒嘉兵衛所擔當，因赴愛知縣廳，晤江本知事及吉田書記官。書記官曰：今者，將興築埠頭於治下熱田，以圖名古屋市之便利，其費幾二百四十萬元。欲提出此議於縣會，為其大業，知事及餘，深疑縣會之贊否如何，踟躕久之，子幸佔其成否？筮得《坤》之《師》。</p><p>斷曰：《坤》之為卦，上下皆柔順而無一毫間隔，況《坤》卦主利，而此事尤屬平直方正，大有利益，事成之後，不特當縣獲利，即他縣亦得利便，後必得縣會眾員贊成，不容疑也。</p><p>知事及書記官聞之大喜，速附之於縣會之議，議員中四十四名，不合議者，不過三人，立議決之雲。</p><p><br></p><p><strong>六三：含章可貞。或從王事，無成有終。</strong></p><p><strong>象曰：含章可貞，以時發也。或從王事，知光大也。</strong></p><p>三爻不中不正，而居內卦之極，改革之地，其心術行為，不能無不中不正之失；且柔順之臣，與六五之君，皆陰柔而不相應，是人臣不得於其君者也。大抵六三之爻，多不得時位，即有才識之士，只宜韜德匿採，以待時至，若妄露才能，必招疑忌，故戒之日“含章”。剛柔相雜曰文，文之成曰章，含者含而不露也。惟其靜而能守，故曰“可貞”。大凡為人臣者，不聞其遇與不遇，當有守其常而不可變之志操，縱無干進之心，亦未嘗無進用之日。如或出而從事，則仍含其章，而不自居其功，從君之令，以終君之事而已，事即不成，必使後人得續以成之，謂之“無成有終”。六三居下卦之上，有“從王事”之象，蓋《乾》之九四，《坤》之六三，皆居進退未定之地，曰“在淵”，曰“含章”，故皆加曰“或”，示以將進未進之意。當此進退之際，亦宜不失時宜，以從王事也。《象傳》“知”字與“時”字相對。含蓄才能，未敢吐露，謂其能審時而發。“時發”者，即吐發其含章之光，退則能含，進則能發，是以其光大也。此爻變則為《謙》，《謙》之九三曰：“勞謙，君子有終，吉。”《繫辭傳》曰：“勞而不伐，有功而不德，厚之至也。”下卦為艮，艮者止也，有含之象，亦得含章之義也。</p><p><br></p><p>【佔】 問戰徵：爻曰“含章可貞”，言平時含蓄才智，斂藏不露，一旦從事，自能制勝，即不成功，亦無大敗。故曰“無成有終”。</p><p>○ 問營商：《坤》地也，百貨皆生於地，商能蓄積百貨，故曰“含章”。凡從事營商者，貿遷百貨，以時發售，故曰“時發”。《坤》內卦至三而極，正盛滿之地，故曰“光大”。是以一時雖或未成，知必有終也。吉。</p><p>○ 問功名：凡求名者，最宜待時，時未當發，“含章可貞”；時而當發，出從王事。知此道者，必能保功名以終也。吉。</p><p>○ 問疾病：玩“無成有終”句義，知不可藥救矣。凶。</p><p>○ 問六甲：生女。</p><p>【例】 明治十九年，佔知友柳田某氣運，筮得《坤》之《謙》。</p><p>斷曰：坤之時，柔順而亨也。《彖》曰“利牝馬之貞”，牝馬負重而為人用，即勞而無居之意也；又曰“君子有攸往，先迷後得主，利”，謂不能得名譽，惟得俸給。三爻值有為之地，爻辭曰：“含章可貞，或從王事，無成有終。”“含章可貞”者，是足下包含文章，藏器於身，以待其時，今時會既來，當有從事於文章也。雖主管者知足下文才，欲任以事務，授以官職，其餘屬官，不得不出足下之下，以其勢有不可也，只可酬報而已。此卦全卦皆陰，無自主之權，雖殫勞心力，苦無知之者，事成之後，其功亦必為人所奪，不能得分毫名譽，不勞者卻得褒賞，或邀升進。以《坤》之卦純陰，陰人得勢，惟以主利，故篤實之人，反為彼所籠絡，而不行於世。足下之時運如此，惟宜修德而待時。“或從王事，無成有終”，或之雲者，今日無事，他日必將從事也。</p><p>其後同氏果受某局囑託，從事編輯五年，早出晚退，事極繁劇。終了編輯，於是屬官關其同事者，皆有升級，或受褒賞，氏以不登仕籍，不得邀恩典，止解其囑託而已。</p><p><br></p><p><strong>六四：括囊無咎，無譽。</strong></p><p><strong>象曰：括囊無咎，慎不害也。</strong></p><p>四爻雖柔順得正，而居失其中，故不足以有為也。四居近五之位，而兩柔不相得，上下閉隔，是大臣不信於君之象也。當此之時，宜慎重緘默，晦藏其智，如括結囊口，杜口不露，默默隱忍，以守其愚，如此則“無咎，無譽”，斯得遠於災害矣。故謂之“括囊，無咎，無譽”。“無咎”者，在避害，“無譽”者，在逃名。若因括囊而得譽，則有譽即有咎，必深藏不露，並泯其括囊之跡，故《象傳》曰：“括囊，無咎，慎不害也。”此爻變則為《豫》，卦形有括囊之象。</p><p><br></p><p>【佔】 問營商：四巽爻，巽為商，為利，巽“近利市三倍”之謂也。茲爻曰“括囊”，是明亦以閉囊之象，知必昔日得利，財已入囊，不使復出也。故曰“括囊，無咎，無譽”。</p><p>○ 問戰徵：六四重陰，當閉塞之時，雖有智，囊其才，無所施其計謀也，是宜閉關不戰，如囊之括其口也，斯無咎矣。</p><p>○ 問功名：四重卦，動當否位，《文言》曰“天地閉”，“括囊”者，閉口也。天地且閉，何有於功名？若妄意幹進求名，適足致禍，有譽反有咎矣。宜慎。</p><p>○ 問家宅：六四以陰居陰，履非中位，是宅必在山谷幽僻之處，宜隱遁者居之。</p><p>○ 問六甲：生女，或得孿生二女。</p><p>【例】 明治十二年一月，邂逅大阪五代友厚氏，氏請佔本年商務，筮得《坤》之《豫》。</p><p>斷曰：《坤》主利之卦，有群聚爭利之象。四爻以陰居陰，不可進而為事也，故本年宜退守，不宜擴張商業。爻辭曰“括囊”者，括財囊之口，不可出財貨也。故括囊則無損益，開囊便多失，囑慎勿著手商事。</p><p>五代氏有感此佔，然商業之勢，雖知不利，只可小做，不能不做，偶有營業，果致虧致。</p><p><br></p><p><strong>六五：黃裳元吉。</strong></p><p><strong>象曰：黃裳元吉，文在中也。</strong></p><p>黃屬中央，土色也；裳下服。黃中色，守中而居下，為巨下之象。蓋此爻以柔德居五尊位，或女後南面聽政，或如伊周之輔主攝政者也。然《坤》者純陰，六爻皆臣事，未可以六五直為人君。佔此爻者，為當垂中和之盛德，維持朝憲，輔弼國君，終復退守臣職。此尊位所以為尊，陰爻不失其常，故曰“黃裳，元吉”，否則，居尊而為天下，必大凶也。《左傳》昭公十二年，南蒯［18］筮得此爻，以不守“黃裳”之義，敗家喪身，可為徵矣。聖人以裳字系此爻者，恐有權臣乘勢位，擅威福，失臣下之道，蔑視君上，其垂誡也深矣。《象傳》曰：“文在中也”，坤為文，五居中，言美積於中而形於外，為能柔中而克守節也，故為元吉。</p><p><br></p><p>【佔】 問戰徵：《坤》臣道，五居尊位，為人臣之極貴者，如舜之攝位誅四凶，周之攝政誅二叔。爻曰“黃裳，元吉”，是以文德而發為武功者也，故《傳曰》“文在中也”。</p><p>○ 問功名：六五辰在卯，得《震》氣，《震》有功名奮興之象。五又《離》爻，《離》為黃位，近午，上值七星，七星主衣裳文繡，故曰“黃裳”。《離》又為明，有文明發達之象，故曰“文在中也”。</p><p>○ 問營商：《坤》五變《比》，比吉也，輔也，商業必得比輔而成。《比》卦下《坤》上《坎》，《坤》為裳，故曰“黃裳”；《比》為美，故曰“文在中”，知其經商必是錦繡章服之品。曰“元吉”，必獲利也。</p><p>○ 問疾病：《坤》為大腹，又黃為中色，裳下飾，可知其病在中下兩焦。</p><p>○ 問六甲：生女。</p><p>【例】 明治二十二年，佔貴顯某之氣運，筮得《坤》之《比》，乃呈之三條公及伊藤伯。</p><p>斷曰：《坤》之為卦，純陰而無一陽，五爻雖屬君位，而《坤》卦皆臣事。“黃裳，元吉”者，如周公位冢宰，輔成王以攝政，畏天命不敢服黃衣，惟著黃裳，以嚴君臣之分者是也。惟其忠信篤敬，雖持朝憲，輔弼國君，故曰“黃裳，元吉”，否則，其凶可知也。今貴顯某，幼而有神童之譽，及長拔所擢藩中，久留於歐洲，不特博學，又通曉海外各國之政體風俗，其歸朝也，立要路而鞅掌職務，隱然負眾人之望。然今筮得此爻，不堪駭異，蓋此人久居歐洲，雖通君民同治之政體，或不明本邦建國之治法。安危之所繫，殆見於此筮數乎？甚難其判。</p><p>其後憲法發佈之日，某氏為凶暴者所害，於是始嘆此佔之有驗也。</p><p><br></p><p><strong>上六：龍戰於野，其血玄黃。</strong></p><p><strong>象曰：龍戰於野，其道窮也。</strong></p><p>上爻居全卦之終，是陰邪極盛之時，變而為《剝》，則有一陽與五陰相戰之象。是以初六履霜之始，聖人諄諄警其將至堅冰，夫陰邪之勢過盛，必將剝陽；其剝之甚也，勢遂至於相戰；及其戰也，陰雖盛大，陽雖減退，終必兩被其傷。血者傷害之甚也。玄者天色，黃者地色，天地即陰陽，故血色玄黃，為陰陽共傷也，故曰“龍戰於野，其血玄黃”。近推之於一家之事，為人父兄者，其初誤於弟之教育，遂養成不肖，其結果遂致骨肉相殘，同類相害，爭鬥殺傷，勢窮而始止。《象》曰“其道窮也”，其字即指陰陽君臣而言；道字亦指君臣；窮者窮困窘迫也。夫至君臣相戰，其巨之橫逆無道，固不俟論，其君亦未為無過。《繫辭傳》曰，“上慢下暴，盜思伐之矣”，“慢藏誨盜，冶容誨淫”，使其臣下至此者，君道之窮，亦即臣道之窮也，故曰“其道窮也”。龍本乾之象，今此爻言龍者，示陰極而抗陽也。又曰野者，以在外卦之外也。爻辭不言凶者，其凶不待言也。</p><p><br></p><p>【佔】 問戰徵：象已明示是兩敗也。</p><p>○ 問功名：上處外卦之極，是窮老人闈，抑塞已久，一戰復北，可哀也。</p><p>○ 問營商：上六《坤》卦之終，其道已窮，是資財既竭，血本又耗，商道窮矣。</p><p>○ 問疾病：必是陰虧之症，陰極抗陽，肝血暴動，命已窮矣。</p><p>○ 問六甲：陰盡變陽，可望男孩。</p><p>【例】 明治六年，佔政府氣運，筮得《坤》之《剝》。</p><p>斷曰：《坤》之為卦，純陰而無一陽，是君德不耀之時。今者明君在上，俊傑在位，佔得此卦，竊怪與時事不合。蓋在朝諸公，遠憂深思，襄理國是，同心同德，厥躬盡瘁，何至有龍戰之象？既而思之，龍之為物，神化不測，古者豪傑之士，才能卓絕，往往以龍稱之，或者大臣之中，各懷忠憤，因意見之不同，以致議論之過激，始而相忌，繼而相仇，終至相鬥，各分黨與，互相攻擊，不奉朝旨，是謂野鬥，故曰“龍戰於野”，如曩昔源平之爭權是也。此爻之象如是，然度今日在朝諸公，必不出此，猶疑莫決，乃呈之於三條相公。</p><p>先是，維新偉業略得整頓，大臣參議，多經歷歐美各邦，視察實地，將取彼之長，更定國政。巖倉右大臣以下，木戶大久保、伊藤山縣諸公，遠赴歐美，蓋行者居者，各盡厥職，以匡中興。約以一行未歸之間，不啟別議，豈圖事出意外，緣我雲揚艦測量朝鮮國仁川港，彼國轟炮擊之，廟議紛起，謂宜興師問罪，以雪國辱，電信達於歐洲。大久保公先歸，欲停此議，西鄉以下諸公不從，議論愈激。未幾，巖倉右大臣等皆歸，徵韓之論，為全國之一大問題。物議囂囂，人心悻悻，終歸議和，而主徵韓者，各懷不平，紛紛去官，於是七年有佐賀之變，九年有長州之亂，十年有鹿兒島之役，國家之不祥連臻，“龍戰於野”之辭，實不虛也。</p><p>《易》之前知事變，大抵類此。</p><p>【例】 明治二十七年冬至，佔明年之豐歉，筮得《坤》之《剝》。</p><p>斷曰：坤地有生育萬物之性，受太陽之光熱，以奏其功者也。然此卦純陰而無一陽，為多雨少晴之象。爻辭“龍戰於野”者，謂陰陽不和，氣候不順，恐難望豐熟，故《象傳》曰“其道窮也”。願當路者，預知年穀之不登，宜講救荒之策，以備之也。</p><p>果是年諸國有洪水之害，暑氣亦比他年稍薄，秋收止七分。</p><p><br></p><p><strong>用六：利永貞。</strong></p><p><strong>象曰：用六水貞，以大終也。</strong></p><p>用六之義，已示之卷首。永者長也，遠也。《坤》卦之象純陰，為臣妻之義，在人事則柔順貞正，而悠久有恆，不變其志，可以從君從夫矣。忠臣不事二君，貞女不更兩夫，即“永貞”之義也。為人臣為人妻者，從“永貞”之義，則大吉而有終，若少變之，則大凶大惡之道也，故深誡之曰“利永貞”。蓋陰之性，柔躁而難守其常，有易進易退之弊。《象傳》曰“以大終也”，謂其不變坤道之順，而全其終也。若變動則陰侵陽，臣侵君，妻凌夫，逆理背常，烏得全其終哉！又陽為大，陰為小，陰者柔也，暗也，小也，然勤而不怠，必強學而不懈，終明，是有以大終之義也。</p><p><strong>按：《乾》之用九，以過剛強，宜守無首之道；《坤》之用六，以陰道、臣道、妻道，直守恆常之德，不可變動。是警戒之辭也。</strong></p><p><br></p></div><div class="post-meta meta-tags"><ul class=clearfix><li><a>讀書</a></li><li><a>高島</a></li><li><a>斷易</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/46478f5.html alt=周易讀書之高島斷易《履卦》 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/46478f5.html title=周易讀書之高島斷易《履卦》>周易讀書之高島斷易《履卦》</a></li><hr><li><a href=../../tw/%E7%A7%91%E6%8A%80/0f977c9c.html alt="讀書筆記｜《Think in Java》Ⅷ 多態" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/6ee50002bf049682647d style=border-radius:25px></a>
<a href=../../tw/%E7%A7%91%E6%8A%80/0f977c9c.html title="讀書筆記｜《Think in Java》Ⅷ 多態">讀書筆記｜《Think in Java》Ⅷ 多態</a></li><hr><li><a href=../../tw/%E7%A7%91%E6%8A%80/ced8e25a.html alt=為什麼很多讀書厲害的人，最後卻混得不好？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/4dd9347597bb4269bbeef8251a53f393 style=border-radius:25px></a>
<a href=../../tw/%E7%A7%91%E6%8A%80/ced8e25a.html title=為什麼很多讀書厲害的人，最後卻混得不好？>為什麼很多讀書厲害的人，最後卻混得不好？</a></li><hr><li><a href=../../tw/%E7%A7%91%E6%8A%80/74f66242.html alt=【解放思想大討論】讀書心得：勇於擔當作為，堅持創新發展！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f5176d18a08446d780abcb8fd3d6cd1c style=border-radius:25px></a>
<a href=../../tw/%E7%A7%91%E6%8A%80/74f66242.html title=【解放思想大討論】讀書心得：勇於擔當作為，堅持創新發展！>【解放思想大討論】讀書心得：勇於擔當作為，堅持創新發展！</a></li><hr><li><a href=../../tw/%E7%A7%91%E6%8A%80/8b61bd0a.html alt=「讀書」調節閥之平均重度修正法與膨脹係數法的比較(166-178) class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/7376d30d68864ceda10bd824e0e1c2fd style=border-radius:25px></a>
<a href=../../tw/%E7%A7%91%E6%8A%80/8b61bd0a.html title=「讀書」調節閥之平均重度修正法與膨脹係數法的比較(166-178)>「讀書」調節閥之平均重度修正法與膨脹係數法的比較(166-178)</a></li><hr><li><a href=../../tw/%E7%A7%91%E6%8A%80/fdd49320.html alt=這幾種讀書、寫作、記筆記常用的工具，非常有用（建議收藏）！ class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/a21c7531103845558c4e3924058dcec4 style=border-radius:25px></a>
<a href=../../tw/%E7%A7%91%E6%8A%80/fdd49320.html title=這幾種讀書、寫作、記筆記常用的工具，非常有用（建議收藏）！>這幾種讀書、寫作、記筆記常用的工具，非常有用（建議收藏）！</a></li><hr><li><a href=../../tw/%E7%A7%91%E6%8A%80/cdc25d14.html alt="卸載遊戲 全家一起讀書 做飯 山東一學校學生在家辦起“養機場”" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RqALLGVINNInKI style=border-radius:25px></a>
<a href=../../tw/%E7%A7%91%E6%8A%80/cdc25d14.html title="卸載遊戲 全家一起讀書 做飯 山東一學校學生在家辦起“養機場”">卸載遊戲 全家一起讀書 做飯 山東一學校學生在家辦起“養機場”</a></li><hr><li><a href=../../tw/%E7%A7%91%E6%8A%80/fc0c5691.html alt=書單丨炎炎夏日，靜坐讀書 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RX8IV0OCTJ3hbd style=border-radius:25px></a>
<a href=../../tw/%E7%A7%91%E6%8A%80/fc0c5691.html title=書單丨炎炎夏日，靜坐讀書>書單丨炎炎夏日，靜坐讀書</a></li><hr><li><a href=../../tw/%E7%A7%91%E6%8A%80/8e3f00a7.html alt=古代人讀書寫字為什麼都從右向左? class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/bd41e94a93e44e8fa8de9f870f52b886 style=border-radius:25px></a>
<a href=../../tw/%E7%A7%91%E6%8A%80/8e3f00a7.html title=古代人讀書寫字為什麼都從右向左?>古代人讀書寫字為什麼都從右向左?</a></li><hr><li><a href=../../tw/%E7%A7%91%E6%8A%80/7072b0b7.html alt=讀書是怎麼改變我們的生活的 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/SErrJ0QA3yr1gp style=border-radius:25px></a>
<a href=../../tw/%E7%A7%91%E6%8A%80/7072b0b7.html title=讀書是怎麼改變我們的生活的>讀書是怎麼改變我們的生活的</a></li><hr><li><a href=../../tw/%E7%A7%91%E5%AD%B8/d1660f21.html alt=讀書心得｜責任感：原來不是一種義務，而是融進血液裡的使命 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/18e4493c-9d19-4041-b2a5-29d4235029aa style=border-radius:25px></a>
<a href=../../tw/%E7%A7%91%E5%AD%B8/d1660f21.html title=讀書心得｜責任感：原來不是一種義務，而是融進血液裡的使命>讀書心得｜責任感：原來不是一種義務，而是融進血液裡的使命</a></li><hr><li><a href=../../tw/%E7%A7%91%E5%AD%B8/14dea0bc.html alt=讀書是一種藝術，而不是義務 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d8abf7ee7ac44322a2372b4c6e1b1b12 style=border-radius:25px></a>
<a href=../../tw/%E7%A7%91%E5%AD%B8/14dea0bc.html title=讀書是一種藝術，而不是義務>讀書是一種藝術，而不是義務</a></li><hr><li><a href=../../tw/%E7%A7%91%E5%AD%B8/0ebe2247.html alt=林語堂：讀書是一種藝術，而不是義務 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/3bd0d6c07b8741a4a8dd088100c07504 style=border-radius:25px></a>
<a href=../../tw/%E7%A7%91%E5%AD%B8/0ebe2247.html title=林語堂：讀書是一種藝術，而不是義務>林語堂：讀書是一種藝術，而不是義務</a></li><hr><li><a href=../../tw/%E7%A7%91%E5%AD%B8/b6e3a42d.html alt=我的讀書筆記-讀《思考中醫》第四版有感 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/4ca5ee4c1f3c4e14beeab0a010662f4c style=border-radius:25px></a>
<a href=../../tw/%E7%A7%91%E5%AD%B8/b6e3a42d.html title=我的讀書筆記-讀《思考中醫》第四版有感>我的讀書筆記-讀《思考中醫》第四版有感</a></li><hr><li><a href=../../tw/%E7%A7%91%E5%AD%B8/eca21788.html alt=三年級《奇妙的數王國》讀書筆記 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/af3802a225b34c5ea562ad3d1e553a38 style=border-radius:25px></a>
<a href=../../tw/%E7%A7%91%E5%AD%B8/eca21788.html title=三年級《奇妙的數王國》讀書筆記>三年級《奇妙的數王國》讀書筆記</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>