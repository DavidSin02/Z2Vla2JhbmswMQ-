<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>白雀獎 || 岷社 | 极客快訊</title><meta property="og:title" content="白雀獎 || 岷社 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/c3b2b5dd671948c39a3c896bfe51c30a"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/c967eb07.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/c967eb07.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/c967eb07.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/c967eb07.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/c967eb07.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/c967eb07.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/c967eb07.html><link rel=canonical href=https://geekbank.cf/tw/%e7%a7%91%e5%ad%b8/c967eb07.html><meta property="article:published_time" content="2020-11-14T20:51:06+08:00"><meta property="article:modified_time" content="2020-11-14T20:51:06+08:00"><meta name=Keywords content><meta name=description content="白雀獎 || 岷社"><meta name=author content="极客快訊"><meta property="og:url" content="/tw/%E7%A7%91%E5%AD%B8/c967eb07.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>白雀獎 || 岷社</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p class=ql-align-justify><br></p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/c3b2b5dd671948c39a3c896bfe51c30a><p class=pgc-img-caption>題字：何崝 治印：侯根源</p></div><p class=ql-align-justify>岷社成立啟 文/劉雄</p><p class=ql-align-justify>歲逢乙未，節邁重陽。萸菊飄馨，朋酒斯饗。襄勝事於東粵，倡建旄於蜀西。岷江泯泯，雪消初發之源；峨嶺巍巍，秀出南鬥之側。神化所至，司馬群推賦聖；人皆曶之，桓譚獨識文雄。蜀道縱難，太白尚留高詠；漢嘉為守，東坡未遂夙心。歷覽前修，殊增感激。江山猶在，大雅雲亡。然乾坤間氣，何代無之；巴蜀鍾靈，於斯為盛。今分壇坫一廛，會看芝蘭九畹。求它詩道，且嚴駕而即長路；凡我同人，試援毫而發正聲。</p><p class=ql-align-justify><br></p><p class=ql-align-justify>岷社橐集序 文/唐破虜</p><p class=ql-align-justify>山含要眇之情，民抱澄懷之態。恆守望綿延於巴蜀，自交融參會於岷峨。蠶叢遺夢，循古事而通冥；望帝春心，被詩弦而流化。況夫山水以形媚道，文章因識比傳。唯合二者之淵深，堪悟一心之神照。故岑君滌塵，遽成陵奪；蘇子洗髓，轉竟縱橫。乃致九州四海，瞻氣象於行藏；更教墨客騷人，斂鋒芒於表裡。世何紛擾，西入探源。此尤窺像外之真，環中之本也。遂承流播而社立，響嚶呦而契招。號推岷社，崇斯域之高華；詩納蜀英，謳浮生之坎壈。由賞夫句翻岷浪，文泣杜鵑。書逸毫端，畫然虛實。是諳趣婉呈以飛藻，藝修鍛以潛鱗。豈貪相馬之因緣，克俾雕龍之擅價。大哉人文之風義，煥矣赫矣；慎哉吾輩之操持，始焉終焉。</p><p class=ql-align-justify><br></p><p class=ql-align-justify>組織機構</p><p class=ql-align-justify>顧 問：楊啟宇 劉夢芙 段曉華</p><p class=ql-align-justify>社 長：劉 雄</p><p class=ql-align-justify>副 社 長：黃志軍 謝良坤 葛 勇</p><p class=ql-align-justify>祕 書 長：向春雷</p><p class=ql-align-justify>副祕書長：羅富貴</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/03c21b6ff774401692b51a81950f8bab><p class=pgc-img-caption>慧園雅集</p></div><p class=ql-align-justify>岷社</p><p class=ql-align-justify>雲軒</p><p class=ql-align-justify><strong>感懷</strong></p><p class=ql-align-justify>守寂縈諸慮，茫然謂所棲。</p><p class=ql-align-justify>四時風冷暖，一夜月高低。</p><p class=ql-align-justify>不到琴絃絕，安知鳳喙啼。</p><p class=ql-align-justify>陷於籌算處，莫得語燃犀。</p><p class=ql-align-justify><strong>詩社雅集分得地字</strong></p><p class=ql-align-justify>久知嘉會時，尤重斯文地。</p><p class=ql-align-justify>清詠吐蘭苕，玄談生羽翅。</p><p class=ql-align-justify>雲龍或可追，池鳥宜常至。</p><p class=ql-align-justify>交接遠凡塵，齋心還佐思。</p><p class=ql-align-justify><strong>冬日</strong></p><p class=ql-align-justify>飄風行且邁，故得履初知。</p><p class=ql-align-justify>宿鳥啼霜月，寒花覆菊籬。</p><p class=ql-align-justify>山溪冬更淺，雲色晚尤奇。</p><p class=ql-align-justify>殊問浮生寄，清心若可宜。</p><div class=pgc-img><img alt="白雀獎 || 岷社" onerror=errorimg.call(this); src=https://p9.pstatp.com/large/pgc-image/da5861445ddf42cc9b02819f440cedf9><p class=pgc-img-caption>釜溪雅集</p></div><p class=ql-align-justify>岷社</p><p class=ql-align-justify>楊鈞亦</p><p class=ql-align-justify><strong>偶見</strong></p><p class=ql-align-justify>偶見屏容動客心，思無起處已沉沉。</p><p class=ql-align-justify>永懷細雨攀青磴，長憶餘霞坐晚林。</p><p class=ql-align-justify>喬木休思耽執恨，漢江廣矣怕聞音。</p><p class=ql-align-justify>何年解道荒原句，不必相逢作淺吟。</p><p class=ql-align-justify><strong>歸渝州有感故友未齊</strong></p><p class=ql-align-justify>露重寒山隱渡頭，渝州十月又清秋。</p><p class=ql-align-justify>遠樓次第排雲落，百舸縱橫闢水遊。</p><p class=ql-align-justify>銀杏去年初道別，故人今日不觥籌。</p><p class=ql-align-justify>古言逝者如江水，一去波濤萬里流。</p><p class=ql-align-justify><strong>詠羅城古鎮分韻得廬字</strong></p><p class=ql-align-justify>山勢橫開臥舫墟，梭雲穿雨百年餘。</p><p class=ql-align-justify>人聲曉動街門沸，茶影光移暮色徐。</p><p class=ql-align-justify>信美山川為故土，慚無流水築新廬。</p><p class=ql-align-justify>可憐人世催惆悵，感慨空成二十虛。</p><p class=ql-align-justify>注：少時嘗遊羅城古鎮，居有月餘，今於錦城思之，已恍然二十年矣。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/3d556a69a31b429ca89dc9542c998cd6><p class=pgc-img-caption>永陵雅集</p></div><p class=ql-align-justify>岷社</p><p class=ql-align-justify>水閒</p><p class=ql-align-justify><strong>凌雲雜感</strong></p><p class=ql-align-justify>紅萼春深爾雅臺，凌雲又賦海棠開。</p><p class=ql-align-justify>看花人在斜陽外，弔古客從何處來。</p><p class=ql-align-justify><strong>余英時回憶錄讀後</strong></p><p class=ql-align-justify>百年自負天人際，終古誰憐國士頭。</p><p class=ql-align-justify>孤憤杜鵑啼碧血，哀歌寒柳報殘秋。</p><p class=ql-align-justify>茫茫心事悲桑海，隱隱山河付壑舟。</p><p class=ql-align-justify>肯信故家喬木在，神州是我我神州。</p><p class=ql-align-justify><strong>戊戌歲杪岷社永陵雅集分韻得萬字</strong></p><p class=ql-align-justify>海棠依舊春風曼，同人於野錦江畔。</p><p class=ql-align-justify>天涯羈客厭風塵，茲遊弔古邈雲漢。</p><p class=ql-align-justify>前代衣冠俱蒼茫，多少風流繁華換。</p><p class=ql-align-justify>幾經滄海樓臺新，惟有寒鬆挺孤幹。</p><p class=ql-align-justify>幽懷漫嗟舊江山，對酒談笑言侃侃。</p><p class=ql-align-justify>長醉如醒復長歌，感慨生涯付茗碗。</p><p class=ql-align-justify>諸公氣象何堂堂，平生襟抱浩千萬。</p><p class=ql-align-justify>要將大雅振岷峨，此心清似梅花瓣。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/712eb3387a3a4de097dbc2f1061a230e><p class=pgc-img-caption>永陵雅集</p></div><p class=ql-align-justify>岷社</p><p class=ql-align-justify>冷浪濤</p><p class=ql-align-justify><strong>有懷舊遊，次李商隱《碧城》韻</strong></p><p class=ql-align-justify>昔曾同過水之幹，到眼煙濤落照寒。</p><p class=ql-align-justify>與暢論時能解語，及歡遊處共乘鸞。</p><p class=ql-align-justify>閒鷗躍鯉頻頻見，高塔垂楊細細看。</p><p class=ql-align-justify>記得歸來三五夜，疏星數點月如盤。</p><p class=ql-align-justify><strong>在昆詩友青庭雅集，席間以東坡“天涯何處無芳草”分韻，得芳字</strong></p><p class=ql-align-justify>漸悟兒時願已荒，任由風雨換年芳。</p><p class=ql-align-justify>平居何必勤三省，高會應須盡十觴。</p><p class=ql-align-justify>竹影離披紛可愛，池魚虛寂似相忘。</p><p class=ql-align-justify>歸來驀見山銜月，更有蟲吟起道旁。</p><p class=ql-align-justify><strong>與水閒、芝蘭、輕雪遊樂山大佛，登蘇子樓，以“杏花疏影”分韻，得“花”字</strong></p><p class=ql-align-justify>地近嘉峨便駐車，於茲訪勝有諮嗟。</p><p class=ql-align-justify>既論今代還思古，已聽江聲復看花。</p><p class=ql-align-justify>攬景一如觀舊籍，放懷恰似飲新茶。</p><p class=ql-align-justify>清寒未減清遊興，不覺天邊現落霞。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/3555a157e6ee40aeb6be103169488b33><p class=pgc-img-caption>廿四生 攝影作品</p></div><p class=ql-align-justify>岷社</p><p class=ql-align-justify>山水一文</p><p class=ql-align-justify><strong>戊戌冬月廿五日訪鶴鳴山並沐花水灣溫泉感賦</strong></p><p class=ql-align-justify>微身罥世網，嚴衙容敝舄。</p><p class=ql-align-justify>素秉味霜心，歲闌思轉劇。</p><p class=ql-align-justify>通衢十丈塵，出沒皆熱客。</p><p class=ql-align-justify>竊赧沖霄鴻，宵征感退鷁。</p><p class=ql-align-justify>既難同陶醉，未易理謝屐。</p><p class=ql-align-justify>偶閒陟椒原，攜杖漱寒碧。</p><p class=ql-align-justify>久暌草木親，雲鳥不我隔。</p><p class=ql-align-justify>金庭訪道源，三峰杳鶴跡。</p><p class=ql-align-justify>太清亙群莽，浮空雪羃䍥。</p><p class=ql-align-justify>馳目壯遠心，孰喟乾坤窄。</p><p class=ql-align-justify>俄行花水灣，山膏滋溫液。</p><p class=ql-align-justify>蘭湯蒸麝煙，煩襟快一滌。</p><p class=ql-align-justify>昔人愛冰清，澡形更雪魄。</p><p class=ql-align-justify>今也浴初罷，緇磷復披綌。</p><p class=ql-align-justify>眷言謝山靈，啟途重牽軛。</p><p class=ql-align-justify>回眄夜星高，朔吹千巖笛。</p><p class=ql-align-justify><strong>戊戌嘉平岷社永陵歲集分韻得無</strong></p><p class=ql-align-justify>容易年光望入無，西風舊冢憶宏圖。</p><p class=ql-align-justify>沈戈霸主銷龍象，掩笛才人賦鷓鴣。</p><p class=ql-align-justify>醴薄正酬文字飲，懷幽肯與水雲孤。</p><p class=ql-align-justify>寒芳懌見潛陽復，好藉新元振故吾。</p><p class=ql-align-justify><strong>自題小像</strong></p><p class=ql-align-justify>一襟和露霜爭潔，卅載游塵鬢欲星。</p><p class=ql-align-justify>心事平生孰人會，蕭騷訴與晚風聽。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/822c762597134435a60b7e9c3e7e376e><p class=pgc-img-caption>山水一文 書法作品</p></div><p class=ql-align-justify>岷社</p><p class=ql-align-justify>廿四生</p><p class=ql-align-justify><strong>仙寓硐</strong></p><p class=ql-align-justify>我本凌虛客，神骸自往來。</p><p class=ql-align-justify>空遺隨處竹，不記幾年栽。</p><p class=ql-align-justify>龕壁多巢燕，蝸涎屢篆苔。</p><p class=ql-align-justify>憑欄舒一嘯，風雨亦奇哉。</p><p class=ql-align-justify><strong>迎風灣泛舟時舍妹夫婦將返宜自</strong></p><p class=ql-align-justify>覓得藏舟處，青山自在胸。</p><p class=ql-align-justify>萬竿襟共結，一曲喜相逢。</p><p class=ql-align-justify>鴨陣溪添綠，風光晝養慵。</p><p class=ql-align-justify>別無楊柳贈，寄望路邊筇。</p><p class=ql-align-justify><strong>蝶戀花</strong></p><p class=ql-align-justify>山閣微燈循夜上。等是春星，銷得盈盈望。風雨來時春欲往。滿庭花木同蕭爽。 若個多情聽一晌。去住難平，虛費停雲想。夢亦無成天又亮。杜鵑聲斷閒門巷。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/310d1801f0c5458aa97d556c324227d5><p class=pgc-img-caption>廿四生 攝影作品</p></div><p class=ql-align-justify>岷社</p><p class=ql-align-justify>塞上雪</p><p class=ql-align-justify><strong>減蘭 河畔閒步</strong></p><p class=ql-align-justify>臨波堪樂，百折滔滔容萬濁。喚起魚龍，寥泬江天寂寞同。 斜陽誰指，領略秋風無限意。潛誦離騷，駘蕩心魂不可招。</p><p class=ql-align-justify><strong>定風波 電扇</strong></p><p class=ql-align-justify>萬竅號呼溯至天，羲皇以上頗怡然。扇葉飛旋今昔異，堪喜，操持不讓雀頭仙。 自笑平生煩惱甚，難任，進冰一斗未心寒。炎夏因渠方得夢，吹送，鬆聲滿壑古時泉。</p><p class=ql-align-justify>注：1.飛廉雀頭。2.宋人李唐有萬壑松風圖。</p><p class=ql-align-justify><strong>金縷曲 春感</strong></p><p class=ql-align-justify>春腳何須計。一時間、幽齋絕巘，避春無地。休道東風神如許，真宰微茫而已。正吹轉、夭夭桃李。柳外山河猶寂默，竟沉埋、鬱勃千年氣。誰識得，些些子。 滄桑未預閒人事，任白駒、穿堂過隙，詩痕留止。春恨春愁都消領，但付濁醪妙理。怕數盡、冰魂餘幾。說與燕鶯渾不解，把芙蓉、下瞰痴情意。舟放處，纓堪洗。</p><p class=ql-align-justify>注：李白古風其十九“素手把芙蓉”“俯視洛陽川”。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/fc46e84af7794cc7ac8936094768ee4c><p class=pgc-img-caption>山水一文 書法作品</p></div><p class=ql-align-justify>岷社</p><p class=ql-align-justify>江上木奴</p><p class=ql-align-justify><strong>自京返成都機場口占</strong></p><p class=ql-align-justify>漸次愁紅不自持。於陵筍老祇由之。</p><p class=ql-align-justify>依遲機翼多風露，容易年光滿玉卮。</p><p class=ql-align-justify>水擊三千里避世，人憑一二字相思。</p><p class=ql-align-justify>後來斯地成棋局，幾度劉郎重過時。</p><p class=ql-align-justify>注：航班延誤，似不忍別，故云依遲。</p><p class=ql-align-justify><strong>人日</strong></p><p class=ql-align-justify>經眼新衫涴軟塵。城南城北見朱輪。</p><p class=ql-align-justify>尋常花徑春酬客，早晚終風天妒人。</p><p class=ql-align-justify>從此錯刀思敗道，更無滄海著吟身。</p><p class=ql-align-justify>他時落盡成狼藉，兩處差池獨愴神。</p><p class=ql-align-justify><strong>暗香•Bohemian Rhapsody</strong></p><p class=ql-align-justify>諸天沉黦。在玄墀之下，恫疑幽咽。是馬鬣枯，是不亡人亦淪滅。業火都無畛界，眾神也、恕心空竭。判罰劇、帝力無情，把怒魄支裂。 長絕。又銷骨。想蓼蓼者莪，中心摧折。舐傷噀血。累劫陸沉竟橫決。落草正堪悔也，而薄軀、已成殘缺。背棄時、誰剩下，斷腸千結。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/bc63676147c44d21bdc0c17b6b4f9c6d><p class=pgc-img-caption>廿四生 攝影作品</p></div><p class=ql-align-justify>岷社</p><p class=ql-align-justify>吳璜</p><p class=ql-align-justify><strong>臨街客舍夜聽車聲二首</strong></p><p class=ql-align-justify>其一</p><p class=ql-align-justify>汩汩復滔滔，隨風漲又消。</p><p class=ql-align-justify>只疑臨赤岸，不斷似江潮。</p><p class=ql-align-justify>激石勢忽阻，合流聲轉驕。</p><p class=ql-align-justify>歸舟何日發，心旆已飄搖。</p><p class=ql-align-justify>其二</p><p class=ql-align-justify>攪我夢魂破，憐君道路間。</p><p class=ql-align-justify>衝寒催瘦馬，涉險度重關。</p><p class=ql-align-justify>深夜亦如此，勞生誰得閒。</p><p class=ql-align-justify>翻思林下宿，泉澗響空山。</p><p class=ql-align-justify><strong>春日雲湖晚坐</strong></p><p class=ql-align-justify>微風兼霽色，攜我坐湖濱。</p><p class=ql-align-justify>波盪雙鷗影，花開一徑春。</p><p class=ql-align-justify>同人復誰在，片月看逾親。</p><p class=ql-align-justify>那得行歌去，乘流學隱淪。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/cdf60b35e30c4edcbef9d2622e0bb9ff><p class=pgc-img-caption>芝蘭 書法作品</p></div><p class=ql-align-justify>岷社</p><p class=ql-align-justify>夢仙</p><p class=ql-align-justify><strong>八聲甘州 寒食謁林和靖墓有懷</strong></p><p class=ql-align-justify>趁微風斜月作幽行，侵曉霽華新。悵孤山此度，亭空鶴夢，樹失梅魂。深處煙荒霧老，殘碣鎖苔痕。影事依稀現，恍記前身。 爇起心香一瓣，向離離宿草，漫酹清樽。算三生逸趣，未遣世人聞。奈而今、蕭條異代，便故棲、觸目也傷神。重回首，正湖光碧，萬頃涵春。</p><p class=ql-align-justify><strong>百字令 初冬夜遊七裡灘，時疏雨蕭騷，然亦略似樊榭老仙之詞境，遂用其調，欲再令眾山皆響</strong></p><p class=ql-align-justify>悄無人處，恣行吟、雨底逸情猶切。襟抱還隨山水澹，仍納寒雲千疊。蜃氣噓幽，蛟涎冱翠，漁火殊明滅。琉璃鋪就，一灘煙浪都歇。 小立百尺高臺，群峰開霽，入望天容闊。風嘯菰蘆成楚些，異代狂魂重結。名沒荒磯，淚零空谷，今古同痴絕。飄然歸去，笛聲吹醒江月。</p><p class=ql-align-justify><strong>壽樓春 清明</strong></p><p class=ql-align-justify>乘芳期攜樽。踏薰風十里，來酹遊魂。漫見迷階煙影，蝕碑苔痕。千萬事，何堪論。任劍光、孤懸鬆墳。漸墮淚疑鵑，飛灰幻蝶，狐兔臥黃昏。 音和貌，長封存。剩青燐點點，紅雨紛紛。怪底浮生皆夢，夢還如真。吾有患，君無身。甚薤蒿、泠然愁人。但懷故歸遲，依稀笑語烘好春。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/41edd5e2679f41d0bc9da13f97447c52><p class=pgc-img-caption>廿四生 攝影作品</p></div><p class=ql-align-justify>岷社</p><p class=ql-align-justify>李佳傑</p><p class=ql-align-justify><strong>試筆</strong></p><p class=ql-align-justify>自感霜風長，吟哦漸荒怠。</p><p class=ql-align-justify>書林信堪隱，數月恣眄睞。</p><p class=ql-align-justify>子史奔雲丹，輿圖聳山黛。</p><p class=ql-align-justify>恍覺群星來，腹中布光怪。</p><p class=ql-align-justify>望之平無垠，察焉湧有瀨。</p><p class=ql-align-justify>凝思上毫端，一一化沾溉。</p><p class=ql-align-justify>劬勞昔何為，棘猴競狡獪。</p><p class=ql-align-justify>今始信真詩，須求辭章外。</p><p class=ql-align-justify><strong>贈崔兄可度</strong></p><p class=ql-align-justify>南船北馬笑君身，在處芸編伴路塵。</p><p class=ql-align-justify>放鶴湖山屐曾到，燃藜仙士夢頻親。</p><p class=ql-align-justify>詩多真意共尋旨，天要斯人故降貧。</p><p class=ql-align-justify>淮上蓬廬知似我，窗梅同祝可憐春。</p><p class=ql-align-justify><strong>記夢次義山碧城韻</strong></p><p class=ql-align-justify>過雨瓊枝曉未乾，碧城夢覺總驚寒。</p><p class=ql-align-justify>橋升桂殿曾記曲，光照竹宮今下鸞。</p><p class=ql-align-justify>後約綿綿別時話，彩箋隱隱醉中看。</p><p class=ql-align-justify>明宵應共琅嬛界，長對蘭芸賦考盤。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/f69a99904c7d431da989f3753c574aea><p class=pgc-img-caption>前塵如夢 書法作品</p></div><p class=ql-align-justify>岷社</p><p class=ql-align-justify>靜玄子</p><p class=ql-align-justify><strong>登西山子云亭因懷揚雄</strong></p><p class=ql-align-justify>子云亭子西山麓，暇日來登聊散忡。</p><p class=ql-align-justify>一路鳥聲啼不斷，四圍翠色望無窮。</p><p class=ql-align-justify>雕蟲虛作逐貧賦，吐鳳終為執戟翁。</p><p class=ql-align-justify>我亦平生長寂寞，非唯名字偶然同。</p><p class=ql-align-justify><strong>李後主</strong></p><p class=ql-align-justify>榻側豈容酣睡人，江南弱主不逢辰。</p><p class=ql-align-justify>天亡父老感遺愛，國破詞章空絕倫。</p><p class=ql-align-justify>虛有重瞳似虞舜，誰知駢齒異高辛。</p><p class=ql-align-justify>可憐薄命非一世，猶說徽宗為後身。</p><p class=ql-align-justify><strong>戊戌冬至次老杜韻</strong></p><p class=ql-align-justify>還家正值仲冬辰，卻作人間失路人。</p><p class=ql-align-justify>鬼蜮含沙驚性毒，江湖濡沫感情親。</p><p class=ql-align-justify>但能日夕勤三省，何必功名上九宸。</p><p class=ql-align-justify>剝復今看一陽動，自知心遠即逃秦。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/088846dd41df45c0a96ec7dcc18530a1><p class=pgc-img-caption>廿四生 攝影作品</p></div><p class=ql-align-justify>岷社</p><p class=ql-align-justify>天許</p><p class=ql-align-justify><strong>與諸友宿九州驛棧</strong></p><p class=ql-align-justify>涉園成趣日徘徊，輕軟松針覆碧苔。</p><p class=ql-align-justify>檻外朝雲隨雁去，簷頭暮雨報秋來。</p><p class=ql-align-justify>莫言避世原聊爾，小住看山已快哉。</p><p class=ql-align-justify>更值菊花堪採擷，相邀諸友共傳杯。</p><p class=ql-align-justify><strong>送小女挽星返渝</strong></p><p class=ql-align-justify>小聚匆匆未盡情，徵鞍催發又登程。</p><p class=ql-align-justify>父雖遲暮猶豪壯，爾遇艱難要抗爭。</p><p class=ql-align-justify>大雁飛時秋氣潰，長橈擊處海波平。</p><p class=ql-align-justify>人生一世原天賜，莫作庸奴負此生。</p><p class=ql-align-justify><strong>佳欣君贈枇杷</strong></p><p class=ql-align-justify>朝朝伏案忘年月，誰採枇杷色似金。</p><p class=ql-align-justify>幾顆爭嘗甘若蜜，一春將逝感於心。</p><p class=ql-align-justify>可能野陌花猶豔，到底清遊力不任。</p><p class=ql-align-justify>謝子分鮮慰貧老，故將新句作長吟。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/36fffe304ede419db4b2740de3f02672><p class=pgc-img-caption>巫德生 書法作品</p></div><p class=ql-align-justify>岷社</p><p class=ql-align-justify>唐破虜</p><p class=ql-align-justify><strong>雨夜啖小龍蝦</strong></p><p class=ql-align-justify>快意稱男兒，持螯睨天下。</p><p class=ql-align-justify>數甌脂膏鮮，吮鼻欲饕也。</p><p class=ql-align-justify>何妨恣口腹，去矜嘲風雅。</p><p class=ql-align-justify>快擒如探陣，擄袍油浸赭。</p><p class=ql-align-justify>折鉗復拔槍，須臾盔甲卸。</p><p class=ql-align-justify>才擠玉一團，朵頤回滋詫。</p><p class=ql-align-justify>頗疑散壇蠓，或憂巨蝗化。</p><p class=ql-align-justify>乃想水族中，此物慣機詐。</p><p class=ql-align-justify>偶然竊功名，蕃殖迅可怕。</p><p class=ql-align-justify>麝象禍有端，韓公曾詩借。</p><p class=ql-align-justify>況聞舌戰紛，赴烹爭王霸。</p><p class=ql-align-justify>君子雖遠庖，豈容蟲橫野。</p><p class=ql-align-justify>親啖夙願償，風捲勿論價。</p><p class=ql-align-justify>桌邊殉丘高，縟臆暫放赦。</p><p class=ql-align-justify>忽而起驚雷。疾雨破昏夜。</p><p class=ql-align-justify><strong>黑洞</strong></p><p class=ql-align-justify>燭龍失其目，宇宙長蟄眠。</p><p class=ql-align-justify>偶然驚掠照，瞬醒萬光年。</p><p class=ql-align-justify>彷彿元嬰動，胎息不可詮。</p><p class=ql-align-justify>奚證相對論，早入老聃言。</p><p class=ql-align-justify>我懼且疑神物謬，金剛鐲子收天漏。</p><p class=ql-align-justify>或遺帝女相思淚，億劫滄桑血浸透。</p><p class=ql-align-justify>坐念身化無量塵，寥寥長風掃絕倫。</p><p class=ql-align-justify>象外環中安得攫，洞然在心心在人。</p><p class=ql-align-justify>人間依舊臨蠖步，星辰瀚海嗟難渡。</p><p class=ql-align-justify>詎解投梭力不憑，至近至遠因一顧。</p><p class=ql-align-justify><strong>拾荒先生</strong></p><p class=ql-align-justify>拾荒先生腹難飽，長耽書癖棄機巧。</p><p class=ql-align-justify>逢人好作捫蝨談，猿蹲不虞網間炒。</p><p class=ql-align-justify>風花一霎蕩青雲，美人掮客爭識君。</p><p class=ql-align-justify>盛世豈容溷埋璧，長槍短炮窺伺紛。</p><p class=ql-align-justify>蓬髮垢膩肩綻縫，坦然鏡頭與說夢。</p><p class=ql-align-justify>蜂逐蠅營暮及晨，先生踞隅忍嘲弄。</p><p class=ql-align-justify>笑顏環擁意叵知，各向媒體鬥技奇。</p><p class=ql-align-justify>待到石沉漣漪散，遙見僂影反走嗤。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/d0287654240e4177bf31769960e21934><p class=pgc-img-caption>高寒 書法作品</p></div><p class=ql-align-justify>岷社</p><p class=ql-align-justify>尤悠</p><p class=ql-align-justify><strong>訪古羅馬遺址</strong></p><p class=ql-align-justify>拜聞七丘與神話，我今陫側古城下。</p><p class=ql-align-justify>天狼厲嗷沖天柱，長空回望星河瀉。</p><p class=ql-align-justify>會借金戈冠盛名，更從兵士踞其野。</p><p class=ql-align-justify>帝王爛賞競歌夜，月華滿席搖紅灺。</p><p class=ql-align-justify>元老紛至聲不暇，有花通靈出石罅。</p><p class=ql-align-justify>可憐美人帳下多淚血，方換千年一奇絕。</p><p class=ql-align-justify>舉長矢兮交枹鼓，旌飛揚兮雲明滅。</p><p class=ql-align-justify>倚馬歸去那年分明是雄傑。</p><p class=ql-align-justify>莫驚呼，莫道滄海可遺珠。</p><p class=ql-align-justify>殘壁雖存氣未存，白骨易銷人世殊。</p><p class=ql-align-justify>光澤沒兮荒茫起，昨轉今兮有生無。</p><p class=ql-align-justify>也說百載秋風已換百樣容，</p><p class=ql-align-justify>舊時明月不似當時姝。</p><p class=ql-align-justify>今日我來深謁深徘徊，</p><p class=ql-align-justify>他世誰同相尋復相哀。</p><p class=ql-align-justify>人間史，只如此。</p><p class=ql-align-justify>注：七丘、天狼：據羅馬神話，羅馬是由被母狼哺養大的雙胞胎羅穆盧斯和瑞摩斯所建，最初建於景色秀麗的七座山丘之上，稱為「七丘之城」。</p><p class=ql-align-justify><strong>金縷曲 春日偶感</strong></p><p class=ql-align-justify>百態都看透。算惟餘、春風白馬，浮雲蒼狗。深負長歌空彈劍，一例桃花紅舊。著天末，生堪回首。回首愁腸還寸斷，只尋常、不過人間某。涼夜盡、淚曾有。 少年心事消停久。再休言、共誰摘採，懸廬星斗。眼底江山須重識，也向徘徊時候。記不起，從前杯酒。情性於今全拋卻，是十年、惆悵新來後。如我意、天知否。</p><p class=ql-align-justify>注：用顧貞觀「記不起，從前杯酒」句。</p><p class=ql-align-justify><strong>夜遊宮 我亦人間看客</strong></p><p class=ql-align-justify>我亦人間看客。看千載、悲歡成冊。看取春風漸傾國。看瀟湘，夜如眉，星似刻。 我著人間立。遣一幅、梅花形跡。六代江潮未曾寂。算愁餘，是尋常，燈火色。</p><div class=pgc-img><img alt="白雀獎 || 岷社" onerror=errorimg.call(this); src=https://p9.pstatp.com/large/pgc-image/788a95d98cc54c59b7195d4b54d7146e><p class=pgc-img-caption>巫德生 書法作品</p></div><p class=ql-align-justify>岷社</p><p class=ql-align-justify>芝蘭</p><p class=ql-align-justify><strong>過白石故里</strong></p><p class=ql-align-justify>畫貓不作虎狼身，拙樸長耽應自貧。</p><p class=ql-align-justify>一顆童心觀世味，十分妙筆寫天真。</p><p class=ql-align-justify>詩多直白每無俗，字抱高情別有新。</p><p class=ql-align-justify>仙界何曾騎鶴去，黃牛背上佩鈴人。</p><p class=ql-align-justify>臨江仙 接金陵來訊</p><p class=ql-align-justify>暮色垂簾昏黯，花香牽袖徬徨。佳音如月水中央。皎然渾若夢，一掬不勝涼。 應是流年大戲，分明誤我濃妝，江風先我下淮揚。相傳眉眼褶，早比髮絲長。</p><p class=ql-align-justify><strong>行香子 題松陽手工麥稈扇</strong></p><p class=ql-align-justify>氣帶清涼，骨自脩纖。似天青十五圓簪。搖紅絲墜，聽外婆喃。共夢深處，蛩深淺，夜深藍。 風生之穴，愁生之絡。縱焦炎扇到天南。唯鄉心事，未解沉酣。正半成一，一成二，二成三。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/6ca1239e52484385be8ab8193d6f61e2><p class=pgc-img-caption>芝蘭 書法作品</p></div><p class=ql-align-justify>岷社</p><p class=ql-align-justify>殷蘇</p><p class=ql-align-justify><strong>綺羅香 雨窗</strong></p><p class=ql-align-justify>困柳篩鍾，囤雲殢夢，難隔春愁歸路。欲鎖清寒，恍聽那回低語。黏翠影、頻怪誰同，響幽砌、乍驚風去。轉恨它、偏聚瀟瀟，無端正透捲簾處。 煙樓連暮望極，燈火熒熒不穩，應有人佇。一岸江聲，分作兩邊愁緒。才暗了、便起思量，待明時、又成囹圄。問來朝、放卻新晴，襯紅還襯素。</p><p class=ql-align-justify><strong>洞仙歌 風箏</strong></p><p class=ql-align-justify>誰裁錦翅，逐春魂無定。渾似楊花撲香影。羨楊花、飄泊猶傍離人，天涯遠、辜負東風萬頃。 愁心難放去，斷卻愁絲，剩得愁端更誰省。漫掛柳稍頭，夢渡江心，徘徊處、月波流鏡。但莫遣、相思到高樓，又畫了新箏，待教雲聽。</p><p class=ql-align-justify><strong>金縷曲 病中玉蘭花謝</strong></p><p class=ql-align-justify>病矣春知否。放東風、遊絲縈繫，只探花瘦。樹樹綠煙吹不散，燕子銜愁猶逗。剩一片、清寒勝酒。昨夜玲瓏開夢裡，更冰心、獨抱還依舊。三月雨，怎來驟。 天涯消息飄零久。記當初、隔牆芳影，暗移相就。悵惘此中多少意，悟卻長從別後。況正值、淒涼時候。飛絮半庭無處鎖，但點點、漫墜沾衣袖。聞陌上，又紅透。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/8574970ec7af49bf96f1bd6ff97dadc5><p class=pgc-img-caption>前塵如夢 書法作品</p></div><p class=ql-align-justify>岷社</p><p class=ql-align-justify>前塵如夢</p><p class=ql-align-justify><strong>金縷曲 己亥春感</strong></p><p class=ql-align-justify>莫怨東風賤。怨東風、綻紅催紫，柳衙梳遍。採蜜賴多神蜂子，釀出甜言無算。竟難說、魚龍曼衍。縱是柔條回春綠，也徒招、舊日鶯和燕。花與月，懶重看。 夢深合把愁情遣。望長安、仙班驟列，九州同見。法曲清音瑤池繞，玉液瓊漿頻勸。祗拼得、桐焦絃斷。滾滾塵漫人間世，對落霞、悽盡滄桑眼。靈府寂，碧霄遠。</p><p class=ql-align-justify><strong>青玉案 驚蟄</strong></p><p class=ql-align-justify>春雷夜共天風動，乍驚破，寒窗夢。愁去愁來無所用，繁花開後，蜂忙蝶鬧，爭掠瓊茅貢。 書生錯擬琴臺鳳，豈獨西山剩餘勇。莫管龍蛇棲甚洞。綠楊青處，春陽朗照，漫作夭桃誦。</p><p class=ql-align-justify><strong>陌上花 己亥暮春江堤獨步</strong></p><p class=ql-align-justify>江皋獨立黃昏，偏值落英時候。眼底澄波，負卻淡煙疏柳。綺霞又染山河醉，玉壘雲浮蒼狗。算東君、便約曉鶯晨燕，定誰回首。 自銷凝、看倦鷗歸處，草木蔚然深秀。檢點相思，浪擲幾多紅豆。劫餘縱有清虛景，難續維摩詩酒。剩孤懷、尚許風前錚骨，與梅同瘦。</p><div class=pgc-img><img alt="白雀獎 || 岷社" onerror=errorimg.call(this); src=https://p9.pstatp.com/large/pgc-image/64ea06759bbf44179daadda68f8cea2f><p class=pgc-img-caption>前塵如夢 書法作品</p></div><p class=ql-align-justify>岷社</p><p class=ql-align-justify>葉兆輝</p><p class=ql-align-justify><strong>夜宿匡廬錦江之星酒店次韻小山兄見酬並與魁樓諸子別</strong></p><p class=ql-align-justify>潘江陸海豈虛聞，論劍坫壇曾仗君。</p><p class=ql-align-justify>連榻累宵逢聖地，起衰八代續斯文。</p><p class=ql-align-justify>去來應似風中鶴，聚散猶同嶺上雲。</p><p class=ql-align-justify>握別匡廬期蹈厲，飛騰暮景亦空群。</p><p class=ql-align-justify><strong>壽深南兄依寤堂兄相賀韻</strong></p><p class=ql-align-justify>如椽鉅筆墨生光，腹納書櫥豈許傷。</p><p class=ql-align-justify>湖海縱橫飄逸氣，坫壇寥寂待華章。</p><p class=ql-align-justify>山河若此真堪隱，歲月徒增聊自狂。</p><p class=ql-align-justify>策杖他年應可訪，清談大笑動星塘。</p><p class=ql-align-justify><strong>夜夢家兄欲把臂惟空影而已</strong></p><p class=ql-align-justify>霜鬢蕭疏不用簪, 鳴廊夜雨漲寒潭。</p><p class=ql-align-justify>趨前抱擁身成幻，滯久悲歡淚滿襤。</p><p class=ql-align-justify>福慧難兼空積愧，文章頻誤但餘慚。</p><p class=ql-align-justify>荒雞曉唱醒磁枕，起坐孤窗對翠嵐。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/b091d175b2d84b179215e9beecb3c159><p class=pgc-img-caption>巫德生 書法作品</p></div><p class=ql-align-justify>岷社</p><p class=ql-align-justify>海燕</p><p class=ql-align-justify><strong>三蘇祠懷蘇軾二首</strong></p><p class=ql-align-justify>其一</p><p class=ql-align-justify>眉州得訪三蘇邸，一瓣心香夙所思。</p><p class=ql-align-justify>沉濁不堪莊語世，風神曠達是吾師。</p><p class=ql-align-justify>其二</p><p class=ql-align-justify>竹桂繞堂難辨年，海棠冬發在西園。</p><p class=ql-align-justify>斯文誠有靈相感，渺渺予懷仰古賢。</p><p class=ql-align-justify><strong>八聲甘州 暮春夜雨</strong></p><p class=ql-align-justify>又叮咚夜雨響窗簷，怨和慕俱陳。怕花紅洗盡，沾泥漂水，葉綠深勻。自是春歸如此，何計挽芳辰？放手隨伊去，但憶春痕。 回首看花年月，嘆綺懷漸杳，錦瑟生塵。縱鶯啼鵑喚，舊夢邈難臻。在圍城，深心誰訴，任流光，一例老凡身。宜聽著，別東君淚，閒散如雲。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/cae5a2eefb2d42f8b84f77f5971538bb><p class=pgc-img-caption>巫德生 書法作品</p></div><p class=ql-align-justify>岷社</p><p class=ql-align-justify>南鬥</p><p class=ql-align-justify><strong>宿海南習茶居</strong></p><p class=ql-align-justify>負手來遊南越地，黃沙碧海傍椰林。</p><p class=ql-align-justify>王州可待伏波定，風物賴傳蘇子吟。</p><p class=ql-align-justify>神女收雲擎彩練，水妖吞日弄潮音。</p><p class=ql-align-justify>分茶稍止心搖盪，肯憶主人情意深。</p><p class=ql-align-justify><strong>秋登雲頂山</strong></p><p class=ql-align-justify>絕頂孤城勢寥落，秋風十面引琵琶。</p><p class=ql-align-justify>新茅颯颯女牆裂，高峽巖巖病木斜。</p><p class=ql-align-justify>萬死崖山追毅魄，百年鐮錘認中華。</p><p class=ql-align-justify>吁噓直接蒼茫氣，日暮徒留影傍車。</p><p class=ql-align-justify><strong>過開封</strong></p><p class=ql-align-justify>煙雨皇都最可憐，忍聽暮鳥訴桑田。</p><p class=ql-align-justify>八朝前史風過堞，一岸楊花雪滿肩。</p><p class=ql-align-justify>天下猶傳瘦金體，燕雲早斷漢家弦。</p><p class=ql-align-justify>繁華眼底原非夢，胡有野人惆不眠。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/b4636a01054e44428b7405b0b8bff317><p class=pgc-img-caption>水閒 書法作品</p></div><p class=ql-align-justify>岷社</p><p class=ql-align-justify>高寒</p><p class=ql-align-justify><strong>有洪</strong></p><p class=ql-align-justify>關情野望一天青，歇雨神州紫氣騰。</p><p class=ql-align-justify>眾口康乾聲切切，兩肩魏晉骨稜稜。</p><p class=ql-align-justify>還看端午游龍戲，例上元宵走馬燈。</p><p class=ql-align-justify>人在春風長擱筆，杜陵意緒少依憑。</p><p class=ql-align-justify><strong>有弈</strong></p><p class=ql-align-justify>坐對夷然暑氣騰，猜分黑白兩無情。</p><p class=ql-align-justify>為爭先手支頤久，省識天機落子輕。</p><p class=ql-align-justify>負勢渾如僧入定，推枰一笑劫全平。</p><p class=ql-align-justify>良非俗客重邀酒，倘與雄談紙上兵。</p><p class=ql-align-justify><strong>有祭</strong></p><p class=ql-align-justify>際已長街燈火收，高寒領略向高樓。</p><p class=ql-align-justify>儕朋一夜分生死，天地無言卜去留。</p><p class=ql-align-justify>待旦茫茫星耿耿，侵宵漫漫月悠悠。</p><p class=ql-align-justify>沉吟不是傷春例，念有人間未白頭。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/3d544a31c6c44bfb8728c5610929a9b6><p class=pgc-img-caption>水閒 書法作品</p></div><p class=ql-align-justify>岷社</p><p class=ql-align-justify>莫大</p><p class=ql-align-justify><strong>過紫霄宮</strong></p><p class=ql-align-justify>題注：紫霄宮在展旗峰，前有禹跡池。</p><p class=ql-align-justify>雖非絳闕舊瓊宮，玄帝拋旗作此峰。</p><p class=ql-align-justify>山有尹仙留紫氣，池開禹跡待蒼龍。</p><p class=ql-align-justify>君傳真訣惟高枕，我亦安心拄短筇。</p><p class=ql-align-justify>鴻爪前身疑或到，古碑無字剔苔封①。</p><p class=ql-align-justify>按：① 吾與飄然塵色老夢諸兄一行，無意廟宇殿堂，多醉心山色，辨識古碑。</p><p class=ql-align-justify>注：尹喜得老子傳經後，直入武當隱修登真，封文始真人。《後傳李初陽》，李傳陳摶老祖，陳摶於武當隱居二十年，得龍君傳蟄龍睡法。陳傳火龍真人，火龍真人傳張三丰，隱居武當，結庵紫霄宮附近，世稱文始派或隱仙派。</p><p class=ql-align-justify><strong>題漢富貴祥宜公卿磚硯</strong></p><p class=ql-align-justify>詘人富貴致公卿，眠食已堪勞我生。</p><p class=ql-align-justify>磚石丘山無異趣，案頭閒置待風清。</p><p class=ql-align-justify><strong>題漢延光三年磚硯</strong></p><p class=ql-align-justify>五百漢兒通絕域，英雄應死玉門關。</p><p class=ql-align-justify>我今洗硯聞雷吼，何日龍驤入海還。</p><div class=pgc-img><img alt="白雀獎 || 岷社" onerror=errorimg.call(this); src=https://p9.pstatp.com/large/pgc-image/b261ce5fc4b74d98a058969f5d7bed27><p class=pgc-img-caption>侯根源 金石作品</p></div><p class=ql-align-justify>岷社</p><p class=ql-align-justify>阿珩</p><p class=ql-align-justify><strong>虞美人 逢友人招飲</strong></p><p class=ql-align-justify>浮槎江海歸來未？此夜相期會。清宵好向月中眠，約與諸君被酒、臥花前。 醉鄉路穩宜頻到，況與俱年少。綠窗如水澹生煙，望處阿黎與爾、是臞仙。</p><p class=ql-align-justify><strong>鷓鴣天 病中</strong></p><p class=ql-align-justify>偏向露華冷處行，春寒餘氣意難平。病妨酣枕違清夢，起坐聽風吹雨聲。 伶俜子，短長更，綠鬟低映小窗燈。若教咳唾生珠玉，一夜鳴金滿洞庭。</p><p class=ql-align-justify><strong>蝶戀花 省中臘梅盈枝，憶327折梅跨年故事</strong></p><p class=ql-align-justify>一徑絨黃香瑟瑟，檀眼窺人，人在風前立。多謝芳心憐遠客，殷勤流轉隨衣舄。 長記南園登綺席，笑捻花枝，杯酒何曾釋。扶醉歸來明月夕，闌干十二空濛碧。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/ab035166c56f4e1ea528f45c91b56096><p class=pgc-img-caption>楊啟宇 書法作品</p></div><p class=ql-align-justify>岷社</p><p class=ql-align-justify>紹興師爺</p><p class=ql-align-justify><strong>綺念三首次義山碧城韻</strong></p><p class=ql-align-justify>春露無聲上井榦，單棉乍替暖猶寒。</p><p class=ql-align-justify>開元昔正宣符命，落第忽然逢綵鸞。</p><p class=ql-align-justify>一自深衷蕉下失，幾回嬌靨夢中看。</p><p class=ql-align-justify>浮生歷到蹄輪破，只剩相思待涅盤。</p><p class=ql-align-justify>神佛經天竟莫憐，此情陵谷易桑田。</p><p class=ql-align-justify>春波綠處同搖槳，煙雨樓頭常並肩。</p><p class=ql-align-justify>歷歷鴻郵千萬字，泠泠曲奏十三絃。</p><p class=ql-align-justify>星辰盡隱孤燈在，窗下何人獨未眠。</p><p class=ql-align-justify>定約藍橋竟失期，慚心百載首猶垂。</p><p class=ql-align-justify>青禽杳杳難尋跡，朱果空空何擷枝。</p><p class=ql-align-justify>廬下焚香自遙祝，枕中無日不長思。</p><p class=ql-align-justify>桃花全盛猶相待，彩蝶蹁躚似有知。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/c85fcc5a122845f98db7a6979f4b3a99><p class=pgc-img-caption>山水一文 書法作品</p></div><p class=ql-align-justify>岷社</p><p class=ql-align-justify>週週銜羽</p><p class=ql-align-justify><strong>臨江仙 重陽後遊滕王閣</strong></p><p class=ql-align-justify>秋日登高瑩目，湖山隔斷煙塵。依稀飛鳥去來頻。高風吹白浪，淺水臥閒雲。 多少孤帆歸遠，幾回潮岸荊榛。千年人世付氤氳。我今來訪古，久立對詩魂。</p><p class=ql-align-justify><strong>鷓鴣天 重遊浣花草堂</strong></p><p class=ql-align-justify>故地重來春色稀。一庭微雨似相期。柴門輕釦無人應，曲徑通幽有鳥啼。 穿竹裡，過橋西。垂楊濯水態依依。新題舊墨都看取，自任歸途月滿衣。</p><p class=ql-align-justify><strong>鷓鴣天 聽雨</strong></p><p class=ql-align-justify>獨立還聽雨打窗。遠山煙裡更茫茫。依稀啼鳥河之涘，彷佛佳人水一方。 經久別，慣思量。幾回清影到伊行。元知無分欄同憑，只是銘心何計忘。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/c3435c2e7fbb459895a518e7425496e5><p class=pgc-img-caption>前塵如夢 書法作品</p></div><p class=ql-align-justify>岷社</p><p class=ql-align-justify>巫德生</p><p class=ql-align-justify><strong>正月故鄉行</strong></p><p class=ql-align-justify>故里田荒水將涸，空巢丁去兀自憂。</p><p class=ql-align-justify>時過上元農耕始，荷鍤扶犁盡白頭。</p><p class=ql-align-justify>閒看山間花迓客，漫步村頭鳥迎人。</p><p class=ql-align-justify>殺雞溫酒把茶煮，盛情待我為上賓。</p><p class=ql-align-justify>轉頭暗拭迷離眼，握手難禁哽噎聲。</p><p class=ql-align-justify>三杯淺醉揮一筆，正月聯紅映三春。</p><p class=ql-align-justify>兒女衣食他鄉去，疏於贍養未回村。</p><p class=ql-align-justify>春花爛漫迷望眼，秋葉飄零思遠人。</p><p class=ql-align-justify>寂寞中宵愁更甚，黃髮垂髫隔代親。</p><p class=ql-align-justify>早春風雨夜色寒，舊舍花木影闌干。</p><p class=ql-align-justify>縱使百花分外豔，誰助美好暖鄉間。</p><p class=ql-align-justify>兒時摯友邀我醉，老漢粗手撫琴音。</p><p class=ql-align-justify>勾起稚趣情未了，回望窗外月初臨。</p><p class=ql-align-justify>莫謂青山多隱逸，俱是無懷葛天民。</p><p class=ql-align-justify>只恨鏡中顏色老，村景常夢日日新。</p><p class=ql-align-justify>三農民瘼苦中最，此情可達中樞聽。</p><p class=ql-align-justify>子夜依依村口別，車前絮絮寄語頻。</p><p class=ql-align-justify>臨行尾箱已塞滿，般般土產載鄉情。</p><p class=ql-align-justify><strong>八聲甘州 富順西湖賞荷見碧波駘蕩挈雲來、香馥萬荷幽</strong></p><p class=ql-align-justify>愛江陽佳景，西湖此日，小作勾留。偶見凋零幾處，猶自掛心頭。唯再期來日，葉闊花稠。風物知難永駐，乍春光沉醉，倏又驚秋。 更嘆人生路，有淚幾時收。好年華、詩情未減，任蟬聲、恰似水東流。依依別、醉心之處，頻上新愁。</p><p class=ql-align-justify><strong>觀雪</strong></p><p class=ql-align-justify>六出如鹽山野白，千山一例似寒儒。</p><p class=ql-align-justify>籠棉裹絮雲窺客，壓頂盈階雪入廬。</p><p class=ql-align-justify>未識君心情幾許，只憎吾舍酒空壺。</p><p class=ql-align-justify>東風一撫瓊花瘦，也似人生瞬息無。</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/02fce7212eef43238e0f84f59357594e><p class=pgc-img-caption>前塵如夢 書法作品</p></div><p class=ql-align-justify>岷社</p><p class=ql-align-justify>火舞</p><p class=ql-align-justify><strong>過高鳳紅星水庫</strong></p><p class=ql-align-justify>霜餘秋菊後，朔氣日相侵。</p><p class=ql-align-justify>寒重迷煙渚，風高動客襟。</p><p class=ql-align-justify>白鷗林表下，遊屐石堤臨。</p><p class=ql-align-justify>擬泛長舟去，斯人不可尋。</p><p class=ql-align-justify></p><p class=ql-align-justify><strong>攤破浣溪沙 早春</strong></p><p class=ql-align-justify>誰遣東風第一枝。乍寒乍暖最難持。小築紅窗人不語，又春時。 回首流光餘往事。凝眸青鏡起相思。 夢裡幾番煙雨後，柳千絲。</p><p class=ql-align-justify><strong>南浦 春水</strong></p><p class=ql-align-justify>西嶺雪初融，漸叮咚，洗石漫將琴挑。雲色印蒼苔，鳴禽去，猶聽間關聲巧。疏香濯影，潛流幽咽風輕了。終是溪山留不住，綠濺一川芳草。 行行都付詩程，到江南，釀得春情正好。凝碧弄溫柔，涵波醉，知慰客愁多少。初心未老。片菸絲雨稱襟抱。回浣層層花落處，誰又掬泓吟渺。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/fa3a0edd6bf342c0b861ac87ce97bf3e><p class=pgc-img-caption>巫德生 書法作品</p></div><p class=ql-align-justify>岷社</p><p class=ql-align-justify>半間堂主人</p><p class=ql-align-justify><strong>梵淨山</strong></p><p class=ql-align-justify>雙峰疊嶂聳危巒，蒼霧迷濛託佛壇。</p><p class=ql-align-justify>石蹬貼岩心有懼，山風夾雨袂生寒。</p><p class=ql-align-justify>慧燈溥照涵三界，塵相凡情各萬端。</p><p class=ql-align-justify>絕頂登臨同一望，生途處處是艱難。</p><p class=ql-align-justify><strong>孔誕</strong></p><p class=ql-align-justify>昊天文運開，聖人生闕里。</p><p class=ql-align-justify>宵衣絕韋編，文光衍泮水。</p><p class=ql-align-justify>大道唯古賢，大成共仰止。</p><p class=ql-align-justify>一自秦火焚，禮崩道傾圮。</p><p class=ql-align-justify>厓山悲滅宋，風俗轉靡靡。</p><p class=ql-align-justify>胡兒窮雕弓，洋夷賣方技。</p><p class=ql-align-justify>紅羊換劫年，墮淚廟堂毀。</p><p class=ql-align-justify>霸國謂泱泱，海泛霾雲弛。</p><p class=ql-align-justify>悲哉復悲哉，政教哀已矣。</p><p class=ql-align-justify>無力苦迴天，但看鯨濤起。</p><p class=ql-align-justify><strong>王太醫召飲有慨</strong></p><p class=ql-align-justify>寒生軒外雨霖霖，把酒殷勤夜漸深。</p><p class=ql-align-justify>太息神州霾霧重，唏噓士苑道情沉。</p><p class=ql-align-justify>靈均哭楚兩行淚，望帝催春一片心。</p><p class=ql-align-justify>誰解杯中都是苦，蕭齋長嘯亂彈琴。</p><div class=pgc-img><img alt="白雀獎 || 岷社" onerror=errorimg.call(this); src=https://p3.pstatp.com/large/pgc-image/7fbc5a42c2a14afaa1ebec3126fd1cb8><p class=pgc-img-caption>巫德生 書法作品</p></div><p class=ql-align-justify>岷社</p><p class=ql-align-justify>雲隱</p><p class=ql-align-justify><strong>金沙遺址</strong></p><p class=ql-align-justify>王都剪影幻如迷，誰揭輕紗古蜀西。</p><p class=ql-align-justify>一自陸沉埋碧玉，還從商蹶辨黃泥。</p><p class=ql-align-justify>歸來日夕羊牛飽，悵望煙銷禾黍萋。</p><p class=ql-align-justify>帝力於今何所有，春風陌上杜鵑啼。</p><p class=ql-align-justify><strong>臨江仙 釜溪感春</strong></p><p class=ql-align-justify>白霧初消山遠淡，風吹綠水粼粼。桃花顏色又新勻。誰撐油紙傘，走過釜溪春。 二十年來回故地，依稀屐齒苔痕。惘然多少笑和顰。清波空照影，不是舊時雲。</p><p class=ql-align-justify><strong>金縷曲 花朝</strong></p><p class=ql-align-justify>未向東君說。一花開、一花零落，天涯相接。兼有朝朝昏昏雨，只把春寒重疊。算又是，一枝空折。廿四番風誰會得，認階塵，無那新愁結。花與月，成虛設。 流年如幻雲明滅。也曾記，螢燈清影，青春笑靨。回日抽鞭心情懶，彈鋏長歌欲別。冷淡了、鴻鵠聲切。拋卻幾人青白眼，到此刻，夢筆翻成鐵。誰共我，詩腸熱。</p><p class=ql-align-justify>大賽鏈接</p><p class=ql-align-justify>白雀獎 || 第二季度全國原創詩詞曲大賽公告</p><p class=ql-align-justify>白雀獎 || 第三季度全國原創詩詞曲大賽公告</p><p class=ql-align-justify>投稿郵箱：baiquejiang@qq.com</p><div class=pgc-img><img alt="白雀獎 || 岷社" onerror=errorimg.call(this); src=https://p1.pstatp.com/large/pgc-image/1d4e41b30e624718aca93e1be8a9ac1d><p class=pgc-img-caption></p></div><p class=ql-align-center><br></p></div></div><div class="post-meta meta-tags"><ul class=clearfix><li><a>白雀獎</a></li><li><a>岷社</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>