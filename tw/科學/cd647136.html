<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>鍾振振的賦（二） | 极客快訊</title><meta property="og:title" content="鍾振振的賦（二） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/122f33a647c543bc8f04628be2e3ee59"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/cd647136.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/cd647136.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/cd647136.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/cd647136.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/cd647136.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/cd647136.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/cd647136.html><link rel=canonical href=https://geekbank.cf/tw/%e7%a7%91%e5%ad%b8/cd647136.html><meta property="article:published_time" content="2020-11-14T20:57:37+08:00"><meta property="article:modified_time" content="2020-11-14T20:57:37+08:00"><meta name=Keywords content><meta name=description content="鍾振振的賦（二）"><meta name=author content="极客快訊"><meta property="og:url" content="/tw/%E7%A7%91%E5%AD%B8/cd647136.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>鍾振振的賦（二）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div class=pgc-img><img alt=鍾振振的賦（二） onerror=errorimg.call(this); src=https://p1.pstatp.com/large/pgc-image/122f33a647c543bc8f04628be2e3ee59><p class=pgc-img-caption></p></div><p style=margin:0><span style=font-size:.833em><span style=letter-spacing:1px><strong>鍾振振博士 </strong>1950年生，南京人。現任南京師範大學教授，博士生導師。古文獻整理研究所所長。兼任國家留學基金委“外國學者中華文化研究獎學金”指導教授，中國韻文學會會長，全球漢詩總會副會長，中華詩詞學會顧問，中央電視臺“詩詞大會”總顧問、國家圖書館文津講壇特聘教授等。曾應邀在美國耶魯、斯坦福等海外三十多所名校講學。</span></span></p><p style=line-height:1.75;margin:0><span style=font-size:.944em><span style=letter-spacing:.544px><br></span></span></p><div class=pgc-img><img alt=鍾振振的賦（二） onerror=errorimg.call(this); src=https://p1.pstatp.com/large/pgc-image/63e1ab67d110496ea28cbfd62cb7e45d><p class=pgc-img-caption></p></div><p style=margin:0><br></p><p style=line-height:2;margin:0><span style=font-size:.944em><span style=letter-spacing:.544px><br></span></span></p><p style=text-align:center;line-height:2;margin:0><span style=font-size:.944em><span style=letter-spacing:1px><strong>甕 安 賦</strong></span></span></p><p style=line-height:2;margin:0><span style=font-size:.944em><span style=letter-spacing:.544px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>酉卯齋主人者，年逾耳順，嗜無他求。煙霞痼疾，好汗漫遊。華夏省區，屐跡殆周。遊蹤不至，厥惟貴州。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>癸巳溽暑，文友見重。電招採風：請君入甕。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>入甕而安，真成貴客。三日走馬，賓主相得。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>相得益彰，人文山水。印象黔中，收不勝美。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>乃為《甕安賦》曰：</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>溯地球動物生命之起源兮，舊數伊迪卡拉生物群為奇蹟。洎茲玉華山小春蟲之發見兮，先兩千萬年於澳大利亞之化石。洵動物世界之黎明兮，傳五點八億年之生命信息。使環宇之知中國有甕安兮，寧不為此科學考古之功績！</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>若夫人類之歷史篇章，《禹貢》九州兮茲土屬樑。何殷盤周鼎之褊狹兮，輒鄙之而謂為鬼方？國稱牂牁於春秋兮，末乃且蘭而隸乎夜郎。自戰國而迄秦漢兮，其為國為縣者相當。析置萬壽於西晉兮，復改建安於初唐。暨南宋設寨曰甕水兮，元署安撫司曰草塘。明萬曆中始定今名兮，省屬貴州而邑鎮雍陽。北通川渝而南達桂海兮，西出滇池而東浮瀟湘。二十二民族經三千年風雨兮，今以一九七四方公里而共沐晴光。</span></span></p><p style=text-align:left;line-height:2;text-indent:2em;margin:0><br></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>思彼晴光兮其來有自，紅軍長征兮過此凡四。挑明燈兮燭夜於猴場，兆旭日兮噴薄於遵義。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>雪囂囂兮刜面如鋒，水滔滔兮怒瀾飛空。火舌吮血兮烏江為赤，竹筏強渡兮戰旗飄紅。鐵流萬里兮征途乃通。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>七十八年兮馳風掣電，頁面翻新兮回車一鍵。峽谷不復兮舊日猙獰，江界河清兮雲影可鑑。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>百丈懸空兮千尺虹橋，俯之愈險兮仰之彌高。拱若巨弓兮樑似長矢，射穿重山兮萬車飛飆。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>車盤方向兮把握穩妥，全面開發兮不偏不頗。左支柱產業兮磷煤化工，右特色農業兮煙茶藥果。興文教衛生兮蓬蓬勃勃，活商貿金融兮紅紅火火。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>其尤可贊者保護生態，百分之四十九兮森林覆蓋。五風十雨兮四時宜人，夏日不畏兮冬日可愛。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>持續發展兮文化旅遊，紅色綠色兮平分此秋。紅色之旅兮資源已敘，綠色之旅兮快鏡且搜：</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>朱家有山兮山高林密，森森原始兮闊葉常綠。野花分香兮不識其名，山鳥獻唱兮不知所匿。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>山之麓兮有情人湖，雨不溢兮旱亦不枯。波粼粼兮下若有珠，為誰媚兮靜女其姝？</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>別有瀑布兮河名穿洞，躍墜深谷兮若群驄失鞚。暵久猶掛兮萬絲晴煙，好倩素女兮織一匹春夢。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>下司石林兮巖巖壁立，如列鼎彝兮如排劍戟。如蓮初蕊兮如筍初拔，如獅之攫兮如虎之擲。如象之蹲兮故垂其鼻，如鷹之憩兮暫戢其翼。如童總角兮如翁而笠，仕女釵鳳兮書生簪筆。峰迴路轉兮折折曲曲，步移形換兮各肖其極。可煉而補天兮顧此閒積，豈女媧亦有不捨兮特加靳惜？</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>地既靈秀兮人多賢能，緯以流寓兮經以土生。問賦相如兮漢有盛覽，授學王勃兮唐有牛騰。自目可剜兮佛財難得，微海通之主樂山兮大佛幾弗成。猶氏宋氏兮允文允武，瓜瓞綿綿兮宋元明清。或始黔中之進士兮天荒竟破，或襲貴州之宣慰兮地保安寧。乾嘉碩學兮玉書傅氏，方誌私撰兮以首創著稱。黔風有錄兮鴛鴦有鏡，黔詩黔劇兮於是乎風行。紅色特工兮少農冷氏，刀叢虎穴兮掉臂縱橫。血濺雨花兮君乃前僕，託體山阿兮山色長青。紅軍戰士兮苗人陳靖，椽筆再現兮艱難遠征。將軍作家兮少數民族，文壇傳奇兮世莫與爭。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>籲嚱哉！赤縣之夜空兮銀河遼廓，有甕之英靈兮熾星閃爍。星光燦爛兮邑城不夜，今吾甕人兮融融其樂。晝日矻矻兮各勤所事，良宵津津兮品味生活。或友朋二三兮茶樓閒侃，春芽一甌兮天空海闊。或親好八九兮酒壚暢飲，牛雜滿鍋兮杯盤錯落。粉白粑黃兮椒紅蛋紫，草拌魚腥兮豆皮油潑。酸辣爽口兮味美於回，不醉無歸兮不歡無輟。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px><br></span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>真人實景兮活色生香，觀風莫過於渡江廣場。情侶憑肩兮月光留影，喁喁低語兮微風收藏。白頭翁媼兮相攜而駢坐，喜看童孫兮學步之踉蹌。各秀才藝兮諸發燒友，自樂其樂兮裂土分疆。舞者趁拍兮快三慢四，翩翩旋轉兮捉對成雙。為探戈抑狐步兮吾不能辨，但賞其舞姿之徐疾與低昂。歌以類聚兮美聲搖滾，伴奏之樂兮半土半洋。雖歌詞及原唱兮吾不盡稔，但愛其旋律之婉轉或鏗鏘。遊人至此兮亦自陶醉，邑人習此兮固以為常。而笑意每掛於眉梢嘴角，眼波中洋溢乎幸福吉祥。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>亂曰：</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>夜之向闌，人漸散兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>月之西沉，星淡淡兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>霧起遠山，輕且漫兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>水暈橙紅，晨曦見兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>日新又新，人之願兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>自強不息，天行健兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>我祝甕安，倩復倩兮。</span></span></p><p style=text-align:left;line-height:2;text-indent:2em;margin:0><span style=font-size:.833em><span style=letter-spacing:1px>繪事後素，以為絢兮。</span></span></p><p style="text-align:center;margin:8px 0"><br></p><hr><p style="text-align:center;margin:8px 0"><span style=font-size:.667em><span style=letter-spacing:1px><strong><span style="color:#888;--tt-darkmode-color: #888888">作者/</span></strong></span><span style="color:#888;--tt-darkmode-color: #888888">鍾振振</span><span style=letter-spacing:1px><span style="color:#888;--tt-darkmode-color: #888888"> </span><strong><span style="color:#888;--tt-darkmode-color: #888888">編輯/</span></strong></span><span style="color:#888;--tt-darkmode-color: #888888">章雪芳</span><span style=letter-spacing:1px><span style="color:#888;--tt-darkmode-color: #888888"> </span><strong><span style="color:#888;--tt-darkmode-color: #888888">校對/</span></strong></span><span style="color:#888;--tt-darkmode-color: #888888">馮 曉</span></span></p></div><div class="post-meta meta-tags"><ul class=clearfix><li><a>振振</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/d15857e7.html alt=鍾振振、鄭萬才點評廣西玉林市2018年度詩詞獎 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b45d0e550ae64aacb2c1edeb2a650f0f style=border-radius:25px></a>
<a href=../../tw/%E7%A7%91%E6%8A%80/d15857e7.html title=鍾振振、鄭萬才點評廣西玉林市2018年度詩詞獎>鍾振振、鄭萬才點評廣西玉林市2018年度詩詞獎</a></li><hr><li><a href=../../tw/%E9%81%8A%E6%88%B2/2cc646f.html alt=魔獸懷舊服：盜賊roll走正義之手還振振有詞 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RaAIxEbGcHOqYV style=border-radius:25px></a>
<a href=../../tw/%E9%81%8A%E6%88%B2/2cc646f.html title=魔獸懷舊服：盜賊roll走正義之手還振振有詞>魔獸懷舊服：盜賊roll走正義之手還振振有詞</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>