<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>少陰病，但欲寐，不得眠，厥陰之為病，消渴，氣上撞心，飢不欲食 | 极客快訊</title><meta property="og:title" content="少陰病，但欲寐，不得眠，厥陰之為病，消渴，氣上撞心，飢不欲食 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/cdbbb613.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/cdbbb613.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/cdbbb613.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/cdbbb613.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/cdbbb613.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/cdbbb613.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/cdbbb613.html><link rel=canonical href=https://geekbank.cf/tw/%e7%a7%91%e5%ad%b8/cdbbb613.html><meta property="article:published_time" content="2020-11-14T20:58:12+08:00"><meta property="article:modified_time" content="2020-11-14T20:58:12+08:00"><meta name=Keywords content><meta name=description content="少陰病，但欲寐，不得眠，厥陰之為病，消渴，氣上撞心，飢不欲食"><meta name=author content="极客快訊"><meta property="og:url" content="/tw/%E7%A7%91%E5%AD%B8/cdbbb613.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>少陰病，但欲寐，不得眠，厥陰之為病，消渴，氣上撞心，飢不欲食</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>少陰提綱</h1><p style=text-align:start>少陰一經，兼水火二氣，寒熱雜居。其寒也，證類太陰；其熱也，證似太陽。故仲景以微細之病脈，欲寐之病情為提綱，立法於象外，使人求法於病中。凡病之寒熱，與寒熱之真假，仿此義以推之，真陰之虛實見矣。</p><p style=text-align:start>○少陽為陽樞，少陰為陰樞。弦為木象，弦而細者，陽之少也；微為水象，微而細者，陰之少也。少陰病則樞機不利，故欲寐也，與少陽喜嘔同。嘔者主出，陽主外也；寐者主入，陰主內也。喜嘔是不得嘔，欲寐是不得寐，皆在病患意中，得樞機之象如此。</p><p style=text-align:start>○但欲寐，即是不得眠。然但欲寐是病情，乃問而知之；不得眠是病形，可望而知之。欲寐是陰虛，不眠是煩躁，故治法不同。</p><p style=text-align:start>○太陰是陽明之裡，陽明不惡寒，故太陰雖吐利腹滿，而無惡寒證。少陰是太陽之裡，太陽惡寒，故少陰吐利必惡寒，陰從陽也。</p><p style=text-align:start>○太陽是少陰之標，太陰是少陰之本。少陰陰虛，則移熱於膀胱，故一身手足盡熱而便血，從標也；少陰陽虛，則移寒於脾土而吐利，從本也。</p><p style=text-align:start>○太陽、少陰，皆有身痛、骨痛之表，水氣為患之裡。太陽則脈浮緊而身發熱，用麻黃髮汗，是振營衛之陽以和陰也；少陰則脈沉而手足寒，用附子溫補，是扶坎宮之陽以配陰也。太陽之水，屬上焦，小青龍汗而發之，陽水當從外散也；少陰之水，屬下焦，真武溫而利之，陰水當從下洩也。</p><p style=text-align:start>○同是惡寒蜷臥，利止手足溫者可治；利不止手足逆冷者不治。時自煩，欲去衣被者可治；不煩而躁，四逆而脈不至者死。同是吐利，手足不逆冷，反發熱者不死；煩躁四逆者死。同是嘔吐，汗出大便數少者可治；自利，煩躁不得臥者死。蓋陰陽互為其根，陰中無陽則死，獨陰不生也。</p><p style=text-align:start>○三陽，惟少陽無承氣證；三陰，惟少陰有承氣證。蓋少陽為陽樞，陽稍虛，邪便入於陰，故不可妄下以虛其陽；少陽為陰樞，陽有餘，邪便傷其陰，故宜急下以存其陰。且少陽屬木，邪在少陽，惟畏其克土，故無下證；少陰主水，邪在少陰，更畏有土製，故當緊下。蓋真陰不可虛，強陽不可縱也。（柯韻伯）</p><p style=text-align:start>腎中有真水，有真火。腎中真火，即坎內一畫之陽伏藏於二耦之中者也。火弱則水泛，而陰邪所入，皆得憑腎中之寒水作滔天之勢，故為咳、為嘔、為下利、為四肢沉重、為背寒、為逆冷。仲景絕不慮夫外邪而妄用汗、下以傷其陽，惟以真武、四逆、附子諸湯，回腎中之真陽，使之坐鎮北方，此即王冰所謂益火之原，以消陰翳法也。若腎中之真火不能自存，則必煩躁、多汗、面赤，證反似陽而死矣。腎中真水，即坎外二畫之耦，週迴於一奇之外者也。水弱則火熾，而熱邪所入，悉得根據腎中之陽火作蘊隆之患，故為心煩、為口燥、為咽痛、為不眠。仲景亦絕不慮夫外邪而妄施汗、下以傷其陰，惟以黃連阿膠、豬膚、豬苓諸湯，滋腎中之真陰，使之坐制南方，此即王冰所謂壯水之主，以制陽光法也。若腎中之真水不能營養，則必傳入厥陰，熱深厥深，咽痛者轉為喉痺，嘔咳者轉吐癰膿，下利者轉便膿血，甚者躁熱、厥逆、昏不知人，腎氣先絕而死也。故知仲景溫經散寒之法與清熱潤燥之法，如四時日月，並行不悖也。（程扶生）</p><p style=text-align:start>凡中陰之證，必先入少陰，一用表散，則孤陽飛越，乘汗而出，是以煩躁不安，妄見妄聞，譫言亂語。</p><p style=text-align:start>若誤認為火證，而加以寒涼，立刻斃矣。若任其汗出不休，元陽不返窟宅，則陽氣騰散，亦將斃矣。急宜驅陰回陽之法，又宜斂陽歸根之法，如八味地黃湯加人蔘之屬。愚意謂中陰之證，必先入少陰者，蓋少陰屬腎，與太陽膀胱經相為表裡。</p><p style=text-align:start>因其人腎臟素虛，封藏不固，遂致太陽疏漏，寒邪易侵，表不固則邪直入於裡，表裡交虛，同聲相應。腎為水髒，膀胱又為藏水之經，故中陰必先入腎者此耳。又曰∶傷寒偏死腎虛人。良非虛語。（吳天士）</p><p style=text-align:start>少陰腎經，水火之髒。邪傷其經，隨人虛實，或從水化以為寒，或從火化以為熱。水化為陰寒之邪，是其本也，火化為陽熱之邪，是其標也。陰邪其脈沉細而微，陽邪其脈沉細而數。至其見證，亦各有別。陰邪但欲寐，身無熱；陽邪雖欲寐，則多心煩。陰邪背惡寒，口中和；陽邪背惡寒，則口中燥。陰邪咽痛不腫；陽邪咽痛則腫。陰邪腹痛，下利清谷；陽邪腹痛，下利清水，或便膿血也。陰邪外熱面色赤，裡寒大便利，小便白；陽邪外寒手足厥，裡熱大便祕，小便赤。此少陰標本寒熱之脈證也。凡從本之治，均宜溫寒回陽；從標之治，均宜攻熱救陰。回陽救陰，其機甚微，總在臨證詳究，辨別標本寒熱，以急施其治，庶克有濟，稍緩則不及矣。（《醫宗金鑑》）</p><h1 class=pgc-h-arrow-right>厥陰提綱</h1><p style=text-align:start>太陰厥陰，皆以裡證為提綱。太陰為陰中之陰而主寒，故不渴；厥陰為陰中之陽而主熱，故消渴也。太陰主溼土，土病則氣陷下，溼邪入胃，故腹痛自利；厥陰主相火，火病則氣上逆，火邪入心，故心中疼熱也。</p><p style=text-align:start>太陰腹滿而吐，食不下；厥陰飢不欲食，食即吐蛔。同是食不下，太陰則滿，厥陰則飢；同是一吐，太陰則吐食，厥陰則吐蛔。此又屬土、屬木之別也。太陰為開，本自利，而下之則開拆。胸下痞硬者，開拆反闔也。厥陰為闔，氣上逆，而下之則闔拆。利不止者，闔拆反開也。</p><p style=text-align:start>○兩陰交盡，名曰厥陰，又名陰之絕陽，是厥陰宜無熱矣。然厥陰主肝，而膽藏肝內，則厥陰熱證，皆少陽相火內發也。要知少陽、厥陰，同一相火，相火鬱於內，是厥陰病出於表，為少陽病。</p><p style=text-align:start>少陽咽乾，即厥陰消渴之機；胸脅氣滿，即氣上撞心之兆；心煩即疼熱之初；不欲食是飢不欲食之根；喜嘔即吐蛔之漸。故少陽不解，轉屬厥陰而病危；厥陰病衰，轉屬少陽而欲愈。</p><p style=text-align:start>○厥者必發熱，熱與厥相應，厥深熱亦深，厥微熱亦微，此四證，是厥陰傷寒之定局。先熱後厥，厥熱往來，厥多熱少，熱多厥少，此四證，是厥陰傷寒之變局。</p><p style=text-align:start>○厥陰有晦朔具合之理，陰極陽生，故厥陰傷寒反以陽為主。厥少熱多，是為生陽，故病當愈；厥多熱少，是為死陰，故病為進。其熱氣有餘者，或便膿血，或發癰膿，與《內經》煎厥不同。</p><p style=text-align:start>○手足厥冷，脈微欲絕，是厥陰傷寒之外證；當歸四逆，是厥陰傷寒之表藥。夫陰寒如此而不用姜、附者，以相火寄於肝膽，外雖寒而髒不寒，故先厥者後必發熱，手足愈冷，肝膽愈熱，故厥深熱亦深。所以傷寒初起，脈證如此者，不得遂認為虛寒，妄投姜、附以遺患也。</p><p style=text-align:start>○本篇雲∶諸四逆厥者不可下。又曰∶厥應下之，而反發汗者，必口傷爛赤。二義不同。諸四逆不可下，是指傷寒脈微欲絕，此時外寒切迫，內熱未起。此當發汗，是指虛寒證言，故曰虛家亦然。應下之者，是脈滑而厥，內熱閉鬱，故曰厥深熱亦深。若發汗，只能引火之升，不能逐熱外散，故令口傷。所謂下之，是下其熱，非下其實。洩利下重者，四逆散；欲飲水升者數，白虎湯。此厥陰之下藥，所以下無形之邪也。若以承氣湯下之，利不止矣。</p><p style=text-align:start>○診厥陰脈，以陽為主；治厥陰病，以陰為主。故當歸四逆不去芍藥，白頭翁湯重用芩、連，烏梅丸用川連、黃柏，復脈湯用地黃、麥冬。所以然者，肝之相火，本少陽之生氣，而少陽實出於坎宮之真陰。</p><p style=text-align:start>○六經，惟厥陰最為難治。其本陰而標熱，其體風木，其用相火。</p><p style=text-align:start>以其具合晦朔之理，陰之初盡，即陽之初出，所以一陽為紀，一陰為獨，則厥陰病熱，是少陽之相火使然也。</p><p style=text-align:start>火旺則水虧，故消渴；氣有餘便是火，故氣上撞心，心中疼熱；木盛則克土，故飢不欲食，是為風化，飢則胃中空虛，蛔聞食臭則出，故吐蛔。此厥陰之火證，非厥陰之傷寒也。《內經》曰∶必伏其所主，而先其所因。或收，或散，或逆，或從，隨所利而行之。調其中氣，使之和平，是厥陰之治法也。（柯韻伯）</p><p style=text-align:start>按∶厥陰篇中，次第不一，有純陽無陰之證，有純陰無陽之證，有陰陽差多差少之證，有陽進欲愈陰進未愈之證，復有陰居八、九，陽居一、二之證。厥而發熱，熱深厥深，上攻而成喉痺，下攻而便膿血，此純陽無陰之證也。脈微細欲絕，厥冷灸之不溫，惡寒，大汗，大利，躁不得臥，與夫冷結關元，此純陰無陽之證也。厥三日熱亦三日，厥五日熱亦五日，手足厥冷，而邪熱在胸，火熱在胃，此陰陽差多差少之證也。</p><p style=text-align:start>渴欲飲水，飢欲得食，脈滑而數，手足自溫，此陽進欲愈之證也。默默不欲食，寸脈雖浮數尺脈自澀，嘔吐涎沫，腹脹身疼，此陰進未愈之證也。下利清谷，裡寒外熱，嘔而脈弱，小便複利，本自寒下，復誤吐下，脈沉微厥，面反戴陽，此陰居八、九，陽居一、二之證也。大率陽脈陽證，當取用三陽經治法；陰脈陰證，當合用少陰經治法。厥陰病，見陽為易愈，見陰為難痊。其表裡雜錯不分，又必先溫其裡，後攻其表。設見咽喉不利，咳唾膿血，則溫法不可用，仍宜先解其表矣。</p><p style=text-align:start>○再按∶厥陰經，原無下法，首條即先示戒雲∶下之利不止矣。蓋厥陰多至下利，下利中復有死證。《金匱》雲∶五臟氣絕於內，則下利不禁。此所以致戒不可下也。</p><p style=text-align:start>中間雖有用小承氣一法，因胃有燥屎，微攻其胃，非攻其腸也。雖有厥應下之一語，乃對發汗而言，謂厥陰內解其熱，不應外發其汗耳。豈可泥應下二字，遂犯厥陰之大戒耶？自晉迄今，傷寒失傳，遇陽明二、三日內當下之證，及少陰二、三日急下之證，總不能下，至厥陰六、七日不當下之時，反行下之。在熱深厥深之陽證，下之已遲，萬一僥倖，不過為焦頭爛額之客。在亡血髒虛之人，下之百無一生矣。（喻嘉言）</p><p style=text-align:start>厥陰者，陰之盡也。厥字從HT 從欠，謂陰之盡，而不足乎陽者也。又陰之盡，將上逆而接乎陽者也。《內經》謂一陰至絕處，卻作朔晦是也。故熱入厥陰者，得陽邪出表，不至內擾乎陰則愈；寒入厥陰者，得陽氣來複，得以入而救陰則愈。皆以外陽接乎內陰為順。蓋厥陰一證，經雖屬陰，總欲其氣通於陽也。邪既入陰之盡，勢必厥逆；內攻其裡，勢必下利。為喉痺，為膿血，皆陽勝之過也；為除中，為戴陽，皆陰盛之極也。世之治厥陰者，若涉大海，茫無津涯，吾為兩言以蔽之∶治厥者，曰辨其寒厥、熱厥而已矣；治利者，曰辨其寒利、熱利而已矣。至於為嘔為噦，亦莫不有寒熱之辨也。（程扶生）</p></div><div class="post-meta meta-tags"><ul class=clearfix><li><a>少陰病</a></li><li><a>陰之為</a></li><li><a>氣上</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>