<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>讀詩 |南宋四大家詞作節選400篇大全集（一） | 极客快訊</title><meta property="og:title" content="讀詩 |南宋四大家詞作節選400篇大全集（一） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/d8e24634c7e84efb84399ef80e82fc6d"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/d554ce1.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/d554ce1.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/d554ce1.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/d554ce1.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/d554ce1.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/d554ce1.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/d554ce1.html><link rel=canonical href=https://geekbank.cf/tw/%e7%a7%91%e5%ad%b8/d554ce1.html><meta property="article:published_time" content="2020-10-29T20:57:39+08:00"><meta property="article:modified_time" content="2020-10-29T20:57:39+08:00"><meta name=Keywords content><meta name=description content="讀詩 |南宋四大家詞作節選400篇大全集（一）"><meta name=author content="极客快訊"><meta property="og:url" content="/tw/%E7%A7%91%E5%AD%B8/d554ce1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>讀詩 |南宋四大家詞作節選400篇大全集（一）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h1 class=pgc-h-arrow-right>資料轉載來源於：顏淵山莊</h1><blockquote class=pgc-blockquote-abstract><p>https://www.toutiao.com/i6717202210557526536/?group_id=6717202210557526536</p></blockquote><h1 class=pgc-h-arrow-right>南宋四大家 （詩史上的南宋四大家）</h1><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/d8e24634c7e84efb84399ef80e82fc6d><p class=pgc-img-caption></p></div><h1 class=pgc-h-arrow-right>南宋四大家又稱中興四大詩人（也可以稱為中興四大家，但經常稱為南宋四大家），是中國南宋前期陸游、楊萬里、范成大、尤袤四位愛國詩人的合稱。</h1><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/70be8b43e5b44c70ad8c4e89b974f272><p class=pgc-img-caption></p></div><h1 class=pgc-h-arrow-right>陸游</h1><h1 class=pgc-h-arrow-right>（1125～1210）字務觀，自號放翁，越州山陰（今浙江紹興）人。其父陸宰，是很有民族氣節的官員和學者，朝廷南渡後，他便回到家鄉著書了。陸游自幼就受到愛國的家庭教育，立下了抗戰復仇的壯志。29歲參加進士考試，名在前列，因觸犯奸臣秦檜而被除名。孝宗時，被賜給進士出身，歷任夔州通判，提舉江南西路常平茶鹽公事，權知嚴州等地方官，還參贊王炎、范成大幕府軍事，後來做過朝議大夫，禮部郎中。65歲那年罷官，即回老家山陰閒居，死時年八十六。陸游一生堅持抗金主張，雖多次遭受投降派的打擊，但愛國之志始終不渝，死時還念念不忘國家的統一，是南宋偉大的愛國詩人。他勤於創作，一生寫詩60年，保存下來就有9300多首。詩的題材極為廣泛，內容豐富，其中表現抗金報國的作品，最能反映那個時代的精神。詩的風格豪放，氣魄雄渾，近似李白，故有“小太白”之稱。</h1><h1 class=pgc-h-arrow-right>南宋著名詩人。少時受家庭愛國思想薰陶，高宗時應禮部試，為秦檜所黜。孝宗時賜進士出身。中年入蜀，投身軍旅生活，官至寶章閣待制。晚年退居家鄉。創作詩歌今存九千多首，內容極為豐富。著有《劍南詩稿》、《渭南文集》、《南唐書》、《老學庵筆記》等。 9482篇詩文</h1><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p9.pstatp.com/large/pgc-image/6882c3faa83444718531a33b3f6cb9b4><p class=pgc-img-caption></p></div><h1 class=pgc-h-arrow-right>范成大</h1><h1 class=pgc-h-arrow-right>（1126～1193），字致能，號石湖居士，吳（今江蘇蘇州）人。高宗紹興二十四年（一一五四）進士，除徽州司戶參軍。三十二年，入監太平惠民和劑局。孝宗隆興元年（一一六三），為編類高宗聖政所兼敕令所檢討官。乾道元年（一一六五），累遷著作佐郎。二年，除吏員外郎，為言者論罷。三年，起知處州。五年，除禮部員外郎兼崇政殿說書，兼國史院編修官。六年，以起居郎假資政殿大學士使金。使歸，遷中書舍人，同修國史及實錄院同修撰。七年，知靜江府兼廣西經略安撫使。淳熙二年（一一七五），除四川安撫制置使。四年召對，權禮部尚書。五年，拜參知政事，尋罷。七年，知明州兼沿海制置使。八年，知建康府（《景定建康志》卷一四》）。十年，以疾奉祠。十五年，起知福州，未赴。光宗紹熙三年（一一九二）加資政殿大學士知太平州。四年卒，年六十八。有《石湖大全集》一百三十六卷（《宋史·藝文志》），已佚。今傳《石湖居士詩集》三十四卷，及《吳郡志》、《攬轡錄》、《驂鸞錄》、《桂海虞衡志》、《吳船錄》等。事見《周文忠公集》卷六一《範公成大神道碑》，《宋史》卷三八六有傳。</h1><h1 class=pgc-h-arrow-right>南宋詩人。諡文穆。從江西派入手，後學習中、晚唐詩，繼承了白居易、王建、張籍等詩人新樂府的現實主義精神，終於自成一家。風格平易淺顯、清新嫵媚。詩題材廣泛，以反映農村社會生活內容的作品成就最高。他與楊萬里、陸游、尤袤合稱南宋“中興四大詩人”。 2067篇詩文</h1><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p3.pstatp.com/large/pgc-image/47d15c1c17c4400ca673e563c3677adf><p class=pgc-img-caption></p></div><h1 class=pgc-h-arrow-right>楊萬里</h1><h1 class=pgc-h-arrow-right>（1127－1206），字廷秀，號誠齋。吉州吉水（今江西省吉水縣）人。南宋傑出的詩人。紹興二十四年</h1><h1 class=pgc-h-arrow-right>男，漢族。吉州吉水（今江西省吉水縣）人。南宋傑出詩人，與尤袤、范成大、陸游合稱南宋“中興四大詩人”、“南宋四大家”。 4253篇詩文</h1><h1 class=pgc-h-arrow-right>（1154）中進士。授贛州司戶，後調任永州零陵縣丞，得見謫居在永州的張浚，多受勉勵教誨。孝宗即位後，張浚入相，即薦萬里為臨安府教授。未及赴任，即遭父喪，服滿後改知奉新縣。乾道六年（1170）任國子博士，開始作京官，不久遷太常丞，轉將作少監。淳熙元年（1174）出知漳州，旋改知常州。六年，提舉廣東常平茶鹽，曾鎮壓沈師起義軍，升為廣東提點刑獄。不久，遭母喪去任，召還為吏部員外郎，升郎中。十二年（1185）五月，以地震應詔上書，極論時政十事，勸諫孝宗姑置不急之務，精專備敵之策，堅決反對一些人提出的放棄兩淮、退保長江的誤國建議，主張選用人才，積極備戰。次年，任樞密院檢詳官兼太子侍讀。十四年（1187），遷祕書少監。高宗崩，萬里因力爭張浚當配享廟祀事，指斥洪邁“指鹿為馬”，惹惱了孝宗，出知筠州（今江西高安）。光宗即位，召為祕書監。紹熙元年（1190），為接伴金國賀正旦使兼實錄院檢討官。終因孝宗對他不滿，出為江東轉運副使。朝廷欲在江南諸郡行鐵錢，萬里以為不便民，拒不奉詔，忤宰相意，改知贛州。萬里見自己的抱負無法施展，遂不赴任，乞祠官（無實際官職，只領祠祿，等於退休）而歸，從此不再出仕，朝命幾次召他赴京，均辭而不往。開僖二年（1206），因痛恨韓侂冑弄權誤國，憂憤而死，官終寶謨閣文士，諡“文節”。</h1><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/46eea21bfb6d40a4b92026bf68511091><p class=pgc-img-caption></p></div><h1 class=pgc-h-arrow-right>尤袤</h1><h1 class=pgc-h-arrow-right>（1127～1194）字延之，晚取孫綽遂初賦，自號遂初居士，無錫人，生宋欽宗靖康二年，卒光宗紹熙五年，年六十八歲。少穎異，人呼為奇童。入太學，以詞賦冠多士。紹興十八年（一一四八）擢進士第。為泰興令，金人犯境，官吏望風遁，袤獨堅守不去，當路交薦。官奉常時，高宗廟號未定，袤諏經訂古，悉有根據，人號為尤書櫥。為內外製及內禪典冊，皆服其雅正有體。光宗即位，言者以為周必大黨，遂與祠。紹熙元年（一一九○）起知婺州，改太平州，召除給事中，終禮都尚書。諡文簡。袤少從喻樗、汪應辰遊。樗，龜山高弟也，樗以所得龜山講明授之，學益進。晚年嗜書不倦，藏書至三萬卷，著為遂初堂書目，為目錄而兼載版本之始。文選舊有李善、五臣注，後人合之為六臣注，而善注亡，袤自六臣中鈔出善注單刻之，由是善注復顯於世，後世所行善注，皆翻自尤刻者也。袤善詩，平淡天真，與楊萬里、范成大、陸游齊名，稱南宋四大家。宋史本傳載袤著有遂初小稿六十卷、內外製三十卷，陳振孫書錄解題載樑溪集五十卷，並佚不傳。清尤侗裒輯遺詩，編為樑溪遺稿一卷，厲鶚作宋詩紀事，又自他書補入若干首，殘章斷簡，彌足寶惜。別有全唐詩話十卷，則出於後人偽託。</h1><h1 class=pgc-h-arrow-right>小字季長，號遂初居士，晚年號樂溪、木石老逸民。南宋著名詩人、大臣、藏書家。祖父尤申，父尤時享，治史擅詩。紹興十八年（1148年），尤袤登進士第。初為泰興令。孝宗朝，為大宗正丞，累遷至太常少卿，權充禮部侍郎兼修國史，又曾權中書舍人兼直學士。光宗朝為煥章閣侍制、給事中，後授禮部尚書兼侍讀。卒後諡號“文簡”。尤袤與楊萬里、范成大、陸游並稱為“南宋四大詩人”。原有《樑溪集》五十卷，早佚。清人尤侗輯有《樑溪遺稿》兩卷，刊行於時。 81篇詩文</h1><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p3.pstatp.com/large/pgc-image/f25324fc10324d71893ce7fbb270d465><p class=pgc-img-caption></p></div><h1 class=pgc-h-arrow-right><strong>陸游詩文節選80篇</strong></h1><p><strong>卜算子·詠梅</strong></p><p>宋代：陸游</p><p>驛外斷橋邊，寂寞開無主。已是黃昏獨自愁，更著風和雨。</p><p>無意苦爭春，一任群芳妒。零落成泥碾作塵，只有香如故。</p><p><strong>遊山西村</strong></p><p>宋代：陸游</p><p>莫笑農家臘酒渾，豐年留客足雞豚。</p><p>山重水複疑無路，柳暗花明又一村。</p><p>簫鼓追隨春社近，衣冠簡樸古風存。</p><p>從今若許閒乘月，拄杖無時夜叩門。</p><p><strong>示兒</strong></p><p>宋代：陸游</p><p>死去元知萬事空，但悲不見九州同。</p><p>王師北定中原日，家祭無忘告乃翁。</p><p><strong>十一月四日風雨大作二首</strong></p><p>宋代：陸游</p><p>風捲江湖雨暗村，四山聲作海濤翻。</p><p>溪柴火軟蠻氈暖，我與狸奴不出門。</p><p>僵臥孤村不自哀，尚思為國戍輪臺。</p><p>夜闌臥聽風吹雨，鐵馬冰河入夢來。</p><p><strong>冬夜讀書示子聿</strong></p><p>宋代：陸游</p><p>古人學問無遺力，少壯工夫老始成。</p><p>紙上得來終覺淺，絕知此事要躬行。</p><p><strong>釵頭鳳·紅酥手</strong></p><p>宋代：陸游</p><p>紅酥手，黃縢酒，滿城春色宮牆柳。東風惡，歡情薄。一懷愁緒，幾年離索。錯、錯、錯。</p><p>春如舊，人空瘦，淚痕紅浥鮫綃透。桃花落，閒池閣。山盟雖在，錦書難託。莫、莫、莫！</p><p><strong>秋夜將曉出籬門迎涼有感二首</strong></p><p>宋代：陸游</p><p>迢迢天漢西南落，喔喔鄰雞一再鳴。</p><p>壯志病來消欲盡，出門搔首愴平生。</p><p>三萬裡河東入海，五千仞嶽上摩天。</p><p>遺民淚盡胡塵裡，南望王師又一年。</p><p><strong>除夜雪</strong></p><p>宋代：陸游</p><p>北風吹雪四更初，嘉瑞天教及歲除。</p><p>半盞屠蘇猶未舉，燈前小草寫桃符。</p><p><strong>訴衷情·當年萬里覓封侯</strong></p><p>宋代：陸游</p><p>當年萬里覓封侯，匹馬戍梁州。關河夢斷何處？塵暗舊貂裘。</p><p>胡未滅，鬢先秋，淚空流。此生誰料，心在天山，身老滄洲。</p><p><strong>讀書</strong></p><p>宋代：陸游</p><p>歸志寧無五畝園，讀書本意在元元。</p><p>燈前目力雖非昔，猶課蠅頭二萬言。</p><p><strong>書憤五首·其一</strong></p><p>宋代：陸游</p><p>早歲那知世事艱，中原北望氣如山。</p><p>樓船夜雪瓜洲渡，鐵馬秋風大散關。</p><p>塞上長城空自許，鏡中衰鬢已先斑。</p><p>出師一表真名世，千載誰堪伯仲間！</p><p><strong>臨安春雨初霽</strong></p><p>宋代：陸游</p><p>世味年來薄似紗，誰令騎馬客京華。</p><p>小樓一夜聽春雨，深巷明朝賣杏花。</p><p>矮紙斜行閒作草，晴窗細乳戲分茶。</p><p>素衣莫起風塵嘆，猶及清明可到家。</p><p><strong>梅花絕句·其一</strong></p><p>宋代：陸游</p><p>聞道梅花坼曉風，雪堆遍滿四山中。</p><p>何方可化身千億，一樹梅花一放翁。</p><p><strong>病起書懷</strong></p><p>宋代：陸游</p><p>病骨支離紗帽寬，孤臣萬里客江干。</p><p>位卑未敢忘憂國，事定猶須待闔棺。</p><p>天地神靈扶廟社，京華父老望和鑾。</p><p>出師一表通今古，夜半挑燈更細看。</p><p><strong>沈園二首</strong></p><p>宋代：陸游</p><p>城上斜陽畫角哀，沈園非復舊池臺，</p><p>傷心橋下春波綠，曾是驚鴻照影來。</p><p>夢斷香消四十年，沈園柳老不吹綿。</p><p>此身行作稽山土，猶吊遺蹤一泫然。</p><p><strong>金錯刀行</strong></p><p>宋代：陸游</p><p>黃金錯刀白玉裝，夜穿窗扉出光芒。</p><p>丈夫五十功未立，提刀獨立顧八荒。</p><p>京華結交盡奇士，意氣相期共生死。</p><p>千年史冊恥無名，一片丹心報天子。</p><p>爾來從軍天漢濱，南山曉雪玉嶙峋。</p><p>嗚呼！楚雖三戶能亡秦，豈有堂堂中國空無人！</p><p><strong>秋思</strong></p><p>宋代：陸游</p><p>利慾驅人萬火牛，江湖浪跡一沙鷗。</p><p>日長似歲閒方覺，事大如天醉亦休。</p><p>砧杵敲殘深巷月，井梧搖落故園秋。</p><p>欲舒老眼無高處，安得元龍百尺樓。</p><p><strong>關山月</strong></p><p>宋代：陸游</p><p>和戎詔下十五年，將軍不戰空臨邊。</p><p>朱門沉沉按歌舞，廄馬肥死弓斷絃。</p><p>戍樓刁斗催落月，三十從軍今白髮。</p><p>笛裡誰知壯士心，沙頭空照徵人骨。</p><p>中原干戈古亦聞，豈有逆胡傳子孫！</p><p>遺民忍死望恢復，幾處今宵垂淚痕。</p><p><strong>劍門道中遇微雨</strong></p><p>宋代：陸游</p><p>衣上征塵雜酒痕，遠遊無處不消魂。</p><p>此身合是詩人未？細雨騎驢入劍門。</p><p><strong>聞武均州報已復西京</strong></p><p>宋代：陸游</p><p>白髮將軍亦壯哉，西京昨夜捷書來。</p><p>胡兒敢作千年計，天意寧知一日回。</p><p>列聖仁恩深雨露，中興赦令疾風雷。</p><p>懸知寒食朝陵使，驛路梨花處處開。</p><p><strong>蝶戀花·禹廟蘭亭今古路</strong></p><p>宋代：陸游</p><p>禹廟蘭亭今古路。一夜清霜，染盡湖邊樹。鸚鵡杯深君莫訴。他時相遇知何處。</p><p>冉冉年華留不住。鏡裡朱顏，畢竟消磨去。一句丁寧君記取。神仙須是閒人做。</p><p><strong>鵲橋仙·華燈縱博</strong></p><p>宋代：陸游</p><p>華燈縱博，雕鞍馳射，誰記當年豪舉。酒徒一半取封侯，獨去作、江邊漁父。</p><p>輕舟八尺，低篷三扇，占斷蘋洲煙雨。鏡湖元自屬閒人，又何必、君恩賜與。</p><p><strong>書憤二首</strong></p><p>宋代：陸游</p><p>白髮蕭蕭臥澤中，只憑天地鑑孤忠。</p><p>厄窮蘇武餐氈久，憂憤張巡嚼齒空。</p><p>細雨春蕪上林苑，頹垣夜月洛陽宮。</p><p>壯心未與年俱老，死去猶能作鬼雄。</p><p>鏡裡流年兩鬢殘，寸心自許尚如丹。</p><p>衰遲罷試戎衣窄，悲憤猶爭寶劍寒。</p><p>遠戍十年臨的博，壯圖萬里戰皋蘭。</p><p>關河自古無窮事，誰料如今袖手看。</p><p><strong>訴衷情·青衫初入九重城</strong></p><p>宋代：陸游</p><p>青衫初入九重城，結友盡豪英。蠟封夜半傳檄，馳騎諭幽並。</p><p>時易失，志難城，鬢絲生。平章風月，彈壓江山，別是功名。</p><p><strong>秋波媚·七月十六日晚登高興亭望長安南山</strong></p><p>宋代：陸游</p><p>秋到邊城角聲哀，烽火照高臺。悲歌擊築，憑高酹酒，此興悠哉。</p><p>多情誰似南山月，特地暮雲開。灞橋煙柳，曲江池館，應待人來。</p><p><strong>夜遊宮·記夢寄師伯渾</strong></p><p>宋代：陸游</p><p>雪曉清笳亂起。夢遊處、不知何地。鐵騎無聲望似水。想關河，雁門西，青海際。</p><p>睡覺寒燈裡。漏聲斷、月斜窗紙。自許封侯在萬里。有誰知，鬢雖殘，心未死。</p><p><strong>幽居初夏</strong></p><p>宋代：陸游</p><p>湖山勝處放翁家，槐柳陰中野徑斜。</p><p>水滿有時觀下鷺，草深無處不鳴蛙。</p><p>籜龍已過頭番筍，木筆猶開第一花。</p><p>嘆息老來交舊盡，睡來誰共午甌茶。</p><p><strong>謝池春·壯歲從戎</strong></p><p>宋代：陸游</p><p>壯歲從戎，曾是氣吞殘虜。陣雲高、狼烽夜舉。朱顏青鬢，擁雕戈西戍。笑儒冠、自來多誤。</p><p>功名夢斷，卻泛扁舟吳楚。漫悲歌、傷懷弔古。煙波無際，望秦關何處。嘆流年、又成虛度。</p><p><strong>鷓鴣天·家住蒼煙落照間</strong></p><p>宋代：陸游</p><p>家住蒼煙落照間，絲毫塵事不相關。斟殘玉瀣行穿竹，卷罷《黃庭》臥看山。</p><p>貪嘯傲，任衰殘，不妨隨處一開顏。元知造物心腸別，老卻英雄似等閒！</p><p><strong>鵲橋仙·夜聞杜鵑</strong></p><p>宋代：陸游</p><p>茅簷人靜，蓬窗燈暗，春晚連江風雨。林鶯巢燕總無聲，但月夜、常啼杜宇。</p><p>催成清淚，驚殘孤夢，又揀深枝飛去。故山猶自不堪聽，況半世、飄然羈旅！</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p9.pstatp.com/large/pgc-image/1d869b573e3e46f29acf715cb71cd9a6><p class=pgc-img-caption></p></div><p><strong>梅花絕句·其二</strong></p><p>宋代：陸游</p><p>幽谷那堪更北枝，年年自分著花遲。</p><p>高標逸韻君知否，正是層冰積雪時。</p><p><strong>鵲橋仙·一竿風月</strong></p><p>宋代：陸游</p><p>一竿風月，一蓑煙雨，家在釣臺西住。賣魚生怕近城門，況肯到紅塵深處？</p><p>潮生理棹，潮平繫纜，潮落浩歌歸去。時人錯把比嚴光，我自是無名漁父。</p><p><strong>乙卯重五詩</strong></p><p>宋代：陸游</p><p>重五山村好，榴花忽已繁。</p><p>粽包分兩髻，艾束著危冠。</p><p>舊俗方儲藥，羸軀亦點丹。</p><p>日斜吾事畢，一笑向杯盤。</p><p><strong>夜泊水村</strong></p><p>宋代：陸游</p><p>腰間羽箭久凋零，太息燕然未勒銘。</p><p>老子猶堪絕大漠，諸君何至泣新亭。</p><p>一身報國有萬死，雙鬢向人無再青。</p><p>記取江湖泊船處，臥聞新雁落寒汀。</p><p><strong>鷓鴣天·懶向青門學種瓜</strong></p><p>宋代：陸游</p><p>懶向青門學種瓜，只將漁釣送年華。雙雙新燕飛春岸，片片輕鷗落晚沙。</p><p>歌縹緲，艫嘔啞，酒如清露鮓如花。逢人問道歸何處，笑指船兒此是家。</p><p><strong>自嘲</strong></p><p>宋代：陸游</p><p>少讀詩書陋漢唐，莫年身世寄農桑。</p><p>騎驢兩腳欲到地，愛酒一樽常在旁。</p><p>老去形容雖變改，醉來意氣尚軒昂。</p><p>太行王屋何由動，堪笑愚公不自量。</p><p><strong>點絳脣·採藥歸來</strong></p><p>宋代：陸游</p><p>採藥歸來，獨尋茅店沽新釀。暮煙千嶂。處處聞漁唱。</p><p>醉弄扁舟，不怕黏天浪。江湖上，遮回疏放。作個閒人樣。</p><p><strong>初夏絕句</strong></p><p>宋代：陸游</p><p>紛紛紅紫已成塵，布穀聲中夏令新。</p><p>夾路桑麻行不盡，始知身是太平人。</p><p><strong>朝中措·梅</strong></p><p>宋代：陸游</p><p>幽姿不入少年場。無語只淒涼。一個飄零身世，十分冷淡心腸。</p><p>江頭月底，新詩舊夢，孤恨清香。任是春風不管，也曾先識東皇。</p><p><strong>憶秦娥</strong></p><p>宋代：陸游</p><p>玉花驄。晚街金轡聲璁瓏。聲璁瓏。閒敧烏帽，又過城東。</p><p>富春巷陌花重重。千金沽酒酬春風。酬春風。笙歌園裡，錦繡叢中。</p><p><strong>長歌行</strong></p><p>宋代：陸游</p><p>人生不作安期生，醉入東海騎長鯨；</p><p>猶當出作李西平，手梟逆賊清舊京。</p><p>金印輝煌未入手，白髮種種來無情。</p><p>成都古寺臥秋晚，落日偏傍僧窗明。</p><p>豈其馬上破賊手，哦詩長作寒螿鳴？</p><p>興來買盡市橋酒，大車磊落堆長瓶；</p><p>哀絲豪竹助劇飲，如鋸野受黃河傾。</p><p>平時一滴不入口，意氣頓使千人驚。</p><p>國仇未報壯士老，匣中寶劍夜有聲。</p><p>何當凱旋宴將士，三更雪壓飛狐城！</p><p><strong>沁園春·孤鶴歸飛</strong></p><p>宋代：陸游</p><p>孤鶴歸飛，再過遼天，換盡舊人。念累累枯冢，茫茫夢境，王侯螻蟻，畢竟成塵。載酒園林，尋花巷陌，當日何曾輕負春。流年改，嘆圍腰帶剩，點鬢霜新。</p><p>交親散落如雲。又豈料如今餘此身。幸眼明身健，茶甘飯軟，非惟我老，更有人貧。躲盡危機，消殘壯志，短艇湖中閒採蓴。吾何恨，有漁翁共醉，溪友為鄰。</p><p><strong>木蘭花·立春日作</strong></p><p>宋代：陸游</p><p>三年流落巴山道，破盡青衫塵滿帽。身如西瀼渡頭雲，愁抵瞿塘關上草。</p><p>春盤春酒年年好，試戴銀旛判醉倒。今朝一歲大家添，不是人間偏我老。</p><p><strong>南鄉子·歸夢寄吳檣</strong></p><p>宋代：陸游</p><p>歸夢寄吳檣，水驛江程去路長。想見芳洲初繫纜，斜陽，煙樹參差認武昌。</p><p>愁鬢點新霜，曾是朝衣染御香。重到故鄉交舊少，淒涼，卻恐他鄉勝故鄉。</p><p><strong>十月二十八日風雨大作</strong></p><p>宋代：陸游</p><p>風怒欲拔木，雨暴欲掀屋。</p><p>風聲翻海濤，雨點墮車軸。</p><p>拄門那敢開，吹火不得燭。</p><p>豈惟漲溝溪，勢已卷平陸。</p><p>辛勤蓺宿麥，所望明年熟；</p><p>一飽正自艱，五窮故相逐。</p><p>南鄰更可念，布被冬未贖；</p><p>明朝甑復空，母子相持哭。</p><p><strong>雙頭蓮·呈範至能待制</strong></p><p>宋代：陸游</p><p>華鬢星星，驚壯志成虛，此身如寄。蕭條病驥。向暗裡、消盡當年豪氣。夢斷故國山川，隔重重煙水。身萬里，舊社凋零，青門俊遊誰記？</p><p>盡道錦裡繁華，嘆官閒晝永，柴荊添睡。清愁自醉。念此際、付與何人心事。縱有楚柁吳檣，知何時東逝？空悵望，鱠美菰香，秋風又起。</p><p><strong>水調歌頭·多景樓</strong></p><p>宋代：陸游</p><p>江左佔形勝，最數古徐州。連山如畫，佳處縹緲著危樓。鼓角臨風悲壯，烽火連空明滅，往事憶孫劉。千里曜戈甲，萬灶宿貔貅。</p><p>露沾草，風落木，歲方秋。使君宏放，談笑洗盡古今愁。不見襄陽登覽，磨滅遊人無數，遺恨黯難收。叔子獨千載，名與漢江流。</p><p><strong>清商怨·葭萌驛作</strong></p><p>宋代：陸游</p><p>江頭日暮痛飲。乍雪晴猶凜。山驛淒涼，燈昏人獨寢。</p><p>鴛機新寄斷錦。嘆往事、不堪重省。夢破南樓，綠雲堆一枕。</p><p><strong>漢宮春·初自南鄭來成都作</strong></p><p>宋代：陸游</p><p>羽箭雕弓，憶呼鷹古壘，截虎平川。吹笳暮歸野帳，雪壓青氈。淋漓醉墨，看龍蛇飛落蠻箋。人誤許、詩情將略，一時才氣超然。</p><p>何事又作南來，看重陽藥市，元夕燈山？花時萬人樂處，欹帽垂鞭。聞歌感舊，尚時時流涕尊前。君記取、封侯事在。功名不信由天。</p><p><strong>浪淘沙·丹陽浮玉亭席上作</strong></p><p>宋代：陸游</p><p>綠樹暗長亭，幾把離尊。陽關常恨不堪聞。何況今朝秋色裡，身是行人。</p><p>清淚浥羅巾，各自消魂。一江離恨恰平分。安得千尋橫鐵鎖，截斷煙津？</p><p><strong>破陣子</strong></p><p>宋代：陸游</p><p>仕至千鍾良易，年過七十常稀。眼底榮華元是夢，身後聲名不自知。營營端為誰。幸有旗亭沽酒，何妨繭紙題詩。幽谷雲蘿朝採藥，靜院軒窗夕對棋。不歸真個痴。</p><p><strong>烏夜啼·紈扇嬋娟素月</strong></p><p>宋代：陸游</p><p>紈扇嬋娟素月，紗巾縹緲輕煙。高槐葉長陰初合，清潤雨餘天。</p><p>弄筆斜行小草，鉤簾淺醉閒眠。更無一點塵埃到，枕上聽新蟬。</p><p><strong>落梅</strong></p><p>宋代：陸游</p><p>雪虐風饕愈凜然，花中氣節最高堅。</p><p>過時自合飄零去，恥向東君更乞憐。</p><p>醉折殘梅一兩枝，不妨桃李自逢時。</p><p>向來冰雪凝嚴地，力斡春回竟是誰？</p><p><strong>三月十七日夜醉中作</strong></p><p>宋代：陸游</p><p>前年膾鯨東海上，白浪如山寄豪壯；</p><p>去年射虎南山秋，夜歸急雪滿貂裘。</p><p>今年摧頹最堪笑，華髮蒼顏羞自照。</p><p>誰知得酒尚能狂，脫帽向人時大叫。</p><p>逆胡未滅心未平，孤劍床頭鏗有聲。</p><p>破驛夢迴燈欲死，打窗風雨正三更。</p><p><strong>長相思（五之一）</strong></p><p>宋代：陸游</p><p>雲千重。水千重。身在千重雲水中。月明收釣筒。頭未童。耳未聾。得酒猶能雙臉紅。一尊誰與同。</p><p><strong>觀村童戲溪上</strong></p><p>宋代：陸游</p><p>雨餘溪水掠堤平，閒看村童謝晚晴。</p><p>竹馬踉蹡衝淖去，紙鳶跋扈挾風鳴。</p><p>三冬暫就儒生學，千耦還從父老耕。</p><p>識字粗堪供賦役，不須辛苦慕公卿。</p><p><strong>採桑子</strong></p><p>宋代：陸游</p><p>三山山下閒居士，巾履蕭然。小醉閒眠。風引飛花落釣船。</p><p><strong>好事近·秋曉上蓮峰</strong></p><p>宋代：陸游</p><p>秋曉上蓮峰，高躡倚天青壁。誰與放翁為伴？有天壇輕策。</p><p>鏗然忽變赤龍飛，雷雨四山黑。談笑做成豐歲，笑禪龕楖慄。</p><p><strong>浣溪沙·和無咎韻</strong></p><p>宋代：陸游</p><p>懶向沙頭醉玉瓶，喚君同賞小窗明。夕陽吹角最關情。</p><p>忙日苦多閒日少，新愁常續舊愁生。客中無伴怕君行。</p><p><strong>東湖新竹</strong></p><p>宋代：陸游</p><p>插棘編籬謹護持，養成寒碧映漣漪。</p><p>清風掠地秋先到，赤日行天午不知。</p><p>解籜時聞聲簌簌，放梢初見葉離離。</p><p>官閒我欲頻來此，枕簟仍教到處隨。</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/a30cc8872848433382ee4709bd2adfd8><p class=pgc-img-caption></p></div><p><strong>蝶戀花·桐葉晨飄蛩夜語</strong></p><p>宋代：陸游</p><p>桐葉晨飄蛩夜語。旅思秋光，黯黯長安路。忽記橫戈盤馬處。散關清渭應如故。</p><p>江海輕舟今已具。一卷兵書，嘆息無人付。早信此生終不遇。當年悔草長楊賦。</p><p><strong>漁家傲·寄仲高</strong></p><p>宋代：陸游</p><p>東望山陰何處是？往來一萬三千里。寫得家書空滿紙。流清淚，書回已是明年事。</p><p>寄語紅橋橋下水，扁舟何日尋兄弟？行遍天涯真老矣。愁無寐，鬢絲幾縷茶煙裡。</p><p><strong>文章</strong></p><p>宋代：陸游</p><p>文章本天成，妙手偶得之。</p><p>粹然無疵瑕，豈復須人為？</p><p>君看古彝器，巧拙兩無施。</p><p>漢最近先秦，固已殊淳漓。</p><p>胡部何為者，豪竹雜哀絲。</p><p>後夔不復作，千載誰與期？</p><p><strong>過小孤山大孤山</strong></p><p>宋代：陸游</p><p>八月一日，過烽火磯。南朝自武昌至京口，列置烽燧，此山當是其一也。自舟中望山，突兀而已。及拋江過其下，嵌巖竇穴，怪奇萬狀，色澤瑩潤，亦與它石迥異。又有一石，不附山，傑然特起，高百餘尺，丹藤翠蔓，羅絡其上，如寶裝屏風。是日風靜，舟行頗遲，又秋深潦縮，故得盡見。杜老所謂“幸有舟楫遲，得盡所歷妙”也。</p><p>過澎浪磯、小孤山，二山東西相望。 小孤屬舒州宿松縣，有戍兵。凡江中獨山，如金山、焦山、落星之類，皆名天下，然峭拔秀麗皆不可與小孤比。自數十里外望之，碧峰巉然孤起，上幹雲霄，已非它山可擬，愈近愈秀，冬夏晴雨，姿態萬變，信造化之尤物也。但祠宇極於荒殘，若稍飾以樓觀亭榭，與江山相發揮，自當高出金山之上矣。廟在山之西麓，額曰“惠濟”，神曰“安濟夫人”。紹興初，張魏公自湖湘還，嘗加營葺，有碑載其事。又有別祠在澎浪磯，屬江州彭澤縣，三面臨江，倒影水中，亦佔一山之勝。舟過磯，雖無風，亦浪湧，蓋以此得名也。昔人詩有“舟中估客莫漫狂，小姑前年嫁彭郎”之句，傳者因謂小孤廟有彭郎像，澎浪廟有小姑像，實不然也。晚泊沙夾，距小孤一里。微雨，復以小艇遊廟中，南望彭澤、都昌諸山，煙雨空濛，鷗鷺滅沒，極登臨之勝，徙倚久之而歸。方立廟門，有俊鶻摶水禽，掠江東南去，甚可壯也。廟祝雲，山有棲鶻甚多。</p><p>二日早，行未二十里，忽風雲騰湧，急繫纜。俄復開霽，遂行。泛彭蠡口，四望無際，乃知太白“開帆入天鏡”之句為妙。始見廬山及大孤。大孤狀類西樑，雖不可擬小姑之秀麗，然小孤之旁，頗有沙洲葭葦，大孤則四際渺彌皆大江，望之如浮水面，亦一奇也。江自湖口分一支為南江，蓋江西路也。江水渾濁，每汲用，皆以杏仁澄之，過夕乃可飲。南江則極清澈，合處如引繩，不相亂。晚抵江州。州治德化縣，即唐之潯陽縣，柴桑、慄裡，皆其地也；南唐為奉化軍節度，今為定江軍。岸土赤而壁立，東坡先生所謂“舟人指點岸如赬”者也。泊湓浦，水亦甚清，不與江水亂。自七月二十六日至是，首尾才六日，其間一日阻風不行，實以四日半溯流行七百里雲。</p><p><strong>秋夜讀書每以二鼓盡為節</strong></p><p>宋代：陸游</p><p>腐儒碌碌嘆無奇，獨喜遺編不我欺。</p><p>白髮無情侵老境，青燈有味似兒時。</p><p>高梧策策傳寒意，疊鼓鼕鼕迫睡期。</p><p>秋夜漸長飢作祟，一杯山藥進瓊糜。</p><p><strong>好事近·湓口放船歸</strong></p><p>宋代：陸游</p><p>湓口放船歸，薄暮散花洲宿。兩岸白蘋紅蓼，映一蓑新綠。</p><p>有沽酒處便為家，菱芡四時足。明日又乘風去，任江南江北。</p><p><strong>柳橋晚眺</strong></p><p>宋代：陸游</p><p>小浦聞魚躍，橫林待鶴歸。</p><p>閒雲不成雨，故傍碧山飛。</p><p><strong>龍興寺吊少陵先生寓居</strong></p><p>宋代：陸游</p><p>中原草草失承平，戍火胡塵到兩京。</p><p>扈蹕老臣身萬里，天寒來此聽江聲！</p><p><strong>哀郢二首</strong></p><p>宋代：陸游</p><p>遠接商周祚最長，北盟齊晉勢爭強。</p><p>章華歌舞終蕭瑟，雲夢風煙舊莽蒼。</p><p>草合故宮惟雁起，盜穿荒冢有狐藏。</p><p>離騷未盡靈均恨，志士千秋淚滿裳。</p><p>荊州十月早梅春，徂歲真同下阪輪。</p><p>天地何心窮壯士，江湖從古著羈臣。</p><p>淋漓痛飲長亭暮，慷慨悲歌白髮新。</p><p>欲吊章華無處問，廢城霜露溼荊榛。</p><p><strong>長相思（五之二）</strong></p><p>宋代：陸游</p><p>橋如虹。水如空。一葉飄然煙雨中。天教稱放翁。側船篷。使江風。蟹舍參差漁市東。到時聞暮鍾。</p><p><strong>採桑子·寶釵樓上妝梳晚</strong></p><p>宋代：陸游</p><p>寶釵樓上妝梳晚，懶上鞦韆。閒撥沈煙。金縷衣寬睡髻偏。</p><p>鱗鴻不寄遼東信，又是經年。彈淚花前。愁入春見十四弦。</p><p><strong>南鄉子</strong></p><p>宋代：陸游</p><p>早歲入皇州。尊酒相逢盡勝流。三十年來真一夢，堪愁。客路蕭蕭兩鬢秋。蓬嶠偶重遊。不待人嘲我自羞。看鏡倚樓俱已矣，扁舟。月笛煙蓑萬事休。</p><p><strong>送七兄赴揚州帥幕</strong></p><p>宋代：陸游</p><p>初報邊烽照石頭，旋聞胡馬集瓜州。</p><p>諸公誰聽芻蕘策，吾輩空懷畎畝憂。</p><p>急雪打窗心共碎，危樓望遠涕俱流。</p><p>豈知今日淮南路，亂絮飛花送客舟。</p><p><strong>題醉中所作草書卷後</strong></p><p>宋代：陸游</p><p>胸中磊落藏五兵，欲試無路空崢嶸。</p><p>酒為旗鼓筆刀槊，勢從天落銀河傾。</p><p>端溪石池濃作墨，燭光相射飛縱橫。</p><p>須臾收卷復把酒，如見萬里煙塵清。</p><p>丈夫身在要有立，逆虜運盡行當平。</p><p>何時夜出五原塞，不聞人語聞鞭聲。</p><p><strong>一落索</strong></p><p>宋代：陸游</p><p>識破浮生虛妄。從人譏謗。此身恰似弄潮兒，曾過了、千重浪。且喜歸來無恙。一壺春釀。雨蓑煙笠傍漁磯，應不是、封侯相。</p><p><strong>臨江仙（離果州作）</strong></p><p>宋代：陸游</p><p>鳩雨催成新綠，燕泥收盡殘紅。春光還與美人同。論心空眷眷，分袂卻匆匆。只道真情易寫，那知怨句難工。水流雲散各西東。半廊花院月，一帽柳橋風。</p><p><strong>破陣子</strong></p><p>宋代：陸游</p><p>看破空花塵世，放輕昨夢浮名。蠟屐登山真率飲，筇杖穿林自在行。身閒心太平。料峭餘寒猶力，廉纖細雨初晴。苔紙閒題溪上句，菱唱遙聞煙外聲。與君同醉醒。</p><p><strong>長相思（五之五）</strong></p><p>宋代：陸游</p><p>悟浮生。厭浮名。回視千鍾一發輕。從今心太平。愛鬆聲。愛泉聲。寫向孤桐誰解聽。空江秋月明。</p><p><strong>秋晚登城北樓</strong></p><p>宋代：陸游</p><p>幅巾藜杖北城頭，卷地西風滿眼愁。</p><p>一點烽傳散關信，兩行雁帶杜陵秋。</p><p>山河興廢供搔首，身世安危入倚樓。</p><p>橫槊賦詩非復昔，夢魂猶繞古梁州。</p><h1 class=pgc-h-arrow-right><strong>大聖樂</strong></h1><p>宋代：陸游</p><p>電轉雷驚，自嘆浮生，四十二年。試思量往事，虛無似夢，悲歡萬狀，合散如煙。苦海無邊，愛河無底，流浪看成百漏船。何人解，問無常火裡，鐵打身堅。須臾便是華顛。好收拾形體歸自然。又何須著意，求田問舍，生須宦達，死要名傳。壽夭窮通，是非榮辱，此事由來都在天。從今去，任東西南北，作個飛仙。</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/cf807ec5778d46a1b7643f77cec89b3a><p class=pgc-img-caption></p></div><h1 class=pgc-h-arrow-right><strong>楊萬里詩文節選120篇全集</strong></h1><p><strong>小池</strong></p><p>宋代：楊萬里</p><p>泉眼無聲惜細流，樹陰照水愛晴柔。</p><p>小荷才露尖尖角，早有蜻蜓立上頭。</p><p><strong>曉出淨慈寺送林子方</strong></p><p>宋代：楊萬里</p><p>畢竟西湖六月中，風光不與四時同。</p><p>接天蓮葉無窮碧，映日荷花別樣紅。</p><p><strong>宿新市徐公店</strong></p><p>宋代：楊萬里</p><p>籬落疏疏一徑深，樹頭花落未成陰。</p><p>兒童急走追黃蝶，飛入菜花無處尋。</p><p><strong>舟過安仁</strong></p><p>宋代：楊萬里</p><p>一葉漁船兩小童，收篙停棹坐船中。</p><p>怪生無雨都張傘，不是遮頭是使風。</p><p><strong>過鬆源晨炊漆公店</strong></p><p>宋代：楊萬里</p><p>莫言下嶺便無難，賺得行人錯喜歡。(錯喜歡 一作：空喜歡)</p><p>正入萬山圈子裡，一山放過一山攔。(放過 一作：放出)</p><p><strong>閒居初夏午睡起·其一</strong></p><p>宋代：楊萬里</p><p>梅子留痠軟齒牙，芭蕉分綠與窗紗。</p><p>日長睡起無情思，閒看兒童捉柳花。</p><p><strong>稚子弄冰</strong></p><p>宋代：楊萬里</p><p>稚子金盆脫曉冰，彩絲穿取當銀錚。(銀錚 一作：銀鉦)</p><p>敲成玉磬穿林響，忽作玻璃碎地聲。(玻璃 一作：玻瓈)</p><p><strong>新柳</strong></p><p>宋代：楊萬里</p><p>柳條百尺拂銀塘，且莫深青只淺黃。</p><p>未必柳條能蘸水，水中柳影引他長。</p><p><strong>夏夜追涼</strong></p><p>宋代：楊萬里</p><p>夜熱依然午熱同，開門小立月明中。</p><p>竹深樹密蟲鳴處，時有微涼不是風。</p><p><strong>桑茶坑道中</strong></p><p>宋代：楊萬里</p><p>晴明風日雨干時，草滿花堤水滿溪。</p><p>童子柳陰眠正著，一牛吃過柳陰西。</p><p><strong>秋涼晚步</strong></p><p>宋代：楊萬里</p><p>秋氣堪悲未必然，輕寒正是可人天。</p><p>綠池落盡紅蕖卻，荷葉猶開最小錢。</p><p><strong>初秋行圃</strong></p><p>宋代：楊萬里</p><p>落日無情最有情，遍催萬樹暮蟬鳴。</p><p>聽來咫尺無尋處，尋到旁邊卻不聲。</p><p><strong>三江小渡</strong></p><p>宋代：楊萬里</p><p>溪水將橋不復回，小舟猶倚短篙開。</p><p>交情得似山溪渡，不管風波去又來。</p><p><strong>初入淮河四絕句·其三</strong></p><p>宋代：楊萬里</p><p>兩岸舟船各背馳，波痕交涉亦難為。</p><p>只餘鷗鷺無拘管，北去南來自在飛。</p><p><strong>雪後晚晴四山皆青惟東山全白賦最愛東山晴後雪二絕句</strong></p><p>宋代：楊萬里</p><p>只知逐勝忽忘寒，小立春風夕照間。</p><p>最愛東山晴後雪，軟紅光裡湧銀山。</p><p>群山雪不到新晴，多作泥融少作冰。</p><p>最愛東山晴後雪，卻愁宜看不宜登。</p><p><strong>寒食上冢</strong></p><p>宋代：楊萬里</p><p>逕直夫何細！橋危可免扶？</p><p>遠山楓外淡，破屋麥邊孤。</p><p>宿草春風又，新阡去歲無。</p><p>梨花自寒食，進節只愁餘。</p><p><strong>昭君怨·詠荷上雨</strong></p><p>宋代：楊萬里</p><p>午夢扁舟花底，香滿西湖煙水。急雨打篷聲，夢初驚。</p><p>卻是池荷跳雨，散了真珠還聚。聚作水銀窩，瀉清波。 (瀉清波 一作：泛清波)</p><p><strong>好事近·七月十三日夜登萬花川穀望月作</strong></p><p>宋代：楊萬里</p><p>月未到誠齋，先到萬花川穀。不是誠齋無月，隔一林修竹。</p><p>如今才是十三夜，月色已如玉。未是秋光奇絕，看十五十六。</p><p><strong>閒居初夏午睡起·其二</strong></p><p>宋代：楊萬里</p><p>鬆陰一架半弓苔，偶欲看書又懶開。</p><p>戲掬清泉灑蕉葉，兒童誤認雨聲來。</p><p><strong>昭君怨·賦鬆上鷗</strong></p><p>宋代：楊萬里</p><p>晚飲誠齋，忽有一鷗來泊松上，已而復去，感而賦之。</p><p>偶聽鬆梢撲鹿，知是沙鷗來宿。稚子莫喧譁，恐驚他。</p><p>俄傾忽然飛去，飛去不知何處？我已乞歸休，報沙鷗。</p><p><strong>武陵春</strong></p><p>宋代：楊萬里</p><p>春，因呈子西長鋏歸乎逾十暑，不著鵕鸃冠。道是今年勝去年。特地減清歡。舊賜龍團新作崇，頻啜得中寒。瘦骨如柴痛又酸。兒信問平安。</p><p><strong>春晴懷故園海棠二首</strong></p><p>宋代：楊萬里</p><p>故園今日海棠開，夢入江西錦繡堆。</p><p>萬物皆春人獨老，一年過社燕方回。</p><p>似青似白天濃淡，欲墮還飛絮往來。</p><p>無那風光餐不得，遣詩招入翠瓊杯。</p><p>竹邊臺榭水邊亭，不要人隨只獨行。</p><p>乍暖柳條無氣力，淡晴花影不分明。</p><p>一番過雨來幽徑，無數新禽有喜聲。</p><p>只欠翠紗紅映肉，兩年寒食負先生。</p><p><strong>曉行望雲山</strong></p><p>宋代：楊萬里</p><p>霽天欲曉未明間，滿目奇峰總可觀。</p><p>卻有一峰忽然長，方知不動是真山。</p><p><strong>憫農</strong></p><p>宋代：楊萬里</p><p>稻雲不雨不多黃，蕎麥空花早著霜。</p><p>已分忍飢度殘歲，更堪歲裡閏添長。</p><p><strong>初入淮河·選一</strong></p><p>宋代：楊萬里</p><p>船離洪澤岸頭沙，人到淮河意不佳。</p><p>何必桑乾方是遠，中流以北即天涯！</p><p><strong>初入淮河四絕句</strong></p><p>宋代：楊萬里</p><p>船離洪澤岸頭沙，人到淮河意不佳。</p><p>何必桑乾方是遠，中流以北即天涯！</p><p>劉嶽張韓宣國威，趙張二相築皇基。</p><p>長淮咫尺分南北，淚溼秋風欲怨誰？</p><p>兩岸舟船各背馳，波浪交涉亦難為。</p><p>只餘鷗鷺無拘管，北去南來自在飛。</p><p>中原父老莫空談，逢著王人訴不堪。</p><p>卻是歸鴻不能語，一年一度到江南。</p><p><strong>宿靈鷲禪寺</strong></p><p>宋代：楊萬里</p><p>初疑夜雨忽朝晴，乃是山泉終夜鳴。</p><p>流到前溪無半語，在山做得許多聲。</p><p><strong>泊平江百花洲</strong></p><p>宋代：楊萬里</p><p>吳中好處是蘇州，卻為王程得勝遊。</p><p>半世三江五湖棹，十年四泊百花洲。</p><p>岸傍楊柳都相識，眼底雲山苦見留。</p><p>莫怨孤舟無定處，此身自是一孤舟。</p><p><strong>八月十二日夜誠齋望月</strong></p><p>宋代：楊萬里</p><p>才近中秋月已清，鴉青幕掛一團冰。</p><p>忽然覺得今宵月，元不黏天獨自行。</p><p><strong>憶秦娥（初春）</strong></p><p>宋代：楊萬里</p><p>新春早。春前十日春歸了。春歸了。落梅如雪，野桃紅小。老夫不管春催老。只圖爛醉花前倒。花前倒。兒扶歸去，醒來窗曉。</p><p><strong>浯溪摩崖懷古</strong></p><p>宋代：楊萬里</p><p>湘江曾聞有浯溪，片帆今掛湘東西。</p><p>上摩石崖與天齊，江頭落日雲悽悽。</p><p>山昏雨暗哀猿嘯，步入煙蘿轉深峭。</p><p>元顏千古跡不朽，星斗蛟龍兩奇妙。</p><p>中興當時頌大唐，大唐家國天為昌。</p><p>妖環忽見誠非祥，土花失色急壽王。</p><p>明皇父子紊大綱，從此晏朝耽色荒。</p><p>天下黎庶暗罹殃，擊損梧桐按霓裳。</p><p>誰知鼙鼓動漁陽？肅宗靈武何倉皇？</p><p>回來張後年初芳，前楊後李真匪良。</p><p>養以天下理所常，胡為南內成淒涼。</p><p>三千宮女為誰妝？空遺兩鬢愁秋霜。</p><p>千載父子堪悲傷，修身齊家肇明皇。</p><p>後來歷歷事愈彰，源流有自咎誰當。</p><p>豈惟當時留錦囊，至今人說馬嵬坡下塵土香。</p><p><strong>過百家渡四絕句</strong></p><p>宋代：楊萬里</p><p>出得城來事事幽，涉湘半濟值漁舟。</p><p>也知漁父趁魚急，翻著春衫不裹頭。</p><p>園花落盡路花開，白白紅紅各自媒。</p><p>莫道早行奇絕處，四方八面野香來。</p><p>柳子祠前春已殘，新晴特地著春寒。</p><p>疏籬不與花為護，只為蜘蛛作網竿。</p><p>一晴一雨路乾溼，半淡半濃山迭重。</p><p>遠草坪中見牛背，新秧疏處有人蹤。</p><p><strong>霰</strong></p><p>宋代：楊萬里</p><p>雪花遣霰作前鋒，勢破張皇欲暗空。</p><p>篩瓦巧尋疏處漏，跳階誤到暖邊融。</p><p>寒聲帶雨山難白，冷氣侵人火失紅。</p><p>方訝一冬暄較甚，今宵敢嘆臥如弓。</p><p><strong>讀嚴子陵傳</strong></p><p>宋代：楊萬里</p><p>客星何補漢中興，空有清風冷似冰。</p><p>早遣阿瞞移漢鼎，人間何處有嚴陵！</p><p><strong>小雨</strong></p><p>宋代：楊萬里</p><p>雨來細細復疏疏，縱不能多不肯無。</p><p>似妒詩人山入眼，千峰故隔一簾珠。</p><p><strong>水調歌頭（賀廣東漕蔡定夫母生日）</strong></p><p>宋代：楊萬里</p><p>玉樹映階秀，玉節逐年新。年年九月，好為阿母作生辰。澗底蒲芽九節，海底銀濤萬頃，釀作一杯春。泛以東籬菊，壽以漆園椿。對西風，吹鬢雪，炷香雲。郎君入奏，又迎珠幰入修門。看即金花紫誥，並舉莆常兩國，冊命太夫人。三點臺星上，一點老人星。</p><p><strong>念奴嬌（上章乞休致，戲作念奴嬌以自賀）</strong></p><p>宋代：楊萬里</p><p>老夫歸去，有三徑、足可長拖衫袖。一道官銜清徹骨，別有監臨主守。主守清風，監臨明月，兼管栽花柳。登山臨水，作詩三首兩首。休說白日昇天，莫誇金印，斗大懸雙肘。且說廬傳盛事，三個閒人眉壽。揀罷軍員，歸農押錄，致政誠齋叟。只愁醉殺，螺江門外私酒。</p><p><strong>讀元白長慶二集詩</strong></p><p>宋代：楊萬里</p><p>讀遍元詩與白詩，一生少傅重微之。</p><p>再三不曉渠何意，半是交情半是私。</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/0cf814d87934470b97cd4e88ffe80db1><p class=pgc-img-caption></p></div><p><strong>桂源鋪</strong></p><p>宋代：楊萬里</p><p>萬山不許一溪奔，欄得溪聲日夜喧。到得前頭山腳盡，堂堂溪水出前村。</p><p><strong>舟過謝潭三首</strong></p><p>宋代：楊萬里</p><p>風頭才北忽成南，轉眼黃田到謝潭。彷彿一峰船外影，褰帷急看紫巉巖。</p><p><strong>舟過謝潭三首</strong></p><p>宋代：楊萬里</p><p>碧酒時傾一兩杯，船門才閉又還開。好山萬皺無人見，都被斜陽拈出來。</p><p><strong>行路難五首</strong></p><p>宋代：楊萬里</p><p>長門陳阿嬌，卻要一生金屋貯嬌饒。長信班婕妤，卻要一生紈扇從玉車。妾心秪作專房地，別人亦有承恩意。妾心不肯著別人，君心還肯如妾心。春風秋月渾不管，花落花開空自怨。千秋萬歲一笑休，月明空照古人愁。</p><p><strong>竹枝歌七首</strong></p><p>宋代：楊萬里</p><p>月子彎彎照幾州，幾家驩樂幾家愁。愁殺人來關月事，得休休處且休休。</p><p><strong>過上湖嶺望招賢江南北山</strong></p><p>宋代：楊萬里</p><p>嶺下看山似伏濤，見人上嶺旋爭豪。</p><p>一登一陟一回顧，我腳高時他更高。</p><p>抒情</p><p><strong>觀雪二首</strong></p><p>宋代：楊萬里</p><p>坐看深來尺許強，偏於薄暮發寒光。半空舞倦居然嬾，一點風來特地忙。落盡瓊花天不惜，封它梅蕊玉無香。倩誰細橪成湯餅，換卻人間煙火腸。</p><p><strong>臘前月季</strong></p><p>宋代：楊萬里</p><p>只道花無十日紅，此花無日不春風。一尖已剝臙脂筆，四破猶包翡翠茸。別有香超桃李外，更同梅鬥雪霜中。折來喜作新年看，忘卻今晨是季冬。</p><p><strong>贈翦字吳道人</strong></p><p>宋代：楊萬里</p><p>寶晉雲煙雜海濤，玉溪花月寫風騷。一生不倩毛錐子，只倩幷州快翦刀。</p><p><strong>野菊</strong></p><p>宋代：楊萬里</p><p>未與騷人當糗糧，況隨流俗作重陽。政緣在野有幽色，肯為無人減妙香。已晚相逢半山碧，便忙也折一枝黃。花應冷笑東籬族，猶向陶翁覓寵光。</p><p><strong>與次公夜酌</strong></p><p>宋代：楊萬里</p><p>湯盂深淺任橫斜，酒力微醺略減些。翦燭小童殊解事，不留燭燼卻留花。</p><p><strong>雪用歐陽公白戰律，仍禁用映雪訪戴等故事，</strong></p><p>宋代：楊萬里</p><p>是雨還堪拾，非花卻解飛。兒童最無賴，搏弄肯言皈。向樹翻投竹，欺人故點衣。肩寒未妨聳，筆凍可能揮？</p><p><strong>雪中登淨遠亭四首</strong></p><p>宋代：楊萬里</p><p>犯雪來登淨遠亭，飛花著水旋成冰。瓊田萬頃珠千樹，真在瑤臺十二層。</p><p><strong>蕈子</strong></p><p>宋代：楊萬里</p><p>空山一雨山溜急，漂流桂子松花汁。土膏鬆暖都滲入，蒸出蕈花團戢戢。戴穿落葉忽起立，撥開落葉百數十。蠟面黃紫光欲溼，酥莖嬌脆手輕拾。響如鵝掌味如蜜，滑似蒪絲無點澀。傘不如笠釘勝笠，香留齒牙麝莫及。菘羔楮雞避席揖，餐玉茹芝當卻粒。作羹不可疏一日，作臘仍堪貯盈笈。</p><p><strong>迓新守值雨</strong></p><p>宋代：楊萬里</p><p>春雨不大又不晴，只與行人禁送迎。小溪綠漲竟何曾，官路黃泥滑不勝。今年送迎乃爾苦，去年送迎正如許。風嚴火滅未五更，暗行十里雞三鳴。行路最難仍最惡，平生歷盡今更覺。前人失腳後人笑，後人失腳那可料。</p><p><strong>演雅六言二首</strong></p><p>宋代：楊萬里</p><p>果蠃周公作誥，鷾鴯由也外堂。白鷗比德於玉，黃鸝巧言如簧。</p><p><strong>野炊白沙沙上</strong></p><p>宋代：楊萬里</p><p>半日山行底路塗，欲炊無店糴無珠。旋將白石支燃鼎，卻展青油當野廬。一望平田皆沃壤，只生枯葦與寒蘆。風餐露宿何虧我，玉饌瓊樓合屬渠。</p><p><strong>野店二絕句二首</strong></p><p>宋代：楊萬里</p><p>山店茅柴強一杯，梨酸藕苦眼慵開。深紅杬子輕紅鮓，難得江西鄉味來。</p><p><strong>葉叔羽集同年九人於櫻桃園，錢襲明、何同叔</strong></p><p>宋代：楊萬里</p><p>八座能分一日光，題名猶記牓間黃。看渠超出金閨彥，顧我曾為同舍郎。高會九人尋水石，縰談一笑間宮商。越王孫子瓊瑤句，細把重吟恐脫忘。</p><p><strong>夜泊曲灣</strong></p><p>宋代：楊萬里</p><p>順流一日快舟行，薄暮風濤特地生。不是江神驚客子，勸人早泊莫追程。</p><p><strong>夜窗二首</strong></p><p>宋代：楊萬里</p><p>詩人心緒幾時休，逢著三春似九秋。數到五更仍五點，明朝還更有新愁。</p><p><strong>夜過五牧</strong></p><p>宋代：楊萬里</p><p>船頭更鼓打兩聲，如何未到常州城。道旁火炬如晝明，道上牽夫如蟻行。今宵到得荊溪館，我欲眠時夜還短。明朝擁被窺舡窗，百尺柳條垂兩岸。</p><p><strong>夜寒獨覺</strong></p><p>宋代：楊萬里</p><p>兒啼驚覺夢中身，恰則華胥政問津。腳到五更偏作冷，老來萬事不如人。若無窗月誰相伴，聽盡雞聲不肯晨。尚有布衾寒似鐵，無衾似鐵始言貧。</p><p><strong>夜宿楊，曉起見雪</strong></p><p>宋代：楊萬里</p><p>茅簷無聲風不起，誤喜夜來雨應止。開門送眼忽心驚，失卻前山萬堆翠。江南只說浙西山，更令著雪與人看。諸峰盡處一峰出，凜然玉立最高寒。溪聲細伴吟聲苦，客心冷趁波心去。掉頭得句恐天嗔，且喚征夫問前路。</p><p><strong>夜聞蕭伯和與子上弟讀書</strong></p><p>宋代：楊萬里</p><p>少日耽書病得臞，何曾燈火稍相疏。如今老懶那能許，臥聽鄰齋夜讀書。</p><p><strong>夜雨不寐</strong></p><p>宋代：楊萬里</p><p>雨急點不疏，瓦乾聲可數。滴破江湖夢，閤眼無後補。更長酒力短，睡甜詩思苦。已自不成眠，如何更遭許。</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/175270e594154e4695a9d720a0921aee><p class=pgc-img-caption></p></div><p><strong>夜坐二首</strong></p><p>宋代：楊萬里</p><p>繡簾無力護東風，燭影何曾正當紅。獸炭貂裘猶道冷，梅花不易玉霜中。</p><p><strong>謁張安國</strong></p><p>宋代：楊萬里</p><p>帝苑花穠記並遊，萬人回首看鰲頭。也知旬月應顓面，巳逼雲霄又作州。別後聞公非故我，學林著腳到前修。登門猶說同年話，未覺紅鸞映白鷗。</p><p><strong>乙未和楊謹仲教授春興</strong></p><p>宋代：楊萬里</p><p>歸歟還復換年芳，不分官梅惱石腸。黃帽政堪供短掉，白頭可更獻長楊。忽逢社裡催搜句，安得花邊對舉觴？天上含香有知己，彈冠端復為王陽。</p><p><strong>已至湖尾望見西山三首</strong></p><p>宋代：楊萬里</p><p>好風穩送五湖船，萬頃銀濤半霎間。已入江西猶未覺，忽然對面是西山。</p><p><strong>已至湖尾望見西山三首</strong></p><p>宋代：楊萬里</p><p>蘆荻中間一港深，蔞蒿如柱不成簪。正愁半日無村落，遠有人家在樹林。</p><p><strong>益公題三老圖二首</strong></p><p>宋代：楊萬里</p><p>三人不必邀明月，九老何妨續畫圖。從漢二疏唐尹後，相親相近此應無。</p><p><strong>益公新作三層百尺新樓，署日圍山觀，賀以唐</strong></p><p>宋代：楊萬里</p><p>崖谷求仙底有仙，金梯上去即仙源。山川第一江西景，風月無邊相國園。十倍黃樓況黃閣，千尋青筆是青原。寫成腳力猶強句，燈火笙歌特地村。</p><p><strong>永豐驛逢故人趙伯庭過叔</strong></p><p>宋代：楊萬里</p><p>同官贛水總青春，消息中間兩不聞。道我未衰君莫戲，不須看我只看君。</p><p><strong>永和遇風</strong></p><p>宋代：楊萬里</p><p>未嫌春脕不多花，只愛青原綠似爪。剩欲開懷納巖嶽，可堪病眼著風沙。待船小立看鷗沒，倚杖微吟盡帽斜。客裡更無詩遣悶，不愁兩鬢不成華。</p><p><strong>詠酥</strong></p><p>宋代：楊萬里</p><p>似膩還成爽，才凝又欲飄。玉來盤底碎，雪到口邊銷。</p><p><strong>憂患感嘆二首</strong></p><p>宋代：楊萬里</p><p>老去情懷已不勝，愁邊災患更相仍。胸中莫著傷心事，東處銷時西處生。</p><p>宋代：楊萬里</p><p>投分詎雲稀，會心諒亡幾。從君澹何奇，與我凜獨至。相逢情若忘，每別懷不已。偶因新涼篇，令予懦全起。藉草分澗芳，陟巘共石髓。鬆陰俯逝波，不徐亦不駃。平生還山約，終食能忘此。可憐各異縣，千里復三倍。他日寄相思，百書那寫意。從今可相疏，卻嘆日為歲。</p><p><strong>遊定林寺即荊公讀書處四首</strong></p><p>宋代：楊萬里</p><p>半破僧庵半補籬，舊題無複壁間詩。秪餘手植雙桐在，此外仍兼洗硯池。</p><p><strong>又跋簡齋與夫人帖</strong></p><p>宋代：楊萬里</p><p>家在錢塘身在蘇，扊扅消息近來疏。極知薪水無錢買，且遣長鬚送乘壺。</p><p><strong>又和二絕句</strong></p><p>宋代：楊萬里</p><p>一冬寒不到深山，豈有春來更會寒？幸自趁晴行腳好，卻嫌沙入破鞋間。</p><p><strong>又題寺後竹亭</strong></p><p>宋代：楊萬里</p><p>行盡空房忽盡欄，竹光和月入亭寒。壁間題字知誰句，醉把殘燈子細看。</p><p><strong>幼圃蒲橋寓居，庭有刳方而實以土者。小孫子</strong></p><p>宋代：楊萬里</p><p>寓舍中庭劣半弓，鷰泥為圃石為墉。瑞香萱草一兩本，蔥葉蔊苗三四叢。稚子落成小金谷，蝸牛卜築別珠宮。也思日涉隨兒戲，一逕惟看蟻得通。</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p3.pstatp.com/large/pgc-image/47d28b60255a45deb86eab878d93618a><p class=pgc-img-caption></p></div><p><strong>餘處恭少師左相郇公挽辭三首</strong></p><p>宋代：楊萬里</p><p>上聖臨三極，維師正百工。忠清兩楊綰，誠一再溫公。衡獄摧天柱，明堂失棟隆。初元得名相，不待卦非熊。</p><p><strong>餘處恭少師左相郇公挽辭三首其</strong></p><p>宋代：楊萬里</p><p>孝廟乘乾日，光宗宅震宮。夔龍池集鳳，黃綺翼高鴻。初政扶皇極，三朝擾大忠。暮年坐黃閣，萬古一清風。</p><p><strong>與長孺共讀東坡詩，前用唐律，後用進退格二</strong></p><p>宋代：楊萬里</p><p>急性平生不少徐，讀書不喜喜觀書。十行俱下未心醒，兩目頓昏還月餘。偶與兒曹翻故紙，共看詩句煮春蔬。問來卻是東坡集，久別相逢味勝初。</p><p><strong>與山莊子仁侄東園看梅四首</strong></p><p>宋代：楊萬里</p><p>仰樹看花不見梅，聞香疑有別園開。更行數步偶回首，卻被青松映出來。</p><p><strong>與子上野步</strong></p><p>宋代：楊萬里</p><p>籬落深深巷，茅茨小小家。冬晴好行腳，何處不梅花。</p><p><strong>雨後清曉梳頭，讀書懷古堂二首</strong></p><p>宋代：楊萬里</p><p>宿雨猶涼在，晨陰欲霽初。移床近秋水，正面對芙蕖。團扇悽無彩，生衣凜覺疏。欲歸仍小住，更讀數行書。</p><p><strong>雨後田間雜紀五首</strong></p><p>宋代：楊萬里</p><p>行到深村麥更深，放低小轎過桑陰。再三傳語春寒道，好為農家惜綠針。</p><p><strong>雨後曉登碧落堂</strong></p><p>宋代：楊萬里</p><p>清晨上碧落，親手啟後戶。斜東見西山，粹碧無纖霧。須臾半崦間，冉冉動微絮。吹作千峰雲，立變萬姿度。正北尋米山，遙隔一片雨。亭亭如仙子，曉起澣月露。天衣異人世，一色制輕素。兩山誰不奇，裴回未能去。</p><p><strong>雨後子文、伯莊二弟相訪，同遊東園</strong></p><p>宋代：楊萬里</p><p>北阮稀相見，東園肯到無。鞋留沙跡淺，扇答雨聲疏。新長水三尺，倒漂梅一株。炊煙起山崦，好個晚村圖。</p><p><strong>雨晴得毗陵故舊書</strong></p><p>宋代：楊萬里</p><p>雀聲只喜曉晴新，不管畦蔬雨未勻。日與山光弄秋色，風將竹影掃窗塵。多時浙右無消息，匆有書來問老人。知我近來頭白盡，寒暄語外更情親。</p><p><strong>雨中出湖上送客</strong></p><p>宋代：楊萬里</p><p>細雨輕煙著地昏，湖波真個解生塵。淨慈靈隱君休覓，失卻諸峰不惱人。</p><p><strong>雨中遣悶</strong></p><p>宋代：楊萬里</p><p>船蓬深閉膝難安，四面千峰不得看。莫厭霏微悶人雨，插秧怕熱愛輕寒。</p><p><strong>雨中酴醾</strong></p><p>宋代：楊萬里</p><p>悲翠堆頭辭不梳，梅花腦子糝肌膚。夜來急雨元無事，曉起看花一片無。</p><p><strong>雨作，抵暮復晴五首</strong></p><p>宋代：楊萬里</p><p>細雨如塵復似煙，兩淮渡口各收船。南商北賈俱星散，古廟無人燒紙錢。</p><p><strong>玉壺餞客獨趙逵明末至，雲迓族長於龍山且談</strong></p><p>宋代：楊萬里</p><p>公子從來火傘中，解衣未定語匆匆。山行觸熱端何事，夾路楊梅樹樹紅。</p><p><strong>玉井亭觀白蓮二首</strong></p><p>宋代：楊萬里</p><p>紅芙蕖雜白芙蕖，紅底終稠白底疏。速折當頭一蓮葉，莫令遮卻雪肌膚。</p><p><strong>豫章江皋二絕句</strong></p><p>宋代：楊萬里</p><p>幸自輕陰好片秋，如何餘熱未全休。大江欲近風光冷，平野無邊草亦愁。</p><p><strong>豫章王集大成惠我，思古人，實獲我心八詩，</strong></p><p>宋代：楊萬里</p><p>孤嗜難眾悅，今聽非昔弦。美人西山秀，藏茹飲澗泉。雪蓑韞明月，永棹剌野船。寶祲耿不掩，球聲匆復珊。聞者已瞠若，鬻之諒悠然。良環彼何憎，擊缶俗所便。老我詎能聰，妙音誤至前。古人子所思，而我豈古賢。借不滿子賞，能不聊子嘆。故家富彥士，梧竹映芝蘭。紫餘乃祖橐，朱遍群從轓。迅趾豈地行，逸翎當雲騫。勖哉塼羊角，何必懷西山。</p><p><strong>遠峰</strong></p><p>宋代：楊萬里</p><p>狐巘秀何似？碧蓮含未開。誰將修月斧，斸取一火來。</p><p><strong>月臺夜坐二首</strong></p><p>宋代：楊萬里</p><p>秋日非無熱，秋霄至竟清。老夫連數夕，露坐到三更。風急星明滅，雲行月送迎。追驩追不得，驩卻偶然成。</p><p><strong>月下杲飲七首</strong></p><p>宋代：楊萬里</p><p>一年遇暑一番愁，六月梢時七月頭。今夕追涼還得熱，何時遇夏卻逢秋。</p><p><strong>月下聞笛</strong></p><p>宋代：楊萬里</p><p>天色熔成水，蟾光鏈出銀。碧香三酌半，玉笛一聲新。小婉還清壯，多歡忽苦辛。何人傳此曲，此曲怨何人。</p><p><strong>月中炬火發仙山驛，小睡射亭五首</strong></p><p>宋代：楊萬里</p><p>道是宵征即曉光，若言明發未朝陽。月華露氣山兼水，享盡人間第一涼。</p><p><strong>月中炬火發仙山驛，小睡射亭五首</strong></p><p>宋代：楊萬里</p><p>長庚初讓月先行，不料姮娥也世情。趣駕冰輪渡銀浦，亂拋玉李擲長庚。</p><p><strong>雲際院小池荷花才落，一葉急</strong></p><p>宋代：楊萬里</p><p>欲落荷花先自愁，如何落後免沉浮。誰將碧玉圓盤子，和蕊和花一一收。</p><p><strong>再病書懷呈仲良</strong></p><p>宋代：楊萬里</p><p>病身誰伴亦誰憐，贏得昏昏幾覺眠。睡起不知身是病，踞床年盡水沉煙。</p><p><strong>再觀十里塘捕魚有嘆</strong></p><p>宋代：楊萬里</p><p>漁者都星散，那知不是真。忽然重舉網，何許有逃鱗。暗漉泥中玉，光跳日下銀。江湖無避處，而況野塘濱。</p><p><strong>再和謝朱叔止機宜投贈獎及南海集之句</strong></p><p>宋代：楊萬里</p><p>重陽風雨不全篇，春草池塘豈滿編。好句誰言較多少，古人信手斸方圓。自慚下下中中語，只合休休莫莫傅。珍重銀鉤揮玉唾，竟無瑤報只空然。</p><p><strong>再入城，宿張氏莊，早起，進退格</strong></p><p>宋代：楊萬里</p><p>夢覺月如晝，誤驚天欲明。起吹松葉燼，自點臼花燈。山轎已十里，譙門才四更。腳根豈無火，須上也成冰。</p><p><strong>早朝紫宸殿賀雪呈尤延之二首</strong></p><p>宋代：楊萬里</p><p>雪妃月姊宴群仙，珠閣銀樓集玉鸞。老子來看收不徹，梅梢拾得水精盤。</p><p><strong>早炊童家店</strong></p><p>宋代：楊萬里</p><p>長亭深處小亭奇，雜蘤粗蕤亦有姿。羊角豆纏松葉架，雞冠花隔竹槍籬。不辭雨臥風餐裡，可惜橙黃橘綠時。行到前頭楊柳逕，平分紅白兩蓮池。</p><p><strong>早謁景靈宮</strong></p><p>宋代：楊萬里</p><p>夜雪猶飄天目峰，曉晴先暖太清宮。雲翻孔雀金花碧，日射鴛鴦玉瓦紅。百辟焚香官柳影，一鴉飛立殿簷東。仰瞻九聖聯龍袞，萬歲千秋對昊穹。</p><p><strong>蚤謁景靈宮聞子規</strong></p><p>宋代：楊萬里</p><p>帝裡都無個裡寬，苑深地禁到應難。蔚然綠樹去天近，上有子規啼月殘。便覺恍如還故里，不知聞處是長安。野薔薇發桐花落，孤負南溪老釣竿。</p><p><strong>贈都下寫真葉德明</strong></p><p>宋代：楊萬里</p><p>我昔山林人不識，或疑謪仙或狂客。仰看青天不看人，醉裡那知眼青白。一攜破硯入長安，素衣成緇綠鬢班。上林麒麟著野馬，滄洲鷗鷺綴孔鸞。漢宮威儀既不入貴人樣，灞橋風雪又不見詩人相。不須覽鏡照清溪，我亦自憎塵俗狀。葉君著眼秋月明，葉君下筆秋風生。市人請畫即唾罵，只寫龍章鳳姿公。與卿肯來為予寫襄貌，擲筆掉頭欣入妙。相逢可惜遲十年，不見詩翁昔年少。</p><p><strong>贈節推學士</strong></p><p>宋代：楊萬里</p><p>癸篇驚倒漢廷臣，一眼元無四海人。天下無雙聊小卻，洛陽年少是前身。雲鵬飛上偏嫌早，霧豹深藏更幾春。寬作十年相見著，剩將風雪試鬆筠。</p><p><strong>贈蜀中相士範思齊往全州見萬先之教授</strong></p><p>宋代：楊萬里</p><p>兩腳那解上金鑾，兩手只合把釣竿。比身管樂兒時態，已翻九河洗我肝。範生來自浣花裡，眼中之人定誰貴。百鍊未必賢繞指，貴人正要老於事。斜風細雨又春休，落花啼鳥總春愁。試問談間立封侯，何如百錢拄杖頭。</p><p><strong>贈相士襄衣道人杜需二首</strong></p><p>宋代：楊萬里</p><p>與子生疏有底仇，談間容昜說封侯。病身更遣永山倚，野鶴孤雲也替愁。</p><p><strong>贈曾相士二首</strong></p><p>宋代：楊萬里</p><p>拋了儒書讀相書，卻將冷眼看諸儒。曾生肯伴誠齋否？共個漁舟入五湖。</p><div class=pgc-img><img alt="讀詩 |南宋四大家詞作節選400篇大全集（一）" onerror=errorimg.call(this); src=https://p1.pstatp.com/large/pgc-image/4ca3a2e943cb4b11b88a41b3ad5e1fe8><p class=pgc-img-caption></p></div></div><div class="post-meta meta-tags"><ul class=clearfix><li><a>讀詩</a></li><li><a>詞作</a></li><li><a>節選</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/a1dbbdb8.html alt=秋日讀詩：幽花最是秋海棠 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/fe575f1d2aab4015a1d0665f9a0ffd77 style=border-radius:25px></a>
<a href=../../tw/%E7%A7%91%E6%8A%80/a1dbbdb8.html title=秋日讀詩：幽花最是秋海棠>秋日讀詩：幽花最是秋海棠</a></li><hr><li><a href=../../tw/%E7%A7%91%E6%8A%80/46abc306.html alt=紅樓讀詩：六首秋海棠，四個女主的相同命運 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/f6be991a-6390-4edd-b1f9-3c73ecd4e274 style=border-radius:25px></a>
<a href=../../tw/%E7%A7%91%E6%8A%80/46abc306.html title=紅樓讀詩：六首秋海棠，四個女主的相同命運>紅樓讀詩：六首秋海棠，四個女主的相同命運</a></li><hr><li><a href=../../tw/%E7%A7%91%E6%8A%80/a954a1a4.html alt=草堂讀詩｜賞析：費多爾•伊凡諾維奇•丘特切夫《在生活中有一些瞬息》 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/RoJ4JnO73JnRyd style=border-radius:25px></a>
<a href=../../tw/%E7%A7%91%E6%8A%80/a954a1a4.html title=草堂讀詩｜賞析：費多爾•伊凡諾維奇•丘特切夫《在生活中有一些瞬息》>草堂讀詩｜賞析：費多爾•伊凡諾維奇•丘特切夫《在生活中有一些瞬息》</a></li><hr><li><a href=../../tw/%E7%A7%91%E5%AD%B8/58fdfa57.html alt=二十六首《掃花遊》詞作，值得品讀！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/6af38f9d639b4936b3b6786788ba9f1b style=border-radius:25px></a>
<a href=../../tw/%E7%A7%91%E5%AD%B8/58fdfa57.html title=二十六首《掃花遊》詞作，值得品讀！>二十六首《掃花遊》詞作，值得品讀！</a></li><hr><li><a href=../../tw/%E9%81%8A%E6%88%B2/ebea6145.html alt=「節氣」大暑讀詩｜但能心靜即身涼 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532340051871cf8ae0d737 style=border-radius:25px></a>
<a href=../../tw/%E9%81%8A%E6%88%B2/ebea6145.html title=「節氣」大暑讀詩｜但能心靜即身涼>「節氣」大暑讀詩｜但能心靜即身涼</a></li><hr><li><a href=../../tw/%E7%A7%91%E5%AD%B8/e27121a1.html alt=《大醫精誠》節選 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/e27121a1.html title=《大醫精誠》節選>《大醫精誠》節選</a></li><hr><li><a href=../../tw/%E7%A7%91%E5%AD%B8/d9ef2b9a.html alt="杜安世《壽域詞》詞作鑑賞 今年不似去年歡，雲海路長天杳杳" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/631e8ea3303f45fc8a03baa2c9366e4c style=border-radius:25px></a>
<a href=../../tw/%E7%A7%91%E5%AD%B8/d9ef2b9a.html title="杜安世《壽域詞》詞作鑑賞 今年不似去年歡，雲海路長天杳杳">杜安世《壽域詞》詞作鑑賞 今年不似去年歡，雲海路長天杳杳</a></li><hr><li><a href=../../tw/%E9%81%8A%E6%88%B2/bc8bb256.html alt="讀詩| 千里鶯啼綠映紅……杜牧22首七絕，都是千古絕唱" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152937263587984dbb8acd8 style=border-radius:25px></a>
<a href=../../tw/%E9%81%8A%E6%88%B2/bc8bb256.html title="讀詩| 千里鶯啼綠映紅……杜牧22首七絕，都是千古絕唱">讀詩| 千里鶯啼綠映紅……杜牧22首七絕，都是千古絕唱</a></li><hr><li><a href=../../tw/%E9%81%8A%E6%88%B2/87ac5421.html alt=黃山·《詞作》九首：秋驚碧水，蛩愁昏晚，銀漢幽幽寒浸 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c9dc9dd3ae09415c94c24e47c1201c32 style=border-radius:25px></a>
<a href=../../tw/%E9%81%8A%E6%88%B2/87ac5421.html title=黃山·《詞作》九首：秋驚碧水，蛩愁昏晚，銀漢幽幽寒浸>黃山·《詞作》九首：秋驚碧水，蛩愁昏晚，銀漢幽幽寒浸</a></li><hr><li><a href=../../tw/%E9%81%8A%E6%88%B2/4a6b733b.html alt=金庸把姜夔詞作中的名句，用來給小說中的女主取名，美得令人驚豔 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/4fc9667d-2af4-4781-8bf9-0f9bdec100fe style=border-radius:25px></a>
<a href=../../tw/%E9%81%8A%E6%88%B2/4a6b733b.html title=金庸把姜夔詞作中的名句，用來給小說中的女主取名，美得令人驚豔>金庸把姜夔詞作中的名句，用來給小說中的女主取名，美得令人驚豔</a></li><hr><li><a href=../../tw/%E9%81%8A%E6%88%B2/febc6c72.html alt=詞牌名《點絳脣》的詞作欣賞 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/7e86a9b4-942e-481f-ace4-ca747a4e1109 style=border-radius:25px></a>
<a href=../../tw/%E9%81%8A%E6%88%B2/febc6c72.html title=詞牌名《點絳脣》的詞作欣賞>詞牌名《點絳脣》的詞作欣賞</a></li><hr><li><a href=../../tw/%E9%81%8A%E6%88%B2/851d3061.html alt="曉白讀詩 ·《風暴》" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15332369107865e98194933 style=border-radius:25px></a>
<a href=../../tw/%E9%81%8A%E6%88%B2/851d3061.html title="曉白讀詩 ·《風暴》">曉白讀詩 ·《風暴》</a></li><hr><li><a href=../../tw/%E9%81%8A%E6%88%B2/d4848c92.html alt=十八首《尉遲杯》詞作，值得品讀！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5f0c61751d9c483c9e136b7d205d6eda style=border-radius:25px></a>
<a href=../../tw/%E9%81%8A%E6%88%B2/d4848c92.html title=十八首《尉遲杯》詞作，值得品讀！>十八首《尉遲杯》詞作，值得品讀！</a></li><hr><li><a href=../../tw/%E9%81%8A%E6%88%B2/043992fb.html alt="讀詩｜《魏晉詩歌300首》全集 （101—150篇）有美一人，婉如清揚" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5afa3be103624283ba303781aa2efdc4 style=border-radius:25px></a>
<a href=../../tw/%E9%81%8A%E6%88%B2/043992fb.html title="讀詩｜《魏晉詩歌300首》全集 （101—150篇）有美一人，婉如清揚">讀詩｜《魏晉詩歌300首》全集 （101—150篇）有美一人，婉如清揚</a></li><hr><li><a href=../../tw/%E7%A7%91%E6%8A%80/74cdbb5.html alt=讀詩詞學生物001∥生物的共同特徵 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5fa433c0576247a1bc688a027bccbc2d style=border-radius:25px></a>
<a href=../../tw/%E7%A7%91%E6%8A%80/74cdbb5.html title=讀詩詞學生物001∥生物的共同特徵>讀詩詞學生物001∥生物的共同特徵</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>