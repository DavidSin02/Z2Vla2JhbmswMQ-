<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>小窗幽記·集素篇 | 极客快訊</title><meta property="og:title" content="小窗幽記·集素篇 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/835a46c363ed4d0f925cc7ba3fa5551e"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/d6a1d0a1.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/d6a1d0a1.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/d6a1d0a1.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/d6a1d0a1.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/d6a1d0a1.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/d6a1d0a1.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/d6a1d0a1.html><link rel=canonical href=https://geekbank.cf/tw/%e7%a7%91%e5%ad%b8/d6a1d0a1.html><meta property="article:published_time" content="2020-11-14T20:49:58+08:00"><meta property="article:modified_time" content="2020-11-14T20:49:58+08:00"><meta name=Keywords content><meta name=description content="小窗幽記·集素篇"><meta name=author content="极客快訊"><meta property="og:url" content="/tw/%E7%A7%91%E5%AD%B8/d6a1d0a1.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>小窗幽記·集素篇</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>袁石公雲：“長安風雪夜，古廟冷鋪中，乞兒丐僧，齁齁如雷吼，而白髭老貴人，擁錦下帷，求一閤眼不得。嗚呼！鬆間明月，檻外青山，未常拒人，而人人自拒者何哉？”集素第五。</p><div class=pgc-img><img alt=小窗幽記·集素篇 onerror=errorimg.call(this); src=https://p3.pstatp.com/large/pgc-image/835a46c363ed4d0f925cc7ba3fa5551e></div><p>田園有真樂，不瀟灑終為忙人；誦讀有真趣，不玩味終為鄙夫；山水有真賞，不領會終為漫遊；吟詠有真得，不解脫終為套語。</p><p>居處寄吾生，但得其地，不在高廣；衣服被吾體，但順其時，不在紈綺；飲食充吾腹，但適其可，不在膏粱；宴樂修吾好，但致其誠，不在浮靡。</p><p>披卷有餘閒，留客坐殘良夜月；褰帷無別務，呼童耕破遠山雲。</p><p>琴觴自對，鹿豕為群；任彼世態之炎涼，從他人情之反覆。</p><p>家居苦事物之擾，惟田舍園亭，別是一番活計；焚香煮茗，把酒吟詩，不許胸中生冰炭。</p><p>客寓多風雨之懷，獨禪林道院，轉添幾種生機；染翰揮毫，翻經問偈，肯教眼底逐風塵。</p><p>茅齊獨坐茶頻煮，七碗後，氣爽神清；竹榻斜眠書漫拋，一枕餘，心閒夢穩。</p><p>帶雨有時種竹，關門無事鋤花；拈筆閒刪舊句，汲泉幾試新茶。</p><p>餘嘗淨一室，置一幾，陳幾種快意書，放一本舊法帖；古鼎焚香，素麈揮塵，意思小倦，暫休竹榻。餉時而起，則啜苦茗，信手寫漢書幾行，隨意觀古畫數幅。心目間，覺灑灑靈空，面上俗塵，當亦撲去三寸。</p><p>但看花開落，不言人是非。</p><p>莫戀浮名，夢幻泡影有限；且尋樂事，風花雪月無窮。</p><p>白雲在天，明月在地；焚香煮茗，閱偈翻經；俗念都捐，塵心頓盡。</p><p>暑中嘗默坐，澄心閉目，作水觀久之，覺肌發灑灑，幾閣間似有爽氣。</p><p>胸中只擺脫一戀字，便十分爽淨，十分自在；人生最苦處，只是此心；沾泥帶水，明是知得，不能割斷耳。</p><p>無事以當貴，早寢以當富，安步以當車，晚食以當肉；此巧於處貧矣。</p><p>三月茶筍初肥，梅風未困；九月蓴鱸正美，秫酒新香；勝友晴窗，出古人法書名畫，焚香評賞，無過此時。</p><p>高枕邱中，逃名世外，耕稼以輸王稅，採樵以奉親顏；新谷既升，田家大洽，肥羜烹以享神，枯魚燔而召友；蓑笠在戶，桔槔空懸，濁酒相命，擊缶長歌，野人之樂足矣。</p><p>為市井草莽之臣，早輸國課；作泉石煙霞之主，日遠俗情。</p><p>覆雨翻雲何險也，論人情，只合杜門；吟風弄月忽頹然，全天真，且須對酒。</p><p>春初玉樹參差，冰花錯落，瓊臺奇望，恍坐玄圃，羅浮若非；黃昏月下，攜琴吟賞，杯酒留連，則暗香浮動，疏影橫斜之趣，何能真實際。</p><p>性不堪虛，天淵亦受鳶魚之擾；心能會境，風塵還結煙霞之娛。</p><p>身外有身，捉麈尾矢口閒談，真如畫餅；竅中有竅，向蒲團迴心究竟，方是力田。</p><p>山中有三樂。薜荔可衣，不羨繡裳；蕨薇可食，不貪粱肉；箕踞散發，可以逍遙。</p><p>終南當戶，雞峰如碧筍左簇，退食時秀色紛紛墮盤，山泉繞窗入廚，孤枕夢迴，驚聞雨聲也。</p><p>世上有一種痴人，所食閒茶冷飯，何名高致。</p><p>桑林麥隴，高下競秀；風搖碧浪層層，雨過綠雲繞繞。雉雊春陽，鳩呼朝雨，竹籬茅舍，閒以紅桃白李，燕紫鶯黃，寓目色相，自多村家閒逸之想，令人便忘豔俗。</p><p>雲生滿谷，月照長空，洗足收衣，正是宴安時節。</p><p>眉公居山中，有客問山中何景最奇，曰：“雨後露前，花朝雪夜。”又問何事最奇，曰：“釣因鶴守，果遣猿收。”</p><p>古今我愛陶元亮，鄉里人稱馬少遊。</p><p>嗜酒好睡，往往閉門；俯仰進趨，隨意所在。</p><p>霜水澄定，凡懸崖峭壁；古木垂蘿，與片雲纖月；一山映在波中，策杖臨之，心境俱清絕。</p><p>親不抬飯，雖大賓不宰牲；匪直戒奢，侈而可久，亦將免煩勞以安身。</p><p>飢生陽火煉陰精，食飽傷神氣不升。</p><p>心苟無事，則息自調；念苟無慾，則中自守。</p><p>文章之妙：語快令人舞，語悲令人泣，語幽令人冷，語憐令人惜，語險令人危，語慎令人密；語怒令人按劍，語激令人投筆，語高令人入雲，語低令人下石。</p><p>溪響鬆聲，清聽自遠；竹冠蘭佩，物色俱閒。</p><p>鄙吝一銷，白雲亦可贈客；渣滓盡化，明月自來照人。</p><p>存心有意無意之間，微雲淡河漢；應世不即不離之法，疏雨滴梧桐。</p><p>肝膽相照，欲與天下共分秋月；意氣相許，欲與天下共坐春風。</p><p>堂中設木榻四，素屏二，古琴一張，儒道佛書各數卷。樂天既來為主，仰觀山，俯聽水，傍睨竹樹雲石，自辰及酉，應接不暇。俄而物誘氣和，外適內舒，一宿體寧，再宿心恬，三宿後，頹然嗒然，不知其然而然。</p><p>偶坐蒲團，紙窗上月光漸滿，樹影參差，所見非空非色；此時雖名衲敲門，山童且勿報也。</p><p>會心處不必在遠；翳然林水，便自有濠濮閒想，不覺鳥獸禽魚，自來親人。</p><p>茶欲白，墨欲黑；茶欲重，墨欲輕；茶欲新，墨欲陳。</p><p>馥噴五木之香，色冷冰蠶之錦。</p><p>築風臺以思避，構仙閣而入圓。</p><p>客過草堂問：“何感慨而甘棲遯？”餘倦於對，但拈古句答曰：“得閒多事外，知足少年中。”問：“是何功課？”曰：“種花春掃雪，看籙夜焚香。”問：“是何利養？”曰：“硯田無惡歲，酒國有長春。”問：“是何還往？”曰：“有客來相訪，通名是伏羲。”</p><p>山居勝於城市，蓋有八德：不責苛禮，不見生客，不混酒肉，不競田產，不聞炎涼，不鬧曲直，不微文逋，不談士籍。</p><p>採茶欲精，藏茶欲燥，烹茶欲潔。</p><p>茶見日而味奪，墨見日而色灰。</p><p>磨墨如病兒，把筆如壯夫。</p><p>園中不能辨奇花異石，惟一片樹陰，半庭蘚跡，差可會心忘形。友來或促膝劇論，或鼓掌歡笑，或彼談我聽，或彼默我喧，而賓主兩忘。</p><p>塵緣割斷，煩惱從何處安身；世慮潛消，清虛向此中立腳。</p><p>簷前綠蕉黃葵，老少葉，雞冠花，佈滿階砌。移榻對之，或枕石高眠，或捉塵清話。門外車馬之塵滾滾，了不相關。</p><p>夜寒坐小室中，擁爐閒話。渴則敲冰煮茗；飢則撥火煨芋。</p><p>阿衡五就，那如莘野躬耕；諸葛七擒，爭似南陽抱膝。</p><p>飯後黑甜，日中薄醉，別是洞天；茶鐺酒臼，輕案繩床，尋常福地。</p><p>翠竹碧梧，高僧對奕；蒼苔紅葉，童子煎茶。</p><p>久坐神疲，焚香仰臥；偶得佳句，即令毛穎君就枕掌記，不則展轉失去。</p><p>和雪嚼梅花，羨道人之鐵腳；燒丹染香履，稱先生之醉吟。</p><p>燈下玩花，簾內看月，雨後觀景，醉裡題詩，夢中聞書聲，皆有別趣。</p><p>王思遠掃客坐留，不若杜門；孫仲益浮白俗談，足當洗耳。</p><p>鐵笛吹殘，長嘯數聲，空山答響；胡麻飯罷，高眠一覺，茂樹屯陰。</p><p>編茅為屋，疊石為階，何處風塵可到；據梧而吟，烹茶而語，此中幽興偏長。</p><p>皁囊白簡，被人描盡半生；黃帽青鞋，任我逍遙一世。</p><p>清閒之人不可惰其四肢，又須以閒人做閒事：臨古人帖，溫昔年書；拂幾微塵，洗硯宿墨；灌園中花，掃林中葉。覺體少倦，放身匡床上，暫息半晌可也。</p><p>待客當潔不當侈，無論不能繼，亦非所以惜福。</p><p>葆真莫如少思，寡過莫如省事；善應莫如收心，解謬莫如澹志。</p><p>世味濃，不求忙而忙自至；世味淡，不偷閒而閒自來。</p><p>盤餐一菜，永絕腥羶，飯僧宴客，何煩六甲行廚；茆屋三楹，僅蔽風雨，掃地焚香，安用數童縛帚。</p><p>以儉勝貧，貧忘；以施代侈，侈化；以省去累，累消；以逆煉心，心定。</p><p>淨幾明窗，一軸畫，一囊琴，一隻鶴，一甌茶，一爐香，一部法帖；小園幽徑，幾叢花，幾群鳥，幾區亭，幾拳石，幾池水，幾片閒雲。</p><p>花前無燭，松葉堪燃；石畔欲眠，琴囊可枕。</p><p>流年不復記，但見花開為春，花落為秋；終歲無所營，惟知日出而作，日入而息。</p><p>脫巾露項，斑文竹籜之冠；倚枕焚香，半臂華山之服。</p><p>穀雨前後，為和凝湯社，雙井白茅，湖州紫筍，掃臼滌鐺，徵泉選火。以王濛為品司，盧仝為執權，李贊皇為博士，陸鴻漸為都統。聊消渴吻，敢諱水淫，差取嬰湯，以供茗戰。</p><p>窗前落月，戶外垂蘿；石畔草根，橋頭樹影；可立可臥，可坐可吟。</p><p>褻狎易契，日流於放蕩；莊厲難親，日進於規矩。</p><p>甜苦備嘗，好丟手，世味渾如嚼蠟；生死事大，急回頭，年光疾於跳丸。</p><p>若富貴，由我力取，則造物無權；若譭譽，隨人腳根，則讒夫得志。</p><p>清事不可著跡。若衣冠必求奇古，器用必求精良，飲食必求異巧，此乃清中之濁，吾以為清事之一蠹。</p><p>吾之一身，常有少不同壯，壯不同老；吾之身後，焉有子能肖父，孫能肖祖？如此期，必屬妄想，所可盡者，惟留好樣與兒孫而已。</p><p>若想錢，而錢來，何故不想；若愁米，而米至，人固當愁。曉起依舊貧窮，夜來徒多煩惱。</p><p>半窗一幾，遠興閒思，天地何其寥闊也；清晨端起，亭午高眠，胸襟何其洗滌也。</p><p>行合道義，不卜自吉；行悖道義，縱卜亦凶。人當自卜，不必問卜。</p><p>奔走於權幸之門，自視不勝其榮，人竊以為辱；經營於利名之場，操心不勝其苦，己反以為樂。</p><p>宇宙以來有治世法，有傲世法，有維世法，有出世法，有垂世法。唐虞垂衣，商周秉鉞，是謂治世；巢父洗耳，褒公瞠目，是謂傲世；首陽輕周，桐江重漢，是謂維世；青牛度關，白鶴翔雲，是謂出世；若乃魯儒一人，鄒傳七篇，始謂垂世。</p><p>書室中修行法：心閒手懶，則觀法帖，以其可逐字放置也；手閒心懶，則治迂事，以其可作可止也；心手俱閒，則寫字作詩文，以其可以兼濟也；心手俱懶，則坐睡，以其不強役於神也；心不甚定，宜看詩及雜短故事，以其易於見意不滯於久也；心閒無事，宜看長篇文字，或經注，或史傳，或古人文集，此又甚宜於風雨之際及寒夜也。又曰：“手冗心閒則思，心冗手閒則臥，心手俱閒，則著作書字，心手俱冗，則思早畢其事，以寧吾神。”</p><p>片時清暢，即享片時；半景幽雅，即娛半景；不必更起姑待之心。</p><p>一室經行，賢於九衢奔走；六時禮佛，清於五夜朝天。</p><p>會意不求多，數幅晴光摩詰畫；知心能有幾，百篇野趣少陵詩。</p><p>醇醪百斛，不如一味太和之湯；良藥千包，不如一服清涼之散。</p><p>閒暇時，取古人快意文章，朗朗讀之，則心神超逸，鬚眉開張。</p><p>修淨土者，自淨其心，方寸居然蓮界；學禪坐者，達禪之理，大地盡作蒲團。</p><p>衡門之下，有琴有書，載彈載詠，爰得我娛；豈無他好，樂是幽居。 朝為灌園，夕偃蓬廬。</p><p>因葺舊廬，疏渠引泉，周以花木，日哦其間；故人過逢，瀹茗奕棋，杯酒淋浪，殆非塵中物也。</p><p>逢人不說人間事，便是人間無事人。</p><p>閒居之趣，快活有五。不與交接，免拜送之禮，一也；終日可觀書鼓琴，二也；睡起隨意，無有拘礙，三也；不聞炎涼囂雜，四也；能課子耕讀，五也。</p><p>雖無絲竹管絃之盛，一觴一詠，亦足以暢敘幽情。</p><p>獨臥林泉，曠然自適，無利無營，少思寡慾，修身出世法也。</p></div><div class="post-meta meta-tags"><ul class=clearfix><li><a>幽記</a></li><li><a>集素</a></li><li><a>小窗</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/34c23814.html alt=《小窗幽記》（五）集素篇賞析 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cf648bd056594581a58597fab41719da style=border-radius:25px></a>
<a href=../../tw/%E7%A7%91%E5%AD%B8/34c23814.html title=《小窗幽記》（五）集素篇賞析>《小窗幽記》（五）集素篇賞析</a></li><hr><li><a href=../../tw/%E7%A7%91%E5%AD%B8/63a2aa2.html alt=陳繼儒不是《小窗幽記》的作者｜王后法 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RGy8kQeCLeez0a style=border-radius:25px></a>
<a href=../../tw/%E7%A7%91%E5%AD%B8/63a2aa2.html title=陳繼儒不是《小窗幽記》的作者｜王后法>陳繼儒不是《小窗幽記》的作者｜王后法</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>