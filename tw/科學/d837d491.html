<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>歷史中的諸葛亮躬耕地——隆中古詩詞精選 | 极客快訊</title><meta property="og:title" content="歷史中的諸葛亮躬耕地——隆中古詩詞精選 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/1536818904775740fe9feca"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/d837d491.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/d837d491.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/d837d491.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/d837d491.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/d837d491.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/d837d491.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/d837d491.html><link rel=canonical href=https://geekbank.cf/tw/%e7%a7%91%e5%ad%b8/d837d491.html><meta property="article:published_time" content="2020-11-14T20:51:14+08:00"><meta property="article:modified_time" content="2020-11-14T20:51:14+08:00"><meta name=Keywords content><meta name=description content="歷史中的諸葛亮躬耕地——隆中古詩詞精選"><meta name=author content="极客快訊"><meta property="og:url" content="/tw/%E7%A7%91%E5%AD%B8/d837d491.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>歷史中的諸葛亮躬耕地——隆中古詩詞精選</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p class=ql-align-center><br></p><hr><div class=pgc-img><img alt=歷史中的諸葛亮躬耕地——隆中古詩詞精選 onerror=errorimg.call(this); src=https://p3.pstatp.com/large/pgc-image/1536818904775740fe9feca><p class=pgc-img-caption></p></div><p class=ql-align-center><br></p><p>《歸魂賦》（節選）</p><p>（南北朝·沈烱）</p><p>歷沔漢之逶迤，及楚郡之參差。</p><p><u>望隆中之大宅，映峴首之沈碑。</u></p><p>既縲然而就鞅，非造次之能窺。</p><hr><p>《魯望讀襄陽耆舊傳見贈五百言過褒庸材靡有稱…次韻》（節選）</p><p>（唐·皮日休）</p><p>是非既自分，涇渭不相就。粵自靈均來，清才若天漱。</p><p><u>偉哉泂上隱，卓爾隆中耨</u>。始將麋鹿狎，遂與麒麟鬥。</p><p>萬乘不可謁，千鍾固非茂。爰從景升死，境上多兵候。</p><p>檀溪試戈船，峴嶺屯貝冑。寂寞數百年，質唯包礫琇。</p><hr><p>《過隆中》</p><p>（唐·崔道融 ）</p><p>玄德蒼黃起臥龍，鼎分天下一言中。可憐蜀國關張後，不見商量徐庶功。</p><hr><p>《登襄陽峴山》</p><p>（唐·張九齡）</p><p>昔年亟攀踐，征馬復來過。信若山川舊，誰如歲月何。</p><p><u>蜀相吟安在，羊公碣已磨</u>。令圖猶寂寞，嘉會亦蹉跎。</p><p>宛宛樊城岸，悠悠漢水波。逶迤春日遠，感寄客情多。</p><p>地本原林秀，朝來煙景和。同心不同賞，留嘆此巖阿。</p><hr><p>《峴山懷古》</p><p>（唐·陳子昂）</p><p>秣馬臨荒甸，登高覽舊都。<u>猶悲墮淚碣，尚想臥龍圖</u>。</p><p>城邑遙分楚，山川半入吳。丘陵徒自出，賢聖幾凋枯！</p><p>野樹蒼煙斷，津樓晚氣孤。誰知萬里客，懷古正躊躕。</p><hr><p>《送皇甫曾遊襄陽山水兼謁韋太守》</p><p>（唐·李頎）</p><p><u>峴山枕襄陽，滔滔江漢長。山深臥龍宅，水淨斬蛟鄉。</u></p><p>元凱春秋傳，昭明文選堂。風流滿今古，煙島思微茫。</p><p>白雁暮衝雪，青林寒帶霜。蘆花獨戍晚，柑實萬家香。</p><p>舊國欲茲別，輕舟眇未央。百花亭漫漫，一柱觀蒼蒼。</p><p>按俗荊南牧，持衡吏部郎。逢君立五馬，應醉習家塘。</p><hr><p>《讀襄陽耆舊傳因作詩五百言寄皮襲美》（節選）</p><p>（唐·陸龜蒙 ）</p><p>漢皋古來雄，山水天下秀。高當軫翼分，化作英髦囿。</p><p>暴秦之前人，灰滅不可究。自從宋生賢，特立冠耆舊。</p><p>離騷既日月，九辯即列宿。卓哉悲秋辭，合在風雅右。</p><p>龐公樂幽隱，闢聘無所就。只愛鹿門泉，泠泠倚巖漱。</p><p><u>孔明臥龍者，潛伏躬耕耨。</u>忽遭玄德雲，遂起鱗角鬥。</p><hr><p>《寄峴山道人》</p><p>（唐·齊己）</p><p>鳳門高對鹿門青，往歲經過恨未平。<u>辯鼎上人方話道，臥龍丞相忽追兵</u>。</p><p>爐峰已負重回計，華嶽終懸未去情。聞說東周天子聖，會搖金錫卻西行。</p><div class=pgc-img><img alt=歷史中的諸葛亮躬耕地——隆中古詩詞精選 onerror=errorimg.call(this); src=https://p9.pstatp.com/large/pgc-image/1536819182925fc471ff7ef><p class=pgc-img-caption></p></div><hr><p>《和始平公郡齋偶書》</p><p>（宋·司馬光）</p><p>文武從容兩有餘，公板將幕往來居。已安四海如三傑，欲散千金比二疏。</p><p>今日監邊親跪轂，他年入殿賜乘車。<u>武侯暫為蒼生起，長憶隆中臥舊廬。</u></p><hr><p>《隆中》</p><p>（宋·蘇軾）</p><p>諸葛來西國，千年愛未衰。今朝遊故里，蜀客不勝悲。</p><p><u>誰言襄陽野，生此萬乘師</u>。山中有遺貌，矯矯龍之姿。</p><p>龍蟠山水秀，龍去淵潭移。空餘蜿蜒跡，使我寒涕垂。</p><hr><p>《隆中》</p><p>（宋·曾鞏）</p><p>志士固有待，顯默非苟然。<u>孔明方微時，息駕隆中田</u>。</p><p>出身感三顧，魚水相後先。開跡在庸蜀，欲正九鼎遷。</p><p>垂成中興業，復漢臨秦川。平生許與際，獨比管樂賢。</p><p>人材品目異，自得豈虛傳。</p><hr><p>《雜詠三首》</p><p>（宋·張耒）</p><p><u>隆中臥龍公，平昔事耕釣</u>。無言顧同儕，高視獨長嘯。</p><p>彼寧惜開口，顧爾非同調。何事逢玄德，曹孫一言料。</p><hr><p>《孔明》</p><p>（宋·宋庠）</p><p>漢家亂無象，賢才戢鱗翼。<u>武侯霸王器，隆中事耕殖</u>。</p><p>堂堂劉豫州，介紹徐元直。一聞臥龍譽，三駕荒廬側。</p><p>士為知己用，陳辭薄霄極。說吳若轉丸，抗魏猶卷席。</p><p>談笑馭關張，從容羈樑益。持邦二紀餘，君臣絕織隙。</p><p>浮埃蔽穹壤，大節淪金石。樑甫不復聞，懷賢涕沾臆。</p><hr><p>《題廟》</p><p>（宋·李廌）</p><p>築巖傅胥靡，耕野莘老農。倏來坐廟堂，談笑樹奇功。</p><p><u>卯金運徂謝，孔明隱隆中</u>。誰言一丘壑，臥此夭嬌龍。</p><p>古來王佐才，中間千載空。之人輔玄德，真有宰相風。</p><p>惜哉小用之，功烈不復東。向非三顧重，白首田舍翁。</p><hr><p>《送丘宗卿帥蜀三首》</p><p>（宋·楊萬里）</p><p><u>人似隆中漢臥龍，韻如江左晉諸公</u>。四川全國牙旗底，萬里長江羽扇中。</p><p>玉壘頓清開宿霧，雪山增重起秋風。近來廊廟多西帥，出相誰言只在東。</p><hr><p>《次彥輔臥龍作》</p><p>（宋·朱熹）</p><p>瀑水源何處，高疑雲漢通。瀉時垂練直，落處古潭空。</p><p>客寄詩能好，龍蟠意自雄。<u>知君來峴首，為我說隆中</u>。</p><hr><p>《子直示以新詩一軸偶為四韻奉謝》</p><p>（宋·程頤）</p><p>治劇君能佚，居閒我更慵。自惟降藻麗，不解斷舂容。</p><p>寡和知高唱，深情見古風。<u>靜吟樑甫意，真似臥隆中</u>。</p><hr><p>《水龍吟》</p><p>（宋·辛棄疾）</p><p>用瓢泉韻戲陳仁和，兼簡諸葛元亮，且督和詞。</p><p>被公驚倒瓢泉，倒流三峽詞源瀉。長安紙貴，流傳一字，千金爭舍。割肉懷歸，先生自笑，又何廉也。但銜杯莫問：“人間豈有，如孺子、長貧者。”</p><p>誰識稼軒心事，似風乎舞雩之下。回頭落日，蒼茫萬里，塵埃野馬。<u>更想隆中，臥龍千尺</u>，高吟才罷。倩何人與問：“雷鳴瓦釜，甚黃鍾啞？”</p><hr><p>《感舊》</p><p>（宋·陸游）</p><p><u>凜凜隆中相，臨戎遂不還</u>。塵埃出師表，草棘定軍山。</p><p>壯氣河潼外，雄名管樂間。登堂拜遺像，千載媿吾顏。</p><hr><p>《詠史》</p><p>（宋·陸游）</p><p>夜雨燈前感慨深，為邦一士重千金。風雲未展康時略，天地能知許國心。</p><p>劍忽拄頤都將相，帽曾壓耳隱山林。英雄自古常如此，<u>君看隆中樑甫吟</u>！</p><hr><p>《晨起至參倚齋示子聿》</p><p>（宋·陸游）</p><p>似仙猶火食，比古未巢居。老子麤全節，小兒能著書。</p><p>下簾留乳燕，投飯出潛魚。<u>幸好隆中客，無為起草廬</u>。</p><hr><p>《新治火閣》</p><p>（宋·陸游）</p><p>老子今朝喜有餘，房櫳新畢得安居。爐紅氈暖不出戶，木落窗明常讀書。</p><p>浮蟻撇嘗人散後，蹲鴟煨熟雪飛初。頹然自適還終日，<u>殊勝隆中臥草廬</u>。</p><hr><p>《夜讀兵書》</p><p>（宋·陸游）</p><p>八月風雨夕，千載孫吳書。老病雖憊甚，壯氣頗有餘。</p><p>長纓果可請，上馬不躊躇，豈惟鏖臮蘭，直欲封狼居。</p><p>萬乘久巡狩，兩京盡丘墟；此責在臣子，憂愧何時攄？</p><p><u>南鄭築壇場，隆中顧草廬</u>；邂逅未可知，旄頭方掃除。</p><hr><p>《有感》</p><p>（宋·文天祥）</p><p>平生心事付悠悠，風雨燕南老楚囚。故舊相思空萬里，妻孥不見滿三秋。</p><p><u>絕憐諸葛隆中意，羸得子長天下游</u>。一死皎然無復恨，忠魂多少暗荒丘。</p><hr><p>《水調歌頭·隆中三顧客》</p><p>（宋·張孝祥）</p><p><u>隆中三顧客，圯上一編書</u>。英雄當日感會，餘事了寰區。千載神交二子，一笑眇然茲世。卻願駕柴車。長憶淮南岸，耕釣混樵漁。</p><p>忽扁舟，凌駭浪，到三吳。綸巾羽扇容與，爭看列仙儒。不為蓴鱸笠澤，便掛衣冠神武，此興渺江湖。舉酒對明月，高曳九霞裾。</p><hr><p>《述懷》</p><p>（宋·於石）</p><p><u>孔明臥隆中，世事若不聞</u>。草廬兩三策，大義固已明。</p><p>陶潛晉處士，束帶恥屈身。浩然歸去來，把酒惟長吟。</p><p>潛魚遊深淵，好鳥鳴高林。是以古君子，出處各有心。</p><hr><p>《讀士元傳》（節選）</p><p>（宋·孫應時）</p><p>平生大衛公，豈堪此瑕疵。<u>向來隆中語，荊益實素期</u>。</p><hr><p>《勝果僧舍與葉養源論武侯出處作數韻》（節選）</p><p>（宋·孫應時）</p><p><u>隆中躬耕歸，抱膝詠樑父。</u>誰稱此臥龍，名字震東土。</p><div class=pgc-img><img alt=歷史中的諸葛亮躬耕地——隆中古詩詞精選 onerror=errorimg.call(this); src=https://p9.pstatp.com/large/pgc-image/15368189774878136877165><p class=pgc-img-caption></p></div><hr><p>《送王飛伯歸陽翟》</p><p>（金·李獻能）</p><p>故舊相望似曉星，平生懷抱向君傾。朱絲不入秦箏耳，綵鳳終儀韶濩聲。</p><p>三楚迢迢動離思，九山落落助髙情。<u>一㕓擬就隆中臥，要子同躬壠上畊</u>。</p><hr><p>《涿郡先主廟二首 其二》</p><p>（金·趙秉文）</p><p>當時五丈桑，牆頭搖羽葆。草木尚有情，人心不如草。</p><p><u>緬懷車蓋翁，三顧隆中老。乾坤一草廬，鼎足事已了。</u></p><p>艱危奉命際，流涕出師表。一時會風雲，千古事蘋藻。</p><p>野農復何知，尚說官家好。筳卜傳神語，瓦釜薦行潦。</p><p>瀘水耕餘村，范陽行處道。天留西日遲，地狹東風早。</p><p>風霜慘燕雁，歲月愁蜀鳥。亦復梁父吟，塵埃驚潦倒。</p><hr><p>《襄陽詠史 其十二 隆中》</p><p>（金末元初·李俊民）</p><p>一朝師出震關東，料敵曹吳幾日功。未畢將軍天下計，乾坤容易老英雄。</p><hr><p>《臥龍圖》</p><p>（元·許有壬）</p><p>能辦人間大有年，九淵誰遣抱珠眠。<u>等閒莫似隆中起，雨得西南蕞爾天。</u></p><hr><p>《懷諸葛武侯》</p><p>（元·楊仲玉）</p><p>諸葛風流舉世希，綸巾羽扇凱歌歸。<u>將軍倘遂明農願，依舊隆中一布衣</u>。</p><hr><p>《郭氏家山圖》</p><p>（元·劉因）</p><p><u>鹿門煙影接隆中，翁媼通家社酒紅</u>。只有山童最神駿，舊曾床下拜龐公。</p><hr><p>《忠武侯》</p><p>（元·李覯）</p><p>齊霸燕強舊有基，當年管樂易為奇。何如新野羈棲後，正值曹公挾帝時。</p><p>指畫二州收漢燼，安排八陣與天期。<u>才高命短雖無奈，猶勝隆中世不知</u>。</p><hr><p>《賦張舍人抱嘯堂五首》</p><p>（元·姜特立）</p><p>長身躕躕萬夫雄，抵掌燕然立駿功。<u>韜略故家傳圯上，行藏高志似隆中</u>。</p><div class=pgc-img><img alt=歷史中的諸葛亮躬耕地——隆中古詩詞精選 onerror=errorimg.call(this); src=https://p9.pstatp.com/large/pgc-image/1536819002871125bac343e><p class=pgc-img-caption></p></div><hr><p>《沁園春·萬里封侯》</p><p>（明·劉基）</p><p>萬里封侯，八珍鼎食，何如故鄉。奈狐狸夜嘯，腥風滿地，蛟螭晝舞，平陸沉江。中澤哀鴻，苞荊隼鴇，軟盡平生鐵石腸。憑欄看，但云霓明滅，菸草蒼茫。</p><p>不須踽踽涼涼，蓋世功名百戰場。笑揚雄寂寞，劉伶沉湎，嵇生縱誕，賀老清狂。<u>江左夷吾，隆中諸葛</u>，濟弱扶危計甚長。桑榆外，有輕陰乍起，未是斜陽。</p><hr><p>《讀史十首·王猛》</p><p>（明·高啟）</p><p><u>軍門被褐異隆中，抱策歸秦竟事戎。</u>猶喜遺言真有識，不教胡馬向江東。</p><hr><p>《次王仲縉感懷韻十首兼呈張廷壁 其四》</p><p>（明·方孝孺）</p><p><u>隆中有一士，卓然古天民。</u>長嘯六合間，草昧思經綸。</p><p>寸心如白日，可破萬古昏。所遇雖不諧，餘輝尚燉燉。</p><p>使逢高光主，禮樂寧沉湮。惜其遺書亡，大志人罕聞。</p><p>如何徇利子，於道不知真。卑卑章句中，徼祿求潤身。</p><p>可貴不在位，可賤不在貧。無取一時好，當作千載人。</p><hr><p>《次上巳約友登南樓韻》</p><p>（明·方孝孺）</p><p>春色與漢水，相看兩俱深。誰能當此時，有酒不共斟。</p><p>城端聳華構，賔友皆來臨。東瞻太白雪，西望峩嵋岑。</p><p>縱觀八紘內，洞見天地心。千年等旦暮，豈識古與今。</p><p>尚友懷賢豪，妄意鮮所欽。<u>慷慨隆中嘯，窈眇河汾琴</u>。</p><p>其人儼不忘，思欲嗣徽音。觴多意不盡，譁咲驚飛禽。</p><p>清風似相知，數數吹餘襟。</p><hr><p>《曾子澄談禪轉甚而自詑其詩工且時時露壯心賦此》</p><p>（明·王世貞）</p><p><u>投杼當年似愛公，絲綸卻卷向隆中。</u>生來燕頷誇飛將，老去牛頭事懶融。</p><p>百鍊雄心猶未死，五言新句傍誰工。莫嫌行徑山人別，僅曉人間色是空。</p><hr><p>《恭謁太祖髙皇帝御容有述》</p><p>（明·王世貞）</p><p>寶篋啟葳蕤，恍然覩天容。恆嵩表隆凖，日月開重瞳。</p><p>彷佛御座傍，雜沓繚雲虹。<u>我聞元運衰，真人起隆中</u>。</p><p>降自帝釋天，一掃煙塵空。至今萬水流，疇能不趨東。</p><p>匪覩胼胝狀，寧窺神禹功。</p><hr><p>《書懷（壬辰）》</p><p>（明·張煌言）</p><p>一劍橫磨近十霜，端然搔首看天狼。勳名幾誤乘槎客，意氣全輕執戟郎。</p><p><u>圯上書傳失絳灌，隆中策定起高光</u>。山河縱破人猶在，試把興亡細較量。</p><hr><p>《題孫僉事雲山圖 其二》</p><p>（明·楊士奇）</p><p>山光雲彩淨無塵，徃徃衡茅著隠淪。<u>萬一隆中有王佐，時停四牡一諮詢</u>。</p><hr><p>《六州歌頭·吊諸葛》</p><p>（明·楊慎）</p><p><u>伏龍高臥，三顧起隆中。</u>割宇宙，分星宿，借江東，祝東風。</p><p>端坐舌戰徂公。激公瑾，連子敬，呼翼德，揮白羽，楚江紅。</p><p>烏韻驚飛，虎踞蠶叢地，炎焰重融。吞吳遺恨在，受詔永安宮。</p><p>盡悴蒼穹。鑑孤忠。念行營草出師表，心匪石，氣凌虹。</p><p>歲去志，年馳意，早成翁。目斷鹹潼。出五丈，屯千井，旗正正，鼓鼕鼕。</p><p>天亡漢，將星隕，卯金終。巾幗食槽司馬，生魄走、死壘遺弓。</p><p>遣行人到此，千古氣填胸。多少英雄。</p><hr><p>《隆中謁諸葛武侯》</p><p>（明·林光）</p><p>君臣天地本難逃，誰道先生睡不牢。三顧江山增感慨，千年祠宇肅焄蒿。</p><p>歡同魚水知猶淺，跡比蕭曹識更高。運去營中星忽殞，未降心醉幾英豪。</p><hr><p>《隆中武侯廟揭扁二首 其二》</p><p>（明·林光）</p><p>臥龍跡滅可如何，棲廟山陽有此窩。華扁卻從天上賜，窮碑留待意中磨。</p><p>貪賢禮憶三回顧，旌德詩從萬口歌。<u>千古隆中千古祀，大明恩典實蒙多</u>。</p><hr><p>《挽少師姚公廣孝三首 其一》</p><p>（明·夏原吉）</p><p>早負經綸濟世才，翩然杖錫謁金臺。<u>孔明原自隆中起，仲晦都傳薊北來</u>。</p><p>翊贊聖明清宇宙，吹噓賢俊出塵埃。功成特拜三孤命，烈烈聲光際上臺。</p><hr><p>《題杜少陵像》</p><p>（明·蔣燦）</p><p>誰貌杜陵老，憂懷筆底傳。雕殘悲瘦馬，慷慨拜啼鵑。</p><p>作客依江閣，浮家寄楚船。高才同濩落，千古有青蓮。</p><p>大雅長往矣，遺容後代看。萬間思廣廈，一諫失微官。</p><p><u>抗志隆中對，飢驅蜀道難</u>。蕭騷兩鬢白，應為憶長安。</p><div class=pgc-img><img alt=歷史中的諸葛亮躬耕地——隆中古詩詞精選 onerror=errorimg.call(this); src=https://p1.pstatp.com/large/pgc-image/1536819043339ed9ff40fae><p class=pgc-img-caption></p></div><hr><p>《隆中題武侯祠》</p><p>（清·趙宏恩）</p><p>漢季群奸探赤符，慨吟樑父獨扶孤。扇搖戰月三分鼎，石黯陰雲八陣圖。</p><p>泣鬼文成何有魏，霣星人去失吞吳。刼灰不冷英雄氣，襄水忠魂曉夜呼。</p><hr><p>《題隆中草廬次韻》</p><p>（清·淩如焕）</p><p>百戰塵銷赤帝符，乾坤草草一廬孤。誰知枕石潄流窟，幻作雲龍風虎圖。</p><p>漳水銅臺雄鄴下，石城金鎖壯勾吳。千秋那復階前拜，日落空林剩鳥呼。</p><hr><p>《嚴子陵》</p><p>（清·方苞）</p><p>君臣本朋友，隨世分汙隆。先生三季後，獨慕巢由蹤。</p><p>眞主出儒素，千秋難再逢。故人同臥榻，匪直風雲從。</p><p>孤高一身遠，大猷千古空。豈伊交尙淺，將毋道未充。</p><p><u>臥龍如際此，焉敢伏隆中。</u></p><hr><p>《讀三國志二首和韻》</p><p>（清·劉墉）</p><p>虎據中原志不休，要將水戲斷江流。早知天下有劉備，更嘆生兒如仲謀。</p><p>局作三分鷸蚌利，才逢十倍子孫憂。當年狼顧相猜否，韜晦能深免借頭。</p><p>猇亭萬炬蜀江干，痛憤關張圯將壇。欲補東隅收敗局，蹔因左次駐鳴鑾。</p><p><u>隆中策已勞三顧，函谷封難效一丸</u>。亦有吞吳遺恨否，忍聞子墨歃銅盤。</p><hr><p>《讀史》</p><p>（清·趙翼）</p><p>武侯事先主，身任帷幄籌。<u>草草隆中對，後來語皆酬</u>。</p><hr><p>《讀三國志偶作》</p><p>（清·沈德潛）</p><p><u>連吳拒魏隆中語，遺恨吞呉戚是讐。</u>義勇並亡如虜將，忠貞專仗武鄉侯。</p><p>出師先定南方亂，垂死還深北伐謀。身願喪邦逢後主，論成仇國有譙周。</p><hr><p>《隆中謁武侯草廬二十四韻》（節選）</p><p>（清·左宗植）</p><p><u>太息隆中對，悲歌樑父篇</u>。西瞻斜谷口，南望鹿門顛。</p><hr><p>《韓信》</p><p>（清·張之洞）</p><p>旗鼓堂堂下井陘，憐君智略獨知兵。<u>登壇豈減隆中對，齒劍方思走狗烹。</u></p><p>長樂殿前鍾未歇，南昌亭上月空明。江東道覆隋王頍，不獨傷心有蒯生。</p><hr><p>《秋懷次前韻 其二》</p><p>（清·丘逢甲）</p><p>東去遼城鶴不歸，南來汾水雁猶飛。玄黃殘血三靈哭，蒼白浮雲萬念違。</p><p>入世功名貂尾賤，過江風物蟹螯肥。<u>干戈滿地吟樑父，未合隆中老布衣。</u></p><hr><p>《酬樊按察見贈 其二》</p><p>（清·李希聖）</p><p>六郡黃圖接武威，極知邊日少光輝。愁中歲月堂堂去，亂後山川漸漸非。</p><p>浮海黨人公論在，過江名士輩行稀。<u>安危要仗隆中策，白羽終煩更一揮</u>。</p><hr><p>《隆中》</p><p>（近現代·胡繩）</p><p>茅廬有志平天下，不是無心出岫雲。若使循常事耕稼，焉能倉卒說三分。</p><hr><p>《離亂雜詩》</p><p>（近現代·郁達夫）</p><p>千里馳驅自覺痴，苦無靈藥慰相思。<u>歸來海角求凰日，卻似隆中抱膝時。</u></p><p>一死何難仇未復，百身可贖我奚辭。會當立馬扶桑頂，掃穴犁庭再誓師。</p><div class=pgc-img><img alt=歷史中的諸葛亮躬耕地——隆中古詩詞精選 onerror=errorimg.call(this); src=https://p1.pstatp.com/large/pgc-image/1536819132475e5dacf4375><p class=pgc-img-caption></p></div></div></div><div class="post-meta meta-tags"><ul class=clearfix><li><a>歷史</a></li><li><a>諸葛亮</a></li><li><a>古詩詞</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/26d0573f.html alt=「重磅」來這裡，看歷史的記憶，見證北海滄桑鉅變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15261776726254df6b86b93 style=border-radius:25px></a>
<a href=../../tw/%E7%A7%91%E6%8A%80/26d0573f.html title=「重磅」來這裡，看歷史的記憶，見證北海滄桑鉅變>「重磅」來這裡，看歷史的記憶，見證北海滄桑鉅變</a></li><hr><li><a href=../../tw/%E7%A7%91%E6%8A%80/f6f5e7c7.html alt=欽州市歷史沿革 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8173adca8203470e9a03d5df1d43a009 style=border-radius:25px></a>
<a href=../../tw/%E7%A7%91%E6%8A%80/f6f5e7c7.html title=欽州市歷史沿革>欽州市歷史沿革</a></li><hr><li><a href=../../tw/%E7%A7%91%E6%8A%80/4a8a2f39.html alt=歷史同期最少！成都最近一個月太陽“偷懶”：日照時數偏少4-6成 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/SDrj7kmA6c3KK2 style=border-radius:25px></a>
<a href=../../tw/%E7%A7%91%E6%8A%80/4a8a2f39.html title=歷史同期最少！成都最近一個月太陽“偷懶”：日照時數偏少4-6成>歷史同期最少！成都最近一個月太陽“偷懶”：日照時數偏少4-6成</a></li><hr><li><a href=../../tw/%E7%A7%91%E6%8A%80/2a5fd7a4.html alt="湖南日照時數達歷史同期最低 今明天遇雨雪天氣" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RFBrjkc5ABCWie style=border-radius:25px></a>
<a href=../../tw/%E7%A7%91%E6%8A%80/2a5fd7a4.html title="湖南日照時數達歷史同期最低 今明天遇雨雪天氣">湖南日照時數達歷史同期最低 今明天遇雨雪天氣</a></li><hr><li><a href=../../tw/%E7%A7%91%E6%8A%80/5028fc06.html alt="湖南日照時數達歷史同期最低 長沙迎大雪" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/RFIr0FoGSwerjg style=border-radius:25px></a>
<a href=../../tw/%E7%A7%91%E6%8A%80/5028fc06.html title="湖南日照時數達歷史同期最低 長沙迎大雪">湖南日照時數達歷史同期最低 長沙迎大雪</a></li><hr><li><a href=../../tw/%E7%A7%91%E6%8A%80/5928048c.html alt=大漆歷史文化，區域分佈，應用領域 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/768822cfc3c94c5bb8362d33fe2c6b03 style=border-radius:25px></a>
<a href=../../tw/%E7%A7%91%E6%8A%80/5928048c.html title=大漆歷史文化，區域分佈，應用領域>大漆歷史文化，區域分佈，應用領域</a></li><hr><li><a href=../../tw/%E7%A7%91%E6%8A%80/e1359dff.html alt=平順不足/動能回收效率低都成歷史，全新宋DM已不再偏科 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1540782655753fc862d40b4 style=border-radius:25px></a>
<a href=../../tw/%E7%A7%91%E6%8A%80/e1359dff.html title=平順不足/動能回收效率低都成歷史，全新宋DM已不再偏科>平順不足/動能回收效率低都成歷史，全新宋DM已不再偏科</a></li><hr><li><a href=../../tw/%E7%A7%91%E6%8A%80/dbc451a9.html alt=有多少人知道，歷史上耒陽縣城曾遷移過到現在的大市鎮 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f51ad9f70b6f4b569919921eb8f8bc60 style=border-radius:25px></a>
<a href=../../tw/%E7%A7%91%E6%8A%80/dbc451a9.html title=有多少人知道，歷史上耒陽縣城曾遷移過到現在的大市鎮>有多少人知道，歷史上耒陽縣城曾遷移過到現在的大市鎮</a></li><hr><li><a href=../../tw/%E7%A7%91%E6%8A%80/d9069db3.html alt=工業歷史-1984年長春一汽用電子計算機編制生產計劃 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/e156a26f7b494ad19ee5414a568bdc32 style=border-radius:25px></a>
<a href=../../tw/%E7%A7%91%E6%8A%80/d9069db3.html title=工業歷史-1984年長春一汽用電子計算機編制生產計劃>工業歷史-1984年長春一汽用電子計算機編制生產計劃</a></li><hr><li><a href=../../tw/%E7%A7%91%E6%8A%80/e126408d.html alt=歷史上的今天:1989年11月17日我國首臺小巨型電子計算機問世 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/97848571346e4b58b3b8c5e0c01ef97c style=border-radius:25px></a>
<a href=../../tw/%E7%A7%91%E6%8A%80/e126408d.html title=歷史上的今天:1989年11月17日我國首臺小巨型電子計算機問世>歷史上的今天:1989年11月17日我國首臺小巨型電子計算機問世</a></li><hr><li><a href=../../tw/%E7%A7%91%E6%8A%80/6729c313.html alt=歷史上的今天——1983年12月22日，第一臺巨型電子計算機研製成功 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/36a0bb720a274086a4c38c77ef6bcdae style=border-radius:25px></a>
<a href=../../tw/%E7%A7%91%E6%8A%80/6729c313.html title=歷史上的今天——1983年12月22日，第一臺巨型電子計算機研製成功>歷史上的今天——1983年12月22日，第一臺巨型電子計算機研製成功</a></li><hr><li><a href=../../tw/%E7%A7%91%E6%8A%80/94b74c70.html alt="見證歷史 併入未來 濟南萊蕪本地電話網併網調整圓滿成功" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b9af2cfa302b4d3fa396d221955a6753 style=border-radius:25px></a>
<a href=../../tw/%E7%A7%91%E6%8A%80/94b74c70.html title="見證歷史 併入未來 濟南萊蕪本地電話網併網調整圓滿成功">見證歷史 併入未來 濟南萊蕪本地電話網併網調整圓滿成功</a></li><hr><li><a href=../../tw/%E7%A7%91%E6%8A%80/0277c62c.html alt=膠東歷史：80多年前青島市區的電話號碼，只有四位數字 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5c77c992a7fa4d27aa62990617bd6378 style=border-radius:25px></a>
<a href=../../tw/%E7%A7%91%E6%8A%80/0277c62c.html title=膠東歷史：80多年前青島市區的電話號碼，只有四位數字>膠東歷史：80多年前青島市區的電話號碼，只有四位數字</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>