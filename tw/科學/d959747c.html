<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《小山詞》宋·晏幾道 | 极客快訊</title><meta property="og:title" content="《小山詞》宋·晏幾道 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/d959747c.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/d959747c.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/d959747c.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/d959747c.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/d959747c.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/d959747c.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/d959747c.html><link rel=canonical href=https://geekbank.cf/tw/%e7%a7%91%e5%ad%b8/d959747c.html><meta property="article:published_time" content="2020-11-14T20:51:38+08:00"><meta property="article:modified_time" content="2020-11-14T20:51:38+08:00"><meta name=Keywords content><meta name=description content="《小山詞》宋·晏幾道"><meta name=author content="极客快訊"><meta property="og:url" content="/tw/%E7%A7%91%E5%AD%B8/d959747c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《小山詞》宋·晏幾道</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>☆臨江仙</p><p>鬥草階前初見，穿針樓上曾逢。羅裙香露玉釵風。靚妝眉沁綠，羞臉粉生紅。</p><p>流水便隨春遠，行雲終與誰同。酒醒長恨錦屏空。相尋夢裡路，飛雨落花中。 ☆臨江仙</p><p>身外閒愁空滿，眼中歡事常稀。明年應賦送君詩。細從今夜數，相會幾多時。</p><p>淺酒欲邀誰勸，深情惟有君知。東溪春近好同歸。柳垂江上影，梅謝雪中枝。 ☆臨江仙</p><p>淡水三年歡意，危弦幾夜離情。曉霜紅葉舞歸程。客情今古道，秋夢短長亭。</p><p>淥酒尊前清淚，陽關疊裡離聲。少陵詩思舊才名。雲鴻相約處，煙霧九重城。</p><p>☆臨江仙</p><p>淺淺餘寒春半，雪消蕙草初長。煙迷柳岸舊池塘。風吹梅蕊鬧，雨細杏花香。 月墮枝頭歡意，從前虛夢高唐，覺來何處放思量。如今不是夢，真個到伊行。</p><p>☆臨江仙</p><p>長愛碧闌干影，芙蓉秋水開時。臉紅凝露學嬌啼。霞觴薰冷豔，雲髻嫋纖枝。</p><p>煙雨依前時候，霜叢如舊芳菲。與誰同醉採香歸。去年花下客，今似蝶分飛。</p><p>☆臨江仙</p><p>旖旎仙花解語，輕盈春柳能眠。玉樓深處綺窗前。夢迴芳草夜，歌罷落梅天。</p><p>瀋水濃薰繡被。流霞淺酌金船。綠嬌紅小正堪憐。莫如雲易散，須似月頻圓。☆臨江仙</p><p>夢後樓臺高鎖，酒醒簾幕低垂。去年春恨卻來時。落花人獨立，微雨燕雙飛。</p><p>記得小蘋初見，兩重心字羅衣。琵琶弦上說相思。當時明月在，曾照彩雲歸。 ☆臨江仙</p><p>東野亡來無麗句，於君去後少交親。追思往事好沾巾。白頭王建在，猶見詠詩人。</p><p>學道深山空自老，留名千載不幹身。酒筵歌席莫辭頻。爭如南陌上，佔取一年春。</p><p>☆蝶戀花 卷絮風頭寒欲盡。墜粉飄紅，日日香成陣。新酒又添殘酒困。今春不減前春恨。</p><p>蝶去鶯飛無處問。隔水高樓，望斷雙魚信。惱亂層波橫一寸。斜陽只與黃昏近。</p><p>☆蝶戀花</p><p>初捻霜紈生悵望。隔葉鶯聲，似學秦娥唱。午睡醒來慵一餉。雙紋翠簟鋪寒浪。</p><p>雨罷蘋風吹碧漲。脈脈荷花，淚臉紅相向。斜貼綠雲新月上。彎環正是愁眉樣。</p><p>☆蝶戀花</p><p>庭院碧苔紅葉遍。金菊開時，已近重陽宴。日日露荷凋綠扇。粉塘煙水澄如練。</p><p>試倚涼風醒酒面。雁字來時，恰向層樓見。幾點護霜雲影轉。誰家蘆管吹秋怨。 ☆蝶戀花 喜鵲橋成催鳳駕。天為歡遲，乞與初涼夜。乞巧雙蛾加意畫。玉鉤斜傍西南掛。</p><p>分鈿擘釵涼葉下。香袖憑肩，誰記當時話。路隔銀河猶可借。世間離恨何年罷。</p><p>☆蝶戀花</p><p>碧草池塘春又晚。小葉風嬌，尚學娥妝淺。雙燕來時還念遠。珠簾繡戶楊花滿。</p><p>綠柱頻移弦易斷。細看秦箏，正似人情短。一曲啼烏心緒亂。紅顏暗與流年換。 ☆蝶戀花 碾玉釵頭雙鳳小。倒暈工夫，畫得宮眉巧。嫩麴羅裙勝碧草。鴛鴦繡字春衫好。</p><p>三月露桃芳意早。細看花枝，人面爭多少。水調聲長歌未了。掌中杯盡東池曉。</p><p>☆蝶戀花</p><p>醉別西樓醒不記。春夢秋雲，聚散真容易。斜月半窗還少睡。畫屏閒展吳山翠。</p><p>衣上酒痕詩裡字。點點行行，總是淒涼意。紅燭自憐無好計。夜寒空替人垂淚。 ☆蝶戀花</p><p>欲減羅衣寒未去，不卷珠簾，人在深深處。殘杏枝頭花幾許。啼紅正恨清明雨。</p><p>盡日沈香煙一縷。宿酒醒遲，惱破春情緒。遠信還因歸燕誤。小屏風上西江路。☆蝶戀花</p><p>千葉早梅誇百媚。笑面凌寒，內樣妝先試。月臉冰肌香細膩。風流新稱東君意。</p><p>一捻年光春有味。江北江南，更有誰相比。橫玉聲中吹滿地。好枝長恨無人寄。</p><p>☆蝶戀花</p><p>金翦刀頭芳意動。彩蕊開時，不怕朝寒重。晴雪半消花B65FB660。曉妝呵盡香酥凍。</p><p>十二樓中雙翠鳳。縹緲歌聲，記得江南弄。醉舞春風誰可共。秦雲已有鴛屏夢。</p><p>☆蝶戀花 笑豔秋蓮生綠浦。紅臉青腰，舊識凌波女。照影弄妝嬌欲語。西風豈是繁花主。</p><p>可恨良辰天不與。才過斜陽，又是黃昏雨。朝落暮開空自許。竟無人解知心苦。</p><p>☆蝶戀花 碧落秋風吹玉樹。翠節紅旌，晚過銀河路。休笑星機停弄杼。鳳幃已在雲深處。 樓上金針穿繡縷。誰管天邊，隔歲分飛苦。試等夜闌尋別緒。淚痕千點羅衣露。</p><p>☆蝶戀花</p><p>碧玉高樓臨水住。紅杏開時，花底曾相遇。一曲陽春春已暮。曉鶯聲斷朝雲去。</p><p>遠水來從樓下路。過盡流波，未得魚中素。月細風尖垂柳渡。夢魂長在分襟處。</p><p>☆蝶戀花</p><p>夢入江南煙水路。行盡江南，不與離人遇。睡裡消魂無說處。覺來惆悵消魂誤。 欲盡此情書尺素。浮雁沈魚，終了無憑據。卻倚緩絃歌別緒。斷腸移破秦箏柱。 ☆蝶戀花</p><p>黃菊開時傷聚散。曾記花前，共說深深願。重見金英人未見。相思一夜天涯遠。</p><p>羅帶同心閒結遍。帶易成雙，人恨成雙晚。欲寫彩箋書別怨。淚痕早已先書滿。</p><p>☆鷓鴣天</p><p>彩袖殷勤捧玉鍾。當年拚卻醉顏紅。舞低楊柳樓心月，歌盡桃花扇影風。</p><p>從別後，憶相逢。幾回魂夢與君同。今宵剩把銀紅照，猶恐相逢是夢中。</p><p>☆鷓鴣天</p><p>一醉醒來春又殘。野棠梨雨淚闌干。玉笙聲裡鸞空怨，羅幕香中燕未還。</p><p>終易散，且長閒。莫教離恨損朱顏。誰堪共展鴛鴦錦，同過西樓此夜寒。</p><p>☆鷓鴣天</p><p>梅蕊新妝桂葉眉。小蓮風韻出瑤池。雲隨綠水歌聲轉，雪繞紅綃舞袖垂。</p><p>傷別易，恨歡遲。惜無紅錦為裁詩。行人莫便消魂去，漢渚星橋尚有期。 ☆鷓鴣天</p><p>守得蓮開結伴遊。約開萍葉上蘭舟。來時浦口雲隨棹，採罷江邊月滿樓。 花不語，水空流。年年拚得為花愁。明朝萬一西風動，爭向朱顏不耐秋。 ☆鷓鴣天</p><p>鬥鴨池南夜不歸。酒闌紈扇有新詩。雲隨碧玉歌聲轉，雪繞紅瓊舞袖回。 今感舊，欲沾衣。可憐人似水東西。回頭滿眼淒涼事，秋月春風豈得知。</p><p>☆鷓鴣天</p><p>當日佳期鵲誤傳。至今猶作斷腸仙。橋成漢渚星波外，人在鸞歌鳳舞前。</p><p>歡盡夜，別經年。別多歡少奈何天。情知此會無長計，咫尺涼蟾亦未圓。</p><p>☆鷓鴣天</p><p>題破香箋小砑紅。詩篇多寄舊相逢。西樓酒面垂垂雪，南苑春衫細細風。</p><p>花不盡，柳無窮。別來歡事少人同。憑誰問取歸雲信，今在巫山第幾峰。</p><p>☆鷓鴣天</p><p>清潁尊前酒滿衣。十年風月舊相知。憑誰細話當時事，腸斷山長水遠詩。</p><p>金鳳闕，玉龍墀。看君來換錦袍時。姮娥已有殷勤約，留著蟾宮第一枝。☆鷓鴣天 醉拍春衫惜舊香。天將離恨惱疏狂。年年陌上生秋草，日日樓中到夕陽。</p><p>雲渺渺，水茫茫。徵人歸路許多長。相思本是無憑語，莫向花箋費淚行。 ☆鷓鴣天</p><p>小令尊前見玉簫。銀燈一曲太妖嬈。歌中醉倒誰能恨，唱罷歸來酒未消。</p><p>春悄悄，夜迢迢。碧雲天共楚宮遙。夢魂慣得無拘檢，又踏楊花過謝橋。 ☆鷓鴣天</p><p>楚女腰肢越女腮。粉圓雙蕊髻中開。朱弦曲怨愁春盡，淥酒杯寒記夜來。</p><p>新擲果，舊分釵。冶遊音信隔章臺。花間錦字空頻寄，月底金鞍竟未回。 ☆鷓鴣天</p><p>十里樓臺倚翠微。百花深處杜鵑啼。殷勤自與行人語，不似流鶯取次飛。 驚夢覺，弄晴時。聲聲只道不如歸。天涯豈是無歸意，爭奈歸期未可期。</p><p>☆鷓鴣天</p><p>陌上濛濛殘絮飛。杜鵑花裡杜鵑啼。年年底事不歸去，怨月愁煙長為誰。</p><p>梅雨細，曉風微。倚樓人聽欲沾衣。故園三度群花謝，曼倩天涯猶未歸。</p><p>☆鷓鴣天</p><p>曉日迎長歲歲同。太平簫鼓間歌鐘。雲高未有前村雪，梅小初開昨夜風。 羅幕翠，錦筵紅。釵頭羅勝寫宜冬。從今屈指春期近，莫使金尊對月空。 ☆鷓鴣天</p><p>小玉樓中月上時。夜來惟許月華知。重簾有意藏私語，雙燭無端惱暗期。 傷別易，恨歡遲。歸來何處驗相思。沈郎春雪愁消臂，謝女香膏懶畫眉。</p><p>☆鷓鴣天</p><p>手捻香箋憶小蓮。欲將遺恨倩誰傳。歸來獨臥逍遙夜，夢裡相逢酩酊天。</p><p>花易落，月難圓。只應花月似歡緣。秦箏算有心情在，試寫離聲入舊弦。</p><p>☆鷓鴣天</p><p>九日悲秋不到心。鳳城歌管有新音。鳳凋碧柳愁眉淡，露染黃花笑靨深。</p><p>初見雁，已聞砧。綺羅叢裡勝登臨。須教月戶纖纖玉，細捧霞觴灩灩金。</p><p>☆鷓鴣天</p><p>碧藕花開水殿涼。萬年枝外轉紅陽。昇平歌管隨天仗，祥瑞封章滿御床。</p><p>金掌露，玉爐香。歲華方共聖恩長。皇州又奏圜扉靜，十樣宮眉捧壽觴。</p><p>☆鷓鴣天</p><p>綠橘梢頭幾點春。似留香蕊送行人。明朝紫鳳朝天路，十二重城五碧雲。</p><p>歌漸咽，酒初醺。盡將紅淚溼湘裙。贛江西畔從今日，明月清風憶使君。</p><p>☆生查子</p><p>金鞭美少年，去躍青驄馬。牽繫玉樓人，繡被春寒夜。</p><p>消息未歸來，寒食梨花謝。無處說相思，背面鞦韆下。</p><p>☆生查子</p><p>輕勻兩臉花，淡掃雙眉柳。會寫錦箋時，學弄朱弦後。</p><p>今春玉釧寬，昨夜羅裙皺。無計奈情何，且醉金盃酒。 ☆生查子</p><p>關山魂夢長，魚雁音塵少。兩鬢可憐青，只為相思老。</p><p>歸夢碧紗窗，說與人人道。真個別離難，不似相逢好。 ☆生查子</p><p>墜雨已辭雲，流水難歸浦。遺恨幾時休，心抵秋蓮苦。</p><p>忍淚不能歌，試託哀弦語。弦語願相逢，知有相逢否。 ☆生查子</p><p>一分殘酒霞，兩點愁蛾暈。羅幕夜猶寒，玉枕春先困。</p><p>心情翦綵慵，時節燒燈近。見少別離多，還有人堪恨。</p><p>☆生查子</p><p>輕輕制舞衣，小小裁歌扇。三月柳濃時，又向津亭見。</p><p>垂淚送行人，溼破紅妝面。玉指袖中彈，一曲清商怨。</p><p>☆生查子 紅塵陌上游，碧柳堤邊住。才趁彩雲來，又逐飛花去。</p><p>深深美酒家，曲曲幽香路。風月有情時，總是相思處。</p><p>☆生查子</p><p>長恨涉江遙，移近溪頭住。閒蕩木蘭舟，誤入雙鴛浦。</p><p>無端輕薄雲，暗作廉纖雨。翠袖不勝寒，欲向荷花語。</p><p>☆生查子</p><p>遠山眉黛長，細柳腰肢嫋。妝罷立春風，一笑千金少。 歸去鳳城時，說與青樓道。遍看潁川花，不似師師好。</p><p>☆生查子</p><p>落梅庭榭香，芳草池塘綠。春恨最關情，日過闌干曲。</p><p>幾時花裡閒，看得花枝足。醉後莫思家，借取師師宿。 ☆生查子</p><p>狂花頃刻香，晚蝶纏綿意。天與短姻緣，聚散常容易。</p><p>傳唱入離聲，惱亂雙蛾翠。遊子不堪聞，正是衷腸事。</p><p>☆生查子 官身幾日閒，世事何時足。君貌不長紅，我鬢無重綠。</p><p>榴花滿盞香，金縷多情曲。且盡眼中歡，莫嘆時光促。 ☆生查子</p><p>春從何處歸，試向溪邊問。岸柳弄嬌黃，隴麥回青潤。</p><p>多情美少年，屈指芳菲近。誰寄嶺頭梅，來報江南信。</p><p>☆南鄉子 淥水帶青潮。水上朱闌小渡橋。橋上女兒雙笑靨，妖嬈。倚著闌干弄柳條。 月夜落花朝。減字偷聲按玉簫。柳外行人回首處，迢迢。若比銀河路更遙。</p><p>☆南鄉子</p><p>小蕊受春風。日日宮花花樹中。恰向柳綿撩亂處，相逢。笑靨旁邊心字濃。</p><p>歸路草茸茸。家在秦樓更近東。醒去醉來無限事，誰同。說著西池滿面紅。</p><p>☆南鄉子</p><p>花落未須悲。紅蕊明年又滿枝。惟有花間人別後，無期。水闊山長雁字遲。</p><p>今日最相思。記得攀條話別離。共說春來春去事，多時。一點愁心入翠眉。 ☆南鄉子</p><p>何處別時難。玉指偷將粉淚彈。記得來時樓上燭，初殘。待得清霜滿畫闌。</p><p>不慣獨眠寒。自解羅衣襯枕檀。百媚也應愁不睡，更闌。惱亂心情半被閒。</p><p>☆南鄉子</p><p>畫鴨懶薰香。繡茵猶展舊鴛鴦。不似同衾愁易曉，空床。細剔銀燈怨漏長。</p><p>幾夜月波涼。夢魂隨月到蘭房。殘睡覺來人又遠，難忘。便是無情也斷腸。</p><p>☆南鄉子</p><p>眼約也應虛，昨夜歸來鳳枕孤。且據如今情分裡，相於。只恐多時不似初。</p><p>深意託雙魚。忻XA6F細字書。更把此情重問得，如何。共結因緣久遠無。</p><p>☆南鄉子</p><p>新月又如眉。長笛誰教月下吹。樓倚暮雲初見雁，南飛。漫道行人雁後歸。</p><p>意欲夢佳期。夢裡關山路不知。卻待短書來破恨，應遲。還是涼生玉枕時。</p><p>☆清平樂</p><p>留人不住。醉解蘭舟去。一棹碧濤春水路。過盡曉鶯啼處。</p><p>渡頭楊柳青青。枝枝葉葉離情。此後錦書休寄，畫樓雲雨無憑。 ☆清平樂</p><p>千花百草。送得春歸了。拾蕊人稀紅漸少。葉底杏青梅小。</p><p>小瓊閒抱琵琶。雪香微透輕紗。正好一枝嬌豔，當筵獨佔韶華。</p><p>☆清平樂</p><p>煙輕雨小。紫陌香塵少。謝客池塘生綠草。一夜紅梅先老。</p><p>旋題羅帶新詩。重尋楊柳佳期。強半春寒去後，幾番花信來時。</p><p>☆清平樂</p><p>可憐嬌小。掌上承恩早。把鏡不知人易老。欲佔朱顏長好。 畫堂秋月佳期。藏鉤賭酒歸遲。紅燭淚前低語，綠箋花裡新詞。</p><p>☆清平樂 紅英落盡。未有相逢信。可恨流年凋綠鬢。睡得春酲欲醒。 鈿箏曾醉西樓。朱弦玉指梁州。曲罷翠簾高卷，幾回新月如鉤。</p><p>☆清平樂 春雲綠處。又見歸鴻去。側帽風前花滿路。冶葉倡條情緒。</p><p>紅樓桂酒新開。曾攜翠袖同來。醉弄影娥池水，短簫吹落殘梅。</p><p>☆清平樂</p><p>波紋碧皺。曲水清明後。折得疏梅香滿袖。暗喜春紅依舊。</p><p>歸來紫陌東頭。金釵換酒消愁。柳影深深細路，花梢小小層樓。</p><p>☆清平樂</p><p>西池菸草。恨不尋芳早。滿路落花紅不掃。春色漸隨人老。</p><p>遠山眉黛嬌長。清歌細逐霞觴。正在十洲殘夢，水心宮殿斜陽。</p><p>☆清平樂 蕙心堪怨。也逐春風轉。丹杏牆東當日見。幽會綠窗題遍。</p><p>眼中前事分明。可憐如夢難憑。都把舊時薄倖，只消今日無情。 ☆清平樂</p><p>么弦寫意。意密絃聲碎。書得鳳箋無限事。猶恨春心難寄。</p><p>臥聽疏雨梧桐。雨餘淡月朦朧。一夜夢魂何處，那回楊葉樓中。</p><p>☆清平樂</p><p>笙歌宛轉。臺上吳王宴。宮女如花倚春殿。舞綻縷金衣線。</p><p>酒闌畫燭低迷。彩鴛驚起雙棲。月底三千繡戶，雲間十二瓊梯。</p><p>☆清平樂 暫來還去。輕似風頭絮。給俐相逢留不住。何況相逢無處。 去時約略黃昏。月華卻到朱門。別後幾番明月，素娥應是消魂。</p><p>☆清平樂</p><p>雙紋彩袖。笑捧金船酒。嬌妙如花輕似柳。勤客千春長壽。</p><p>豔歌更倚疏弦。有情須醉尊前。恰是可憐時候，玉嬌今夜初圓。</p><p>☆清平樂</p><p>寒催酒醒。曉陌飛霜定。背照畫簾殘燭影。斜月光中人靜。</p><p>錦衣才子西征。萬重雲水初程。翠黛倚門相送，鶯腸斷處難聲。 ☆清平樂 蓮開欲遍。一夜秋聲轉。殘綠斷紅香片片。長是西風堪怨。</p><p>莫愁家住溪邊。採蓮心事年年。誰管水流花謝，月明昨夜蘭船。</p><p>☆清平樂</p><p>沈思暗記。幾許無憑事。菊靨開殘秋少味。閒卻畫闌風意。 夢雲歸處難尋。微涼暗入香襟。猶恨那回庭院，依前月淺燈深。</p><p>☆清平樂</p><p>鶯來燕去。宋玉牆東路。草草幽歡能幾度。便有系人心處。</p><p>碧天秋月無端。別來長照關山。一點懨懨誰會，依前憑暖闌干。</p><p>☆清平樂</p><p>心期休問。只有尊前分。勾引行人添別恨。因是語低香近。</p><p>勸人滿酌金鐘。清歌唱徹還重。莫道後期無定，夢魂猶有相逢。</p><p>☆木蘭花</p><p>鞦韆院落重簾暮。彩筆閒來題繡戶。牆頭丹杏雨餘花，門外綠楊風后絮。</p><p>朝雲信斷知何處。應作襄王春夢去。紫騮認得舊遊蹤，嘶過畫橋東畔路。</p><p>☆木蘭花</p><p>小顰若解愁春暮。一笑留春春也住。晚紅初減謝池花，新翠已遮瓊苑路。 湔裙曲水曾相遇。挽斷羅巾容易去。啼珠彈盡又成行，畢竟心情無會處。</p><p>☆木蘭花</p><p>小蓮未解論心素。狂似鈿箏弦底柱。臉邊霞散酒初醒，眉上月殘人慾去。</p><p>舊時家近章臺住。盡日東風吹柳絮。生憎繁杏綠陰時，正礙粉牆偷眼覷。 ☆木蘭花</p><p>風簾向曉寒成陣。來報東風消息近。試從梅蒂紫邊尋，更繞柳枝柔處問。 來遲不是春無信。開晚卻疑花有恨。又應添得幾分愁，二十五絃彈未盡。</p><p>☆木蘭花 念奴初唱離亭宴。會作離聲勾別怨。當時垂淚憶西樓，溼盡羅衣歌未遍。 難逢最是身強健。無定莫如人聚散。已拚歸袖醉相扶，更惱香珍重勸。☆木蘭花</p><p>玉真能唱朱簾靜。憶在雙蓮池上聽。百分蕉葉醉如泥，卻向斷腸聲裡醒。 夜涼水月鋪明鏡。更看嬌花閒弄影。曲終人意似流波，休問心期何處定。</p><p>☆木蘭花 阿茸十五腰肢好。天與懷春風味早。畫眉勻臉不知愁，殢酒薰香偏稱小。</p><p>東城楊柳西城草。月會花期如意少。思量心事薄輕雲，綠鏡臺前還自笑。</p><p>☆木蘭花</p><p>初心已恨花期晚。別後相思長在眼。蘭衾猶有舊時香，每到夢迴珠淚滿。 多應不信人腸斷。幾夜夜寒誰共暖。欲將恩愛結來生，只恐來生緣又短。</p><p>☆減字木蘭花</p><p>長亭晚送。都似綠窗前日夢。小字還家。恰應紅燈昨夜花。</p><p>良時易過。半鏡流年春欲破。往事難忘。一枕高樓到夕陽。</p><p>☆減字木蘭花 留春不住。恰似年光無味處。滿眼飛英。彈指東風太淺情。</p><p>箏弦未穩。學得新聲難破恨。轉枕花前。且佔香紅一夜眠。</p><p>☆減字木蘭花</p><p>長楊輦路。綠滿當年攜手處。試逐春風。重到宮花花樹中。</p><p>芳菲繞遍。今日不如前日健。酒罷淒涼。新恨猶添舊恨長。</p><p>☆泛清波摘遍 催花雨小，著柳風柔，都似去年時候好。露紅煙綠，盡有狂情鬥春早。長安道。鞦韆影裡，絲管聲中，誰放豔陽輕過了。倦客登臨，暗惜光陰恨多少。</p><p>楚天渺。歸思正如亂雲，短夢未成芳草。空把吳霜鬢華，自悲清曉。帝城杳。雙鳳舊約漸虛，孤鴻後期難到。且趁朝花夜月，翠尊頻倒。</p><p>☆洞仙歌</p><p>春殘雨過，綠暗東池道。玉豔藏羞媚赬笑。記當時、已恨飛鏡歡疏，那至此，仍苦題花信少。</p><p>連環情未已，物是人非，月下疏梅似伊好。淡秀色，暗寒香，粲若春容，何心願、閒花凡草。但莫使、情隨歲華遷，便杳隔秦源，也須能到。</p><p>☆菩薩蠻</p><p>來時楊柳東橋路。曲中暗有相期處。明月好因緣。欲圓還未圓。</p><p>卻尋芳草去。畫扇遮微雨。飛絮莫無情。閒花應笑人。</p><p>☆菩薩蠻</p><p>個人輕似低飛燕。春來綺陌時相見。堪恨兩橫波。惱人情緒多。</p><p>長留青鬢住。莫放紅顏去。佔取豔陽天。且教伊少年。</p><p>☆菩薩蠻</p><p>鸞啼似作留春語。花飛鬥學回風舞。紅日又平西。畫簾遮燕泥。</p><p>煙光還自老。綠鏡人空好。香在去年衣。魚箋音信稀。</p><p>☆菩薩蠻</p><p>春風未放花心吐。尊前不擬分明語。酒色上來遲。綠須紅杏枝。</p><p>今朝眉黛淺。暗恨歸時遠。前夜月當樓。相逢南陌頭。</p><p>☆菩薩蠻</p><p>嬌香淡樑胭脂雪。愁春細畫彎彎月。花月鏡邊情。淺妝勻未成。</p><p>佳期應猶在。試倚鞦韆待。滿地落英紅。萬條楊柳風。</p><p>☆菩薩蠻</p><p>香蓮燭下勻丹雪。妝成笑弄金階月。嬌面勝芙蓉。臉邊天與紅。</p><p>玳筵雙揭鼓。喚上花茵舞。春淺未禁寒。暗嫌羅袖寬。</p><p>☆菩薩蠻</p><p>哀箏一弄湘江曲。聲聲寫盡湘波綠。纖指十三絃。細將幽恨傳。</p><p>當筵秋水慢。玉柱斜飛雁。彈到斷腸時。春山眉黛低。 ☆菩薩蠻</p><p>江南未雪梅花白。憶梅人是江南客。猶記舊相逢。淡煙微月中。</p><p>玉容長有信。一笑歸來近。憶遠上樓時。晚雲和雁低。 ☆菩薩蠻</p><p>相逢欲話相思苦。淺情肯信相思否。還恐漫相思。淺情人不知。</p><p>憶曾攜手處。月滿窗前路。長到月來時。不眠猶待伊。</p><p>☆玉樓春</p><p>雕鞍好為鶯花住。佔取東城南陌路。儘教春思亂如雲，莫管世情輕似絮。</p><p>古來多被虛名誤。寧負虛名身莫負。勸君頻入醉鄉來，此是無愁無恨處。 ☆玉樓春</p><p>一尊相遇春風裡。詩好似君人有幾。吳姬十五語如弦，能唱當時樓下水。 良辰易去如彈指。金盞十分須盡意。明朝三丈日高時，共拚醉頭扶不起。</p><p>☆玉樓春</p><p>瓊酥酒面風吹醒。一縷斜紅臨晚鏡。小顰微笑盡妖繞，淺注輕勻長淡淨。</p><p>手挼梅蕊尋香徑。正是佳期期未定。春來還為個般愁，瘦損宮腰羅帶剩。☆玉樓春</p><p>清歌學得秦娥似。金屋瑤臺知姓字。可憐春恨一生心，長帶粉痕雙袖淚。</p><p>從來懶話低眉事。今日新聲誰會意。坐中應有賞音人，試問迴腸曾斷未。</p><p>☆玉樓春</p><p>旗亭西畔朝雲住。瀋水香菸長滿路。柳陰分到畫眉邊，花片飛來垂手處。</p><p>妝成盡任秋娘妒。嫋嫋盈盈當繡戶。臨風一曲醉朦騰，陌上行人凝恨去。 ☆玉樓春</p><p>離鸞照罷塵生鏡。幾點吳霜侵綠鬢。琵琶弦上語無憑，豆蔻梢頭春有信。</p><p>相思拚損朱顏盡。天若多情終欲問。雪窗休記夜來寒，桂酒已消人去恨。</p><p>☆玉樓春</p><p>東風又作無情計。豔粉嬌紅吹滿地。碧樓簾影不遮愁，還似去年今日意。 誰知錯管春殘事。到處登臨曾費淚。此時金盞直須深，看盡落花能幾醉。</p><p>☆玉樓春</p><p>斑騅路與陽臺近。前度無題初借問。暖風鞭袖盡閒垂，微月簾櫳曾暗認。</p><p>梅花未足憑芳信。弦語豈堪傳素恨。翠眉饒似遠山長，寄與此愁顰不盡。</p><p>☆玉樓春</p><p>紅綃學舞腰肢軟。旋織舞衣宮樣染。織成雲外雁行斜，染作江南春水淺。 露桃宮裡隨歌管。一曲霓裳紅日晚。歸來雙袖酒成痕，小字香箋無意展。</p><p>☆玉樓春</p><p>當年信道情無價。桃葉尊前論別夜。臉紅心緒學梅妝，眉翠工夫如月畫。 來時醉倒旗亭下。知是阿誰扶上馬。憶曾挑盡五更燈，不記臨分多少話。</p><p>☆玉樓春</p><p>採蓮時候慵歌舞，永日閒從花裡度。暗隨蘋末曉風來，直待柳梢斜月去。 停橈共說江頭路。臨水樓臺蘇小住。細思巫峽夢迴時，不減秦源腸斷處。☆玉樓春</p><p>芳年正是香英嫩。天與嬌波長入鬢。蕊珠宮裡舊承恩，夜拂銀屏朝把鏡。</p><p>雲情去住終難信。花意有無休更問。醉中同盡一杯歡，歸後各成孤枕恨。 ☆玉樓春</p><p>輕風拂柳冰初綻。細雨消塵雲未散。紅窗青鏡待妝梅，綠陌高樓催送雁。</p><p>華羅歌扇金蕉盞。記得尋芳心緒慣。鳳城寒盡又飛花，歲歲春光常有限。</p><p>☆阮郎歸</p><p>粉痕閒印玉尖纖。啼紅傍晚奩。舊寒新暖尚相兼。梅疏待雪添。</p><p>春冉冉，恨懨懨。章臺對捲簾。個人鞭影弄涼蟾。樓前側帽簷。</p><p>☆阮郎歸 來時紅日弄窗紗。春紅入睡霞。去時庭樹欲棲鴉。香屏掩月斜。</p><p>收翠羽，整妝華。青驪信又差。玉笙猶戀碧桃花。今宵未憶家。</p><p>☆阮郎歸</p><p>舊香殘粉似當初。人情恨不如。一春猶有數行書。秋來書更疏。</p><p>衾鳳冷，枕鴛孤。愁腸待酒舒。夢魂縱有也成虛。那堪和夢無。 ☆阮郎歸</p><p>天邊金掌露成霜。雲隨雁字長。綠杯紅袖稱重陽。人情似故鄉。</p><p>蘭佩紫，菊簪黃。殷勤理舊狂。欲將沈醉換悲涼。清歌莫斷腸。</p><p>☆阮郎歸</p><p>晚妝長趁景陽鍾。雙蛾著意濃。舞腰浮動綠雲濃。櫻桃半點紅。</p><p>憐美景，惜芳容。沈思暗記中。春寒簾幕幾重重。楊花盡日風。 ☆歸田樂</p><p>試把花期數。便早有、感春情緒。看即梅花吐。願花更不謝，春且長住。只恐花飛又春去。</p><p>花開還不語。問此意、年年春還會否。絳脣青鬢，漸少花前語。對花又記得、舊曾遊處。門外垂楊未飄絮。</p><p>☆浣溪沙</p><p>二月春花厭落梅。仙源歸路碧桃催。渭城絲雨勸離杯。</p><p>歡意似雲真薄倖，客鞭搖柳正多才，鳳樓人待錦書來。</p><p>☆浣溪沙</p><p>臥鴨池頭小苑開。暄風吹盡北枝梅。柳長莎軟路縈迴。 靜避綠陰鶯有意，漫隨遊騎絮多才。去年今日憶同來。</p><p>☆浣溪沙</p><p>二月和風到碧城。萬條千縷綠相迎。舞煙眠雨過清明。</p><p>妝鏡巧眉偷葉樣，歌樓妍曲借枝名。晚秋霜霰莫無情。</p><p>☆浣溪沙 白紵春衫楊柳鞭。碧蹄驕馬杏花韉。落英飛絮冶遊天。</p><p>南陌風吹舞榭，東城涼月照歌筵。賞心多是酒中仙。</p><p>☆浣溪沙</p><p>床上銀屏幾點山。鴨爐香過瑣窗寒。小云雙枕恨春閒。</p><p>惜別漫成良夜醉，解愁時有翠箋還。那回分袂月初殘。</p><p>☆浣溪沙</p><p>綠柳藏烏靜掩關。鴨爐香細瑣窗閒。那回分袂月初殘。 惜別漫成良夜醉，解愁時有翠箋還。欲尋雙葉寄情難。</p><p>☆浣溪沙</p><p>家近旗亭酒易酤。花時長得醉工夫。伴人歌笑懶妝梳。</p><p>戶外綠楊春繫馬，床前紅燭夜呼盧。相逢還解有情無。</p><p>☆浣溪沙</p><p>日日雙眉鬥畫長。行雲飛絮共輕狂。不將心嫁冶遊郎。</p><p>濺酒滴殘歌扇字，弄花薰得舞衣香。一春彈淚說淒涼。 ☆浣溪沙</p><p>飛鵲臺前暈翠蛾。千金新換絳仙螺。最難加意為顰多。</p><p>幾處睡痕留醉袖，一春愁思近橫波。遠山低盡不成歌。</p><p>☆浣溪沙</p><p>午醉西橋夕未醒。雨花悽斷不堪聽。歸時應減鬢邊青。 衣化客塵今古道，柳含春意短長亭。鳳樓爭見路旁情。</p><p>☆浣溪沙</p><p>一樣宮妝簇彩舟。碧羅團扇自障羞。水仙人在鏡中游。 腰自細來多態度，臉因紅處轉風流。年年相遇綠江頭。</p><p>☆浣溪沙</p><p>已拆鞦韆不奈閒。卻隨胡蝶到花間。旋尋雙葉插雲鬢。</p><p>幾摺湘裙煙縷細，一鉤羅襪素蟾彎。綠窗紅豆憶前歡。 ☆浣溪沙</p><p>閒弄箏弦懶系裙。鉛華消盡見天真。眼波低處事還新。</p><p>悵恨不逢如意酒。尋思難值有情人。可憐虛度瑣窗春。</p><p>☆浣溪沙</p><p>團扇初隨碧簟收。畫簷歸燕尚遲留。靨朱眉翠喜清秋。</p><p>風意未應迷狹路，燈痕猶自記高樓。露花菸葉與人愁。</p><p>☆浣溪沙</p><p>翠閣朱闌倚處危。夜涼閒捻彩簫吹。曲中雙鳳已分飛。</p><p>綠酒細傾消別恨，紅箋小寫問歸期。月華風意似當時。</p><p>☆浣溪沙</p><p>唱得紅梅字字香。柳枝桃葉盡深藏。遏雲聲裡送雕觴。 才聽便拚衣袖溼，欲歌先倚黛眉長。曲終敲損燕釵樑。</p><p>☆浣溪沙 小杏春聲學浪仙。疏梅清唱替哀弦。似花如雪繞瓊筵。</p><p>腮粉月痕妝罷後，臉紅蓮豔酒醒前。今年水調得人憐。</p><p>☆浣溪沙</p><p>銅虎分符領外臺。五雲深處彩旌來。春隨紅旆過長淮。</p><p>千里袴襦添舊暖，萬家桃李間新栽。使星迴首是三臺。</p><p>☆浣溪沙</p><p>浦口蓮香夜不收。水邊風裡欲生秋。棹歌聲細不驚鷗。</p><p>涼月送歸思往事，落英飄去起新愁。可堪題葉寄東樓。</p><p>☆浣溪沙</p><p>莫問逢春能幾回。能歌能笑是多才。露花猶有好枝開。</p><p>綠鬢舊人皆老大，紅樑新燕又歸來。盡須珍重掌中杯。 ☆浣溪沙</p><p>樓上燈深欲閉門。夢雲歸去不留痕。幾年芳草憶王孫。</p><p>向日闌干依舊綠，試將前事倚黃昏，記曾來處易消魂。</p><p>☆六麼令</p><p>綠陰春盡，飛絮繞香閣。晚來翠眉宮樣，巧把遠山學。一寸狂心未說，已向橫波覺。畫簾遮幣。新翻曲妙，暗許閒人帶偷掏。</p><p>前度書多隱語，意淺愁難答。昨夜詩有回紋，韻險還慵押。都待笙歌散了，記取留時霎。不消紅蠟。閒雲歸後，月在庭花舊闌角。 ☆六麼令</p><p>雪殘風信，悠揚春消息。天涯倚樓新恨，楊柳幾絲碧。還是南雲雁少，錦字無端的。寶釵瑤席。彩絃聲裡，拚作尊前未歸客。</p><p>遙想疏梅此際，月底香英白。別後誰繞前溪，手揀繁枝摘。莫道傷高恨遠，付與臨風笛。盡堪愁寂。花時往事，更有多情個人憶。</p><p>☆六麼令</p><p>日高春睡，喚起懶裝束。年年落花時候，慣得嬌眠足。學唱宮梅便好，更暖銀笙逐。黛蛾低綠。堪教人恨，卻似江南舊時曲。</p><p>常記東樓夜雪，翠幕遮紅燭。還是芳酒杯中，一醉光陰促。曾笑陽臺夢短，無計憐香玉。此歡難續。乞求歌罷，借取歸雲畫堂宿。 ☆更漏子</p><p>檻花稀，池草遍。冷落吹笙庭院。人去日，燕西飛。燕歸人未歸。</p><p>數書期，尋夢意。彈指一年春事。新悵望，舊悲涼。不堪紅日長。</p><p>☆更漏子</p><p>柳間眠，花裡醉。不惜繡裙鋪地。釵燕重，鬢蟬輕。一雙梅子青。</p><p>粉箋書，羅袖淚。還有可憐新意。遮悶綠，掩羞紅。晚來團扇風。</p><p>☆更漏子 柳絲長，桃葉小。深院斷無人到。紅日淡，綠煙晴。流鶯三兩聲。</p><p>雪香濃，檀暈少。枕上臥枝花好。春思重，曉妝遲。尋思殘夢時。</p><p>☆更漏子</p><p>露華高，鳳信遠。宿醉畫簾低卷。梳洗倦，冶遊慵。綠窗春睡濃。</p><p>彩條輕，金縷重，昨日小橋相送。芳草恨，落花愁。去年同倚樓。</p><p>☆更漏子</p><p>出牆花，當路柳。借問芳心誰有。紅解笑，綠能顰。千般惱亂春。</p><p>北來人，南去客。朝暮等閒攀折。憐晚芳，惜殘陽。情知枉斷腸。</p><p>☆更漏子</p><p>欲論心，先掩淚。零落去年風味。閒臥處，不言時。愁多隻自知。</p><p>到情深，俱是怨。惟有夢中相見。猶似舊，奈人禁。偎人說寸心。</p><p>☆河滿子</p><p>對鏡偷勻玉箸，揹人學寫銀鉤。系誰紅豆羅帶角，心情正著春遊。那日楊花陌上，多時杏子牆頭。</p><p>眼底關山無奈，夢中雲雨空休。問看幾許憐才意，兩蛾藏盡離愁。難拚此迴腸斷，終須鎖定紅樓。</p><p>☆河滿子</p><p>綠綺琴中心事，齊紈扇上時光。五陵年少渾薄倖，輕如曲水飄香。夜夜魂消夢峽，年年淚盡啼湘。</p><p>歸雁行邊遠字，驚鶯舞處離腸。蕙樓多少鉛華在，從來錯倚紅妝。可羨鄰姬十五，金釵早嫁王昌。</p><p>☆于飛樂</p><p>曉日當簾，睡痕猶佔香腮。輕盈笑倚鸞臺。暈殘紅，勻宿翠，滿鏡花開。嬌蟬鬢畔，插一枝、淡蕊疏梅。</p><p>每到春深，多愁饒恨，妝成懶下香階。意中人，從別後，縈後情懷。良辰好景，相思字、喚不歸來。☆愁倚闌令</p><p>憑江閣，看煙鴻。恨春濃。還有當年聞笛淚，灑東風。</p><p>時候草綠花紅。斜陽外、遠水溶溶。渾似阿蓮雙枕畔，畫屏中。</p><p>☆愁倚闌令 花陰月，柳梢鶯。近清明。長恨去年今夜雨，灑離亭。 枕上懷遠詩成。紅箋紙、小砑吳綾。寄與徵人教念遠，莫無情。</p><p>☆愁倚闌令</p><p>春羅薄，酒醒寒。夢初殘。欹枕片時雲雨事，已關山。 樓上斜日闌干。樓前路、曾試雕鞍。拚卻一襟懷遠淚，倚闌看。</p><p>☆御街行 年光正似花梢露。彈指春還暮。翠眉仙子望歸來，倚遍玉城珠樹。豈知別後，好風良月，往事無尋處。</p><p>狂情錯向紅塵住。忘了瑤臺路。碧桃花蕊已應開，欲伴彩雲飛去。回思十載，朱顏青鬢，枉被浮名誤。 ☆御街行</p><p>街南綠樹春饒絮。雪滿遊春路。樹頭花豔雜嬌雲，樹底人家朱戶。北樓閒上，疏簾高卷，直見街南樹。</p><p>闌干倚盡猶慵去。幾度黃昏雨。晚春盤馬踏青苔，曾傍綠陰深駐。落花猶在，香屏空掩，人面知何處。</p><p>☆浪淘沙</p><p>高閣對橫塘。新燕年光。柳花殘夢隔瀟湘。綠浦歸帆看不見，還是斜陽。</p><p>一笑解愁腸，人會娥妝。藕絲衫袖鬱金香。曳雪牽雲留客醉，且伴春狂。</p><p>☆浪淘沙</p><p>小綠間長紅。露蕊煙叢。花開花落昔年同。惟恨花前攜手處，往事成空。 山遠水重重。一笑難逢。已拚長在別離中。霜鬢知他從此去，幾度春風。</p><p>☆浪淘沙</p><p>麗曲醉思仙。十二哀弦。穠蛾疊柳臉紅蓮。多少雨條菸葉恨，紅淚離筵。 行子惜流年。鶗也枝邊。吳堤春水艤蘭船。南去北來今漸老，難負尊前。</p><p>☆醜奴兒 昭華鳳管知名久。長閉簾櫳。日日春慵。閒倚庭花暈臉紅。</p><p>應說金谷無人後，此會相逢。三弄臨風。送得當筵玉盞空。</p><p>☆醜奴兒</p><p>日高庭院楊花轉，閒淡春風。鶯語惺忪。似笑金屏昨夜空。</p><p>嬌慵未洗勻妝手，閒印斜紅。新恨重重。都與年時舊意同。 ☆訴衷情</p><p>種花人自蕊宮來。牽衣問小梅。今年芳意何似，應向舊枝開。</p><p>憑寄語，謝瑤臺。客無才。粉香傳信，玉盞開筵，莫待春回。</p><p>☆訴衷情 淨揩妝臉淺勻眉。衫子素梅兒。苦無心緒梳洗，閒淡也相宜。</p><p>雲態度，柳腰肢。入相思。夜來月底，今日尊前，未當佳期。</p><p>☆訴衷情</p><p>渚蓮霜曉墜殘紅。依約舊秋同。玉人團扇恩淺，一意恨西風。</p><p>雲去住，月朦朧。夜寒濃。此時還是，淚墨書成，未有歸鴻。 ☆訴衷情</p><p>憑觴靜憶去年秋，桐落故溪頭。詩成自寫紅葉，和恨寄東流。</p><p>人脈脈，水悠悠。幾多愁。雁書不到，蝶夢無憑，漫倚高樓。☆訴衷情</p><p>小梅風韻最妖嬈。開處雪初消。南枝欲附春信，長恨隴人遙。</p><p>閒記憶，舊江皋。路迢迢。暗香浮動，疏影橫斜，幾處溪橋。</p><p>☆訴衷情</p><p>長因蕙草記羅裙。綠腰瀋水薰。闌干曲處人靜，曾共倚黃昏。</p><p>風有韻，月無痕。暗消魂。擬將幽恨，試寫殘花，寄與朝雲。</p><p>☆訴衷情 御紗新制石榴裙。沈香慢火薰。越羅雙帶宮樣，飛鷺碧波紋。</p><p>隨錦字，疊香痕。寄文君。系來花下，解向尊前，誰伴朝雲。</p><p>☆訴衷情</p><p>都人離恨滿歌筵。清唱倚危弦。星屏別後千里，更見是何年。</p><p>驄騎穩。繡衣鮮，欲朝天。北人歡笑，南國悲涼，迎送金鞭。</p><p>☆破陣子</p><p>柳下笙歌庭院，花間姊妹鞦韆。記得春樓當日事，寫向紅窗夜月前。憑誰寄小蓮。 絳蠟等閒陪淚，吳蠶到了纏綿。綠鬢能供多少恨，未肯無情比斷絃。今年老去年。</p><p>☆好女兒 綠遍西池。梅子青時。盡無端、盡日東風惡，更霏微細雨，惱人離恨，滿路春泥。</p><p>應是行雲歸路，有閒淚、灑相思。想旗亭、望斷黃昏月，又依前誤了，紅箋香信，翠袖歡期。</p><p>☆好女兒</p><p>酌酒殷勤。盡更留春。忍無情、便賦餘花落，待花前細把、一春心事，問個人人。</p><p>莫似花開還謝，願芳意、且長新。倚嬌紅、待得歡期定，向水沈煙底，金蓮影下，睡過佳辰。</p><p>☆點絳脣 花信來時，恨無人似花依舊。又成春瘦。折斷門前柳。</p><p>天與多情，不與長相守。分飛後。淚痕和酒。佔了雙羅袖。</p><p>☆點絳脣</p><p>明日徵鞭，又將南陌垂楊折。自憐輕別，拚得音塵絕。</p><p>杏子枝邊，倚處闌士月。依前缺。去年時節。舊事無人說。</p><p>☆點絳脣</p><p>碧水東流，漫題涼葉津頭寄。謝娘春意。臨水顰雙翠。</p><p>日日驪歌，空費行人淚。成何計。未如濃醉。閒掩紅樓睡。</p><p>☆點絳脣</p><p>妝席相逢，旋勻紅淚歌金縷。意中曾許。欲共吹花去。 長愛荷香，柳色殷橋路。留人住。淡煙微雨。好個雙棲處。</p><p>☆點絳脣 湖上西風，露花啼處秋香老。謝家春草。唱得清商好。</p><p>笑倚蘭舟，轉盡新聲了。煙波渺。暮雲稀少。一點涼蟾小。</p><p>☆兩同心</p><p>楚鄉春晚，似入仙源。拾翠處、閒隨流水，踏青路、暗惹香塵。心心在，柳外青帘，花下朱門。</p><p>對景且醉芳尊。莫話消魂。好意思、曾同明月，惡滋味、最是黃昏。相思處，一紙紅箋，無限啼痕。 ☆少年遊 綠勾闌畔，黃昏淡月，攜手對殘紅。紗窗影裡，朦騰春睡，繁杏小屏風。</p><p>須愁別後，天高海闊，何處更相逢。幸有花前，一杯芳酒，歡計莫匆匆。</p><p>☆少年遊</p><p>西溪丹杏，波前媚臉，珠露與深勻。南樓翠柳，煙中愁黛，絲雨惱嬌顰。</p><p>當年此處，聞歌殢酒，曾對可憐人。今夜相思，水長山遠，閒臥送殘春。</p><p>☆少年遊</p><p>離多最是，東西流水，終解兩相逢。淺情終似，行雲無定，猶到夢魂中。</p><p>可憐人意，薄於雲水，佳會更難重。細想從來，斷腸多處，不與者番同。</p><p>☆少年遊 西樓別後，風高露冷，無奈月分明。飛鴻影裡，搗衣砧外，總是玉關情。</p><p>王孫此際，山重水遠，何處賦西征。金閨魂夢枉丁寧。尋盡短長亭。</p><p>☆少年遊</p><p>雕樑燕去，裁詩寄遠，庭院舊風流。黃花醉了，碧梧題罷，閒臥對高秋。</p><p>繁雲破後，分明素月，涼影掛金鉤。有人凝淡倚西樓。新樣兩眉愁。 ☆虞美人 閒敲玉鐙隋堤路。一笑開朱戶。素雲凝淡月嬋娟。門外鴨頭春水、木蘭船。</p><p>吹花拾蕊嬉遊慣。天與相逢晚。一聲長笛倚樓時。應恨不題紅葉、寄相思。</p><p>☆虞美人</p><p>飛花自有牽情處。不向枝邊墜。隨風飄蕩已堪愁。更伴東流流水、過秦樓。</p><p>樓中翠黛含春怨。閒倚闌干見。遠彈雙淚惜香紅。暗恨玉顏光景、與花同。</p><p>☆虞美人</p><p>曲闌干外天如水。昨夜還曾倚。初將明月比佳期。長向月圓時候、望人歸。</p><p>羅衣著破前香在。舊意誰教改。一春離恨懶調絃。猶有兩行閒淚、寶箏前。</p><p>☆虞美人</p><p>疏梅月下歌金縷。憶共文君語。更誰情淺似春風。一夜滿枝新綠、替殘紅。</p><p>蘋香已有蓮開信。兩槳佳期近。採蓮時節定來無。醉後滿身花影、倩人扶。</p><p>☆虞美人</p><p>玉簫吹遍煙花路。小謝經年去。更教誰畫遠山眉。又是陌頭風細、惱人時。</p><p>時光不解年年好。葉上秋聲早。可憐蝴蝶易分飛。只有杏樑雙燕、每來歸。 ☆虞美人</p><p>秋風不似春風好。一夜金英老。更誰來憑曲闌干。惟有雁邊斜月、照關山。</p><p>雙星舊約年年在。笑盡人情改。有期無定是無期。說與小云新恨、也低眉。 ☆虞美人 小梅枝上東君信。雪後花期近。南枝開盡北枝開。長被隴頭遊子、寄春來。</p><p>年年衣袖年年淚。總為今朝意。問誰同是憶花人。賺得小鴻眉黛、也低顰。</p><p>☆虞美人</p><p>溼紅箋紙回紋字。多少柔腸事。去年雙燕欲歸時。還是碧雲千里、錦書遲。</p><p>南樓風月長依舊。別恨無端有。倩誰橫笛倚危闌。今夜落梅聲裡、怨關山。</p><p>☆虞美人 一弦彈盡仙韶樂。曾破千金學。玉樓銀燭夜深深。愁見曲中雙淚、落香襟。</p><p>從來不奈離聲怨。幾度朱弦斷。未知誰解賞新音。長是好風明月、暗知心。</p><p>☆採桑子</p><p>鞦韆散後朦朧月，滿院人閒。幾處雕闌。一夜風吹杏粉殘。</p><p>昭陽殿裡春衣就，金縷初幹。莫信朝寒。明日花前試舞看。</p><p>☆採桑子</p><p>花前獨佔春風早，長愛江梅。秀豔清杯。芳意先愁鳳管催。</p><p>尋香已閒人後，此恨難裁。更晚須來。卻恐初開勝未開。☆採桑子</p><p>蘆鞭墜遍楊花陌，晚見珍珍。疑是朝雲。來作高唐夢裡人。</p><p>應憐醉落樓中帽，長帶歌塵。試拂香茵。留解金鞍睡過春。</p><p>☆採桑子</p><p>日高庭院楊花轉，閒淡春風。昨夜匆匆。顰入遙山翠黛中。</p><p>金盆水冷菱花淨，滿面殘紅。欲洗猶慵。弦上啼烏此夜同。 ☆採桑子</p><p>徵人去日殷勤囑，莫負心期。寒雁來時。第一傳書慰別離。</p><p>輕春織就機中素，淚墨題詩。欲寄相思。日日高樓看雁飛。</p><p>☆採桑子</p><p>花時惱得瓊枝瘦，半被殘香。睡損梅妝。紅淚今春第一行。 風流笑伴相逢處，白馬遊韁。共折垂楊。手捻芳條說夜長。</p><p>☆採桑子 春風不負年年信，長趁花期。小錦堂西。紅杏初開第一枝。</p><p>碧簫度曲留人醉，昨夜歸遲。短恨憑誰。鶯語殷勤月落時。</p><p>☆採桑子</p><p>秋來更覺消魂苦，小字還稀。坐想行思。怎得相看似舊時。</p><p>南樓把手憑肩處，風月應知。別後除非。夢裡時時得見伊。</p><p>☆採桑子</p><p>誰將一點淒涼意，送入低眉。畫箔閒垂。多是今宵得睡遲。</p><p>夜痕記盡窗間月，曾誤心期。準擬相思。還是窗間記月時。 ☆採桑子</p><p>宜春苑外樓堪倚，雪意方濃。雁影冥濛。正共銀屏小景同。 可無人解相思處，昨夜東風。梅蕊應紅。知在誰家錦字中。</p><p>☆採桑子</p><p>白蓮池上當時月，今夜重圓。曲水蘭船。憶伴飛瓊看月眠。</p><p>黃花綠酒分攜後，淚溼吟箋。舊事年年。時節南湖又採蓮。</p><p>☆採桑子</p><p>高吟爛醉淮西月，詩酒相留。明日歸舟。碧藕花中醉過秋。 文姬贈別雙團扇，自寫銀鉤。散盡離愁。攜得清風出畫樓。</p><p>☆採桑子</p><p>前歡幾處笙歌地，長負登臨。月幌風襟。猶憶西樓著意深。</p><p>鶯花見盡當時事，應笑如今。一寸愁心。日日寒蟬夜夜砧。</p><p>☆採桑子</p><p>無端惱破桃源夢，明日青樓。玉膩花柔。不學行雲易去留。</p><p>應嫌衫袖前香冷，重傍金虯。歌扇風流。遮盡歸時翠黛愁。</p><p>☆採桑子</p><p>年年此夕東城見，歡意匆匆。明日還重。卻在樓臺縹緲中。 垂螺拂黛清歌女，曾唱相逢。秋月春風。醉枕香衾一歲同。 ☆採桑子</p><p>雙螺未學同心綰，已佔歌名。月白風清。長倚昭華笛裡聲。</p><p>知音敲盡朱顏改，寂寞時情。一曲離亭。借與青樓忍淚聽。</p><p>☆採桑子</p><p>西樓月下當時見，淚粉偷勻。歌罷還顰。恨隔爐煙看未真。</p><p>別來樓外垂楊縷，幾換青春。倦客紅塵。長記樓中粉淚人。</p><p>☆採桑子</p><p>非花非霧前時見，滿眼嬌春。淺笑微顰。恨隔垂簾看未真。</p><p>殷勤借問家何處，不在紅塵。若是朝雲。宜作今宵夢裡人。</p><p>☆採桑子 當時月下分飛處，依舊淒涼。也會思量。不道孤眠夜更長。</p><p>淚痕搵遍鴛鴦枕，重繞回廊。月上東窗。長到如今欲斷腸。</p><p>☆採桑子</p><p>湘妃浦口蓮開盡，昨夜紅稀。懶過前溪。閒艤扁舟看雁飛。</p><p>去年謝女池邊醉，晚雨霏微。記得歸時。旋折新荷蓋舞衣。</p><p>☆採桑子</p><p>別來長記西樓事，結遍蘭襟。遺恨重尋。絃斷相如綠綺琴。 何時一枕逍遙夜，細話初心。若問如今。也似當時著意深。</p><p>☆採桑子</p><p>紅窗碧玉新名舊，猶綰雙螺。一寸秋波。千斛明珠覺未多。</p><p>小來竹馬同遊客，慣聽清歌。今日蹉跎。惱亂工夫暈翠蛾。</p><p>☆採桑子</p><p>昭華鳳管知名久，長閉簾櫳。聞道春慵。方倚庭花暈臉紅。 可憐金谷無人後，此會相逢。三弄臨風。送得當筵玉盞空。</p><p>☆採桑子</p><p>金風玉露初涼夜，秋草窗前。淺醉閒眠。一枕江風夢不圓。</p><p>長情短恨難憑寄，枉費紅箋。試拂麼弦。卻恐琴心可暗傳。</p><p>☆採桑子</p><p>心期昨夜尋思遍，猶負殷勤。齊鬥堆金。難買丹誠一寸真。</p><p>須知枕上尊前意，佔得長春。寄語東鄰。似此相看有幾人。</p><p>☆踏莎行</p><p>柳上煙歸，池南雪盡。東風漸有繁華信。花開花謝蝶應知，春來春去鶯能問。</p><p>夢意猶疑，心期欲近。雲箋字字縈方寸。宿妝曾比杏花紅，憶人細把香英認。 ☆踏莎行</p><p>宿雨收塵，朝霞破暝。風光暗許花期定。玉人呵手試妝時，粉香簾幕陰陰靜。</p><p>斜雁朱弦，孤鸞綠鏡。傷春誤了尋芳興。去年今日杏牆西，啼鶯喚得閒愁醒。 ☆踏莎行</p><p>綠徑穿花，紅樓壓水。尋芳誤到蓬萊地。玉顏人是蕊珠仙，相逢展盡雙蛾翠。</p><p>夢草閒眠，流觴淺醉。一春總見瀛洲事。別來雙燕又西飛，無端不寄相思字。</p><p>☆踏莎行 雪盡寒輕，月斜煙重。清歡猶記前時共。迎風朱戶背燈開，拂簷花影侵簾動。</p><p>繡枕雙鴛，香苞翠鳳。從來往事都如夢。傷心最是醉歸時，眼前少個人人送。</p><p>☆滿庭芳 南苑吹花，西樓題葉，故園歡事重重。憑闌秋思，閒記舊相逢。幾處歌雲夢雨，可憐便、漢水西東。別來久，淺情未有，錦字系徵鴻。</p><p>年光還少味，開殘檻菊，落盡溪桐。漫留得，尊前淡月西風。此恨誰堪共說，清愁付、綠酒杯中。佳期在，歸時待把，香袖看啼紅。 ☆留春令</p><p>畫屏天畔，夢迴依約，十洲雲水。手捻紅箋寄人書，寫無限、傷春事。</p><p>別浦高樓曾漫倚。對江南千里。樓下分流水聲中，有當日、憑高淚。</p><p>☆留春令</p><p>採蓮舟上，夜來陡覺，十分秋意。懊惱寒花暫時香，與情淺、人相似。</p><p>玉蕊歌清招晚醉。戀小橋風細。水溼紅裙酒初消，又記得、南溪事。</p><p>☆留春令 海棠風橫，醉中吹落，香紅強半。小粉多情怨花飛，仔細把、殘香看。</p><p>一抹深檀秋水畔。縷金衣新換。鸚鵡杯深豔歌遲，更莫放、人腸斷。</p><p>☆風入松</p><p>柳陰庭院杏梢牆。依舊巫陽。鳳簫已遠青樓在，水沈誰、復暖前香。臨鏡舞鸞離照，倚箏飛雁辭行。</p><p>墜鞭人意自淒涼。淚眼迴腸。斷雲殘雨當年事，到如今、幾處難忘。兩袖曉風花陌，一簾夜月蘭堂。</p><p>☆風入松 心心念念憶相逢。別恨誰濃。就中懊惱難拚處，是擘釵、分鈿匆匆。卻似桃源路失，落花空記前蹤。</p><p>彩箋書盡浣溪紅。深意難通。強歡DA3A酒圖消遣，到醒來、愁悶還重。若是初心未改，多應此意須同。</p><p>☆清商怨</p><p>庭花香信尚淺。最玉樓先暖。攀覺春衾，江南依舊遠。</p><p>回紋錦字暗翦。漫寄與、也應歸晚。要問相思，天涯獨自短。</p><p>☆秋蕊香</p><p>池苑清陰欲就。還傍送春時候。眼中人去難歡偶。誰共一杯芳酒。</p><p>朱闌碧砌皆如舊。記攜手。有情不管別離久。情在相逢終有。</p><p>☆秋蕊香</p><p>歌徹郎君秋草。別恨遠山眉小。無情莫把多情惱。第一歸來須早。</p><p>紅塵自古長安道。故人多。相思不比相逢好。此別朱顏應老。</p><p>☆思遠人</p><p>紅葉黃花秋意晚，千里念行客。飛雲過盡，歸鴻無信，何處寄書得。 淚彈不盡臨窗滴。就硯旋研墨。漸寫到別來，此情深處，紅箋為無色。</p><p>☆碧牡丹</p><p>翠袖疏紈扇。涼葉催歸燕。一夜西風，幾處傷高懷遠。細菊枝頭，開嫩香還遍。月痕依舊庭院。</p><p>事何限。恨望秋意晚。離人鬢華將換。靜憶天涯，路比此情猶短。試約鸞箋，傳素期良願。南雲應有新雁。 ☆長相思 長相思。長相思。若問相思甚了期。除非相見時。</p><p>長相思。長相思。欲把相思說似誰。淺情人不知。</p><p>☆醉落魄</p><p>滿街斜月。垂鞭自唱陽關徹。斷盡柔腸思歸切。都為人人，不許多時別。 南橋昨夜風吹雪。短長亭下征塵歇。歸時定有梅堪折。欲把離愁，細捻花枝說。</p><p>☆醉落魄</p><p>鸞孤月缺。兩春惆悵音塵絕。如今若負當時節。信道歡緣，狂向衣襟結。</p><p>若問相思何處歇。相逢便是相思徹。盡饒別後留心別。也待相逢。細把相思說。</p><p>☆醉落魄</p><p>天教命薄。青樓佔得聲名惡。對酒當歌尋思著。月戶星窗，多少舊期約。</p><p>相逢細語初心錯。兩行紅淚尊前落。霞觴且共深深酌。惱亂春宵，翠被都閒卻。</p><p>☆醉落魄</p><p>休休莫莫。離多還是因緣惡。有情無奈思量著。月夜佳期，近定青箋約。</p><p>心心口口長恨昨。分飛容易當時錯。後期休似前歡薄。買斷青樓，莫放春閒卻。</p><p>☆望仙樓</p><p>小春花信日邊來，未上江樓先坼。今歲東君消息。還自南枝得。</p><p>素衣染盡天香，玉酒添成國色。一自故溪疏隔。腸斷長相憶。☆鳳孤飛</p><p>一曲畫樓鍾動，宛轉歌聲緩。綺席飛塵滿。更少待、金蕉暖。 細雨輕寒今夜短。依前是、粉牆別館。端的歡期應未晚。奈歸雲難管。 ☆西江月</p><p>愁黛顰成月淺，啼妝印得花殘。只消鴛枕夜來閒。曉鏡心情便懶。</p><p>醉帽簷頭風細。征衫袖口香寒。綠江春水寄書難。攜手佳期又晚。☆西江月 南苑垂鞭路冷，西樓把袂人稀。庭花猶有鬢邊枝。且插殘紅自醉。</p><p>畫幕涼催燕去，香屏曉放雲歸。依前青枕夢迴時。試問閒愁有幾。</p><p>☆武陵春</p><p>綠蕙紅蘭芳信歇，金蕊正風流。應為詩人多怨秋。花意與消愁。 樑王苑路香英密，長記舊嬉遊。曾看飛瓊戴滿頭。浮動舞梁州。</p><p>☆武陵春</p><p>九日黃花如有意，依舊滿珍叢。誰似龍山秋興濃。吹帽落西風。</p><p>年年歲歲登高節，歡事旋成空。幾處佳人此會同。今在淚痕中。</p><p>☆武陵春</p><p>煙柳長堤知幾曲，一曲一魂消。秋水無情天共遙。愁送木蘭橈。</p><p>薰香繡被心情懶，期信轉迢迢。記得來時倚畫橋。紅淚滿鮫綃。</p><p>☆解佩令</p><p>玉階秋感，年華暗去。掩深宮、團扇無緒。記得當時，自翦下、機中輕素。點丹青、畫成秦女。</p><p>涼襟猶在，朱弦未改，忍霜紈、飄零何處。自古悲涼，是情事、輕如雲雨。倚麼弦、恨長難訴。</p><p>☆行香子</p><p>晚綠寒紅。芳意匆匆。惜年華、今與誰同。碧雲零落，數字徵鴻。看渚蓮凋，宮扇舊，怨秋風。</p><p>流波墜葉，佳期何在，想天教、離恨無窮。試將前事，閒倚梧桐。有消魂處，明月夜，粉屏空。 ☆青春時</p><p>倚天樓殿，昇平風月，彩仗春移。鶯絲鳳竹，長生調裡，迎得翠輿歸。</p><p>雕鞍遊罷，何處還有心期。濃薰翠被，深停畫燭，人約月西時。</p><p>☆青春時</p><p>梅梢已有，春來音信，風意猶寒。南樓暮雪，無人共賞，閒卻玉闌干。 殷勤今夜，涼月還似眉彎。尊前為把，桃根麗曲，重倚四弦看。</p><p>☆喜團圓 危樓靜鎖，窗中遠岫，門外垂楊。珠簾不禁春風度，解偷送餘香。</p><p>眠思夢想，不如雙燕，得到蘭房，別來只是，憑高淚眼，感舊離腸。 ☆憶悶令</p><p>取次臨鸞勻畫淺。酒醒遲來晚。多情愛惹閒愁，長黛眉低斂。</p><p>月底相逢花不見。有深深良願。願期信、似月如花，須更教長遠。 ☆梁州令</p><p>莫唱陽關曲。淚溼當年金縷。離歌自古最消魂，聞歌更在魂消處。 南樓楊柳多情緒。不繫行人住。人情卻似飛絮。悠揚便逐春風去。☆燕歸樑</p><p>蓮葉雨，蓼花風。秋恨幾枝紅。遠煙收盡水溶溶。飛雁碧雲中。</p><p>衷腸事。魚箋字。情緒年年相似。憑高雙袖晚寒濃。人在月橋東。</p></div><div class="post-meta meta-tags"><ul class=clearfix><li><a>晏幾道</a></li><li><a>小山</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/05122d9.html alt=宋石男：晏小山痴人說夢（上） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/05122d9.html title=宋石男：晏小山痴人說夢（上）>宋石男：晏小山痴人說夢（上）</a></li><hr><li><a href=../../tw/%E7%A7%91%E5%AD%B8/be4ef31.html alt=晏幾道《六么令·綠陰春盡》賞析，宛轉娥眉只為心上人看 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5767df60e4b14b898d2856d5a58e9786 style=border-radius:25px></a>
<a href=../../tw/%E7%A7%91%E5%AD%B8/be4ef31.html title=晏幾道《六么令·綠陰春盡》賞析，宛轉娥眉只為心上人看>晏幾道《六么令·綠陰春盡》賞析，宛轉娥眉只為心上人看</a></li><hr><li><a href=../../tw/%E7%A7%91%E5%AD%B8/8e55ddb.html alt=晏幾道在詩詞上的成就為什麼比父親晏殊高 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/66a600010ce6267fbbe0 style=border-radius:25px></a>
<a href=../../tw/%E7%A7%91%E5%AD%B8/8e55ddb.html title=晏幾道在詩詞上的成就為什麼比父親晏殊高>晏幾道在詩詞上的成就為什麼比父親晏殊高</a></li><hr><li><a href=../../tw/%E7%A7%91%E5%AD%B8/3b4201d.html alt=晏幾道：父親高居廟堂之上，兒子卻流連煙花柳巷 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/61d4242e242d4ff19f1381cee8aecc52 style=border-radius:25px></a>
<a href=../../tw/%E7%A7%91%E5%AD%B8/3b4201d.html title=晏幾道：父親高居廟堂之上，兒子卻流連煙花柳巷>晏幾道：父親高居廟堂之上，兒子卻流連煙花柳巷</a></li><hr><li><a href=../../tw/%E7%A7%91%E5%AD%B8/d350f62.html alt=晏殊、晏幾道：無可奈何花落去，似曾相識燕歸來（上）韋力撰 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/61720001ef9b2e9f16b1 style=border-radius:25px></a>
<a href=../../tw/%E7%A7%91%E5%AD%B8/d350f62.html title=晏殊、晏幾道：無可奈何花落去，似曾相識燕歸來（上）韋力撰>晏殊、晏幾道：無可奈何花落去，似曾相識燕歸來（上）韋力撰</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>