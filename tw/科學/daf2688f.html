<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>南朝宋高祖武皇帝劉裕史（五） | 极客快訊</title><meta property="og:title" content="南朝宋高祖武皇帝劉裕史（五） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/dc26ff833d2a4180a95d33a1c0d53bd6"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/daf2688f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/daf2688f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/daf2688f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/daf2688f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/daf2688f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/daf2688f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/daf2688f.html><link rel=canonical href=https://geekbank.cf/tw/%e7%a7%91%e5%ad%b8/daf2688f.html><meta property="article:published_time" content="2020-11-14T20:57:32+08:00"><meta property="article:modified_time" content="2020-11-14T20:57:32+08:00"><meta name=Keywords content><meta name=description content="南朝宋高祖武皇帝劉裕史（五）"><meta name=author content="极客快訊"><meta property="og:url" content="/tw/%E7%A7%91%E5%AD%B8/daf2688f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>南朝宋高祖武皇帝劉裕史（五）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div class=pgc-img><img alt=南朝宋高祖武皇帝劉裕史（五） onerror=errorimg.call(this); src=https://p3.pstatp.com/large/pgc-image/dc26ff833d2a4180a95d33a1c0d53bd6><p class=pgc-img-caption></p></div><h1 class=pgc-h-arrow-right>11、</h1><p>義熙十三年（公元417年）十一月，前將軍劉穆之卒，穆之內總朝政，外供軍旅，決斷如流，事無擁滯。賓客輻輳，求訴百端，內外諮稟，盈階滿室，目覽辭訟，手答箋書，耳行聽受，口並酬應，不相參涉，皆悉贍舉。又數客暱賓，言談賞笑，引日亙時，未嘗倦苦。裁有閒暇，自手寫書，尋覽篇章，校定墳籍。性奢豪，食必方丈，旦輒為十人饌。穆之既好賓客，未嘗獨餐，每至食時，客止十人以還者，帳下依常下食，以此為常。嘗白劉裕曰：<strong>“穆之家本貧賤，瞻生多闕。自叨忝以來，雖每存約損，而朝夕所須，微為過豐。自此以外，一毫不以負公。”</strong></p><p>劉裕聞問驚慟，哀惋數日。本欲頓駕關中，經略趙、魏。穆之既卒，劉裕以根本無託，遂決意東還。京邑任虛，乃馳還彭城，以徐羨之代管留任，而朝廷大事常決穆之者，並悉北諮。劉裕以次子桂陽公義真為都督雍、樑、秦州諸軍事、安西將軍、領雍、東秦二州刺史。義真時年十二，以太尉諮議參軍王修為長史，王鎮惡為司馬、領馮翊太守，沈田子、毛德祖皆為中兵參軍，仍以田子領始平太守，德祖領秦州刺史、天水太守，傅弘之為雍州治中從事史。隴上流戶寓關中者，望因兵威得複本土，及置東秦州，知劉裕無復西略之意，皆嘆息失望。關中人素重王猛，劉裕之克長安，王猛之孫王鎮惡功為多，由是南人皆忌之。沈田子自以嶢柳之捷，與鎮惡爭功不平。劉裕將還，沈田子及傅弘之屢言於劉裕曰：“鎮惡家在關中，不可保信。”劉裕曰：“<strong>今留卿文武將士精兵萬人，彼若欲為不善，正足自滅耳。勿復多言。”</strong>劉裕私謂沈田子曰：<strong>“鍾會不得遂其亂者，以有衛瓘故也。語曰：‘猛獸不如群狐’，卿等十餘人，何懼王鎮惡！”</strong>三秦父老聞劉裕將還，詣門流涕訴曰：“殘民不沾王化，於今百年，始睹衣冠，人人相賀。長安十陵是公家墳墓，咸陽宮殿是公家室宅，舍此欲何之乎！”劉裕為之愍然，慰諭之曰：“受命朝廷，不得擅留。誠多諸君懷本之志，今以次息與文武賢才共鎮此境，勉與之居。”十二月，裕髮長安，自洛入河，開汴渠以歸。</p><p>十四年正月，至彭城，解嚴息甲。以輔國將軍劉遵考為幷州刺史，領河東太守，鎮蒲阪。六月，劉裕受相國宋公九錫之命。令曰：“<strong>孤以寡薄，負荷殊重，守位</strong><strong>奉</strong><strong>籓</strong><strong>，危溢是懼。朝恩隆泰，委美推功，遂方軌齊、晉，擬議國典。雖亮誠守分，十稔於今，而成命弗回，百辟胥暨內外庶僚，敦勉周至。籍運來之功，參休明之跡，乘菲薄之資，同盛德之事，監寐永言，未知攸託。隆祚之始，思覃斯慶，其赦國內殊死以下，今月二十三日昧爽以前， 悉皆原宥。鰥寡孤獨不能自存者，人賜粟五斛。府州刑罪，亦同蕩然。其餘詳依舊準。</strong>”</p><p>詔以太夫人為宋公太妃，世子為中軍將軍，副貳相國府。以太尉軍諮祭酒孔季恭為宋國尚書令，青州刺史檀祗為領軍將軍，相國左長史王弘為尚書僕射， 其餘百官悉依天朝之制。</p><p>夏王勃勃聞太尉裕東還，大喜，以其子撫軍大將軍赫連璝都督前鋒諸軍事，帥騎二萬向長安。至渭陽，關中民降之者屬路。龍驤將軍沈田子將兵拒之，畏其眾盛，退屯劉回堡，遣使還報王鎮惡。王鎮惡謂王修曰：“公以十歲兒付吾屬，當共思竭力。而擁兵不進，虜何由得平！”使者還，以告沈田子。沈田子與王鎮惡素有相圖之志，由是益忿懼。未幾，王鎮惡與田子俱出北地以拒夏兵，軍中訛言：“鎮惡欲盡殺南人，以數十人送義真南還。因據關中反。”沈田子請王鎮惡至傅弘之營計事。沈田子求屏人語，使其宗人沈敬仁斬之幕下，矯稱受太尉令誅之。傅弘之奔告劉義真，義真與王修披甲登橫門以察其變。俄而沈田子帥數十人至，言王鎮惡反。王修執沈田子，數以專戮，斬之。以冠軍將軍毛修之代王鎮惡為安西司馬。傅弘之大破赫連璝於池陽，又破之於寡婦渡，斬獲甚眾，夏兵乃退。</p><div class=pgc-img><img alt=南朝宋高祖武皇帝劉裕史（五） onerror=errorimg.call(this); src=https://p3.pstatp.com/large/pgc-image/6e1299beea434043beb180021536c164><p class=pgc-img-caption></p></div><p><br></p><h1 class=pgc-h-arrow-right>12、</h1><p>劉義真年少，賜與左右無節，王修每裁抑之。左右皆怨，譖王修於義真曰：“王鎮惡欲反，故沈田子殺之。修殺田子，是亦欲反也。”義真信之，使左右劉乞等殺修。王修既死，人情離駭，莫相統一。劉義真悉召外軍入長安，閉門拒守。關中郡縣悉降於夏。赫連璝夜襲長安，不克，夏王勃勃進據咸陽，長安樵採路絕。</p><p>劉裕聞之，使輔國將軍蒯恩如長安，召義真東歸。以相國右司馬朱齡石為都督關中諸軍事、右將軍、雍州刺史，代鎮長安。劉裕謂齡石曰：“卿至，可敕義真輕裝速發，既出關，然後可徐行。若關右必不可守，可與義真俱歸。”又命中書侍郎朱超石慰勞河、洛。</p><p>十一月，朱齡石至長安。劉義真將士貪縱，大掠而東，多載寶貨、子女，方軌徐行。雍州別駕韋華奔夏，赫連璝帥眾三萬追義真。建威將軍傅弘之曰：<strong>“公處分亟進，今多將輜重，一日行不過十里，虜追騎且至，何以待之！宜棄車輕行，乃可以免。”</strong>劉義真不從。俄而夏兵大至，傅弘之、蒯恩斷後，力戰連日，至青泥，大敗，傅弘之、蒯恩皆為王買德所擒。司馬毛修之與劉義真相失，亦為夏兵所擒。劉義真行在前，會日暮，夏兵不窮追，故得免，左右盡散，獨逃草中。中兵參軍段宏單騎追尋，緣道呼之，劉義真識其聲，出就之，曰：“君非段中兵邪？身在此，行矣！必不兩全，可刎身頭以南，使家公望絕。”段宏泣曰：<strong>“今日之事，誠無算略。然丈夫不經此，何以知艱難！</strong>”</p><p>夏王勃勃欲降傅弘之，弘之不屈。時天寒，勃勃裸之，弘之叫罵而死。勃勃積人頭為京觀，號曰髑髏臺。長安百姓逐朱齡石，齡石焚其宮殿，奔潼關。勃勃入長安，大饗將士。</p><p>龍驤將軍王敬先戍曹公壘，朱齡石往從之。朱超石至蒲阪，聞齡石所在，亦往從之。赫連昌攻敬先壘，斷其水道。眾渴，不能戰，城且陷。朱齡石謂朱超石曰：<strong>“弟兄俱死異城，使老親何以為心！爾求間道亡歸，我死此，無恨矣。</strong>”朱超石持兄泣曰：<strong>“人誰不死，寧忍今日辭兄去乎！”</strong>遂與王敬先及右軍參軍劉欽之皆被執，送長安，勃勃殺之。</p><p>宋公裕聞青泥敗，未知義真存亡，怒甚，刻日北伐，侍中謝晦諫以“士卒疲弊，請俟它年”，不從。鄭鮮之上表，以為：</p><blockquote><p>“虜聞殿下親征，必併力守潼關。徑往攻之，恐未易可克。若輿駕頓洛，則不足上勞聖躬。且虜雖得志，不敢乘勝過關陝者，猶懾服大威，為將來之慮故也。若造洛而返，虜必更有揣量之心，或益生邊患。況大軍遠出，後患甚多。昔歲西征，劉鍾狼狽；去年北討，廣州傾覆；既往之效，後來之鑑也。今諸州大水，民食寡乏，三吳群盜攻沒諸縣，皆由困於徵役故也。江南士庶，引領顒顒以望殿下之返旆，聞更北出，不測淺深之謀，往還之期，臣恐返顧之憂更在腹心也。若慮西虜更為河、洛之患者，宜結好北虜；北虜親則河南安，河南安則濟、泗靜矣。”</p></blockquote><p>會得段宏啟，知劉義真得免，劉裕乃止，但登城北望，慨然流涕而已。</p><p>降義真為建威將軍、司州刺史；以段宏為宋臺黃門郎、領太子右衛率。劉裕以天水太守毛德祖為河東太守，代劉遵考守蒲阪。</p><p>領軍檀祗卒，以檀道濟為中領軍。十二月，天子崩，大司馬琅邪王即帝位。</p><div class=pgc-img><img alt=南朝宋高祖武皇帝劉裕史（五） onerror=errorimg.call(this); src=https://p1.pstatp.com/large/pgc-image/2cf12a6981fc4d7aaac4a7a2b1258d23><p class=pgc-img-caption></p></div><p><br></p><h1 class=pgc-h-arrow-right>13、</h1><p>元熙元年（公元419年）正月，詔徵劉裕入輔，進公爵為王。以十郡增宋國。 七月，乃受命，遷都壽陽。以尚書劉懷慎為北徐州刺史，鎮彭城。九月，以河南蕭條，徙司州刺史劉義真為揚州刺史，鎮石頭，蕭太妃謂裕曰：<strong>“道憐，汝布衣兄弟，宜用為揚州。</strong>”劉裕曰：“<strong>寄奴於道憐，豈有所惜！揚州根本所寄，事務至多，非道憐所了。”</strong>太妃曰：<strong>“道憐年出五十，豈不如汝十歲兒邪？”</strong>劉裕曰：“<strong>義真雖為刺史，事無大小，悉由寄奴。道憐年長，不親其事，於聽望不足。</strong>”太妃乃無言。道憐性愚鄙而貪縱，故劉裕不肯用。</p><p>十二月，天子命劉裕冕十有二旒，建天子旌旗，出警入蹕。進王太妃為太后，王妃為王后，世子為太子。</p><p>宋王劉裕欲受禪而難於發言，乃集朝臣宴飲，從容言曰：<strong>“桓玄篡位，鼎命已移。我首唱大義，興復帝室，南征北伐，平定四海，功成業著，遂荷九錫。今年將衰暮，崇極如此，物忌盛，非可久安；今欲奉還爵位，歸老京師。”</strong>群臣惟盛稱功德，莫諭其意。日晚，坐散。中書令傅亮還外，乃悟，而宮門已閉，亮叩扉請見，劉裕即開門見之。傅亮入，但曰：“臣暫宜還者。”王解其意，無復他言，真雲：“須幾人自送？”亮曰：“數十人可也。”即時奉辭。傅亮出，已夜，見長星竟天，拊髀嘆曰：“我常不信天文，今姑驗矣。”傅亮至建康。</p><p>元熙二年四月，徵王入輔。王留子義康為都督豫、司、雍、並四州諸軍事、豫州刺史，鎮壽陽。義康尚幼，以相國參軍劉湛為長史，決府、州事。劉湛自弱年即有宰物之情，常自比管、葛，博涉書史，不為文章，不喜談議，王甚重之。</p><p>六月，劉裕至建康。傅亮諷晉恭帝禪位於宋，具詔草呈帝，使書之。</p><p>詔曰：</p><blockquote><p>夫天造草昧，樹之司牧，所以陶鈞三極，統天施化。故大道之行，選賢與能， 隆替無常期，禪代非一族，貫之百王，由來尚矣。晉道陵遲，仍世多故，爰暨元興， 禍難既積，至三光貿位，冠履易所，安皇播越，宗祀墮泯，則我宣元之祚，永墜於地，顧瞻區域，翦焉已傾。相國宋王，天縱聖德，靈武秀世，一匡頹運，再造區夏， 固以興滅繼絕，舟航淪溺矣。若夫仰在璇璣，旁穆七政，薄伐不庭，開復疆宇。遂乃三俘偽主，開滌五都，雕顏卉服之鄉，龍荒朔漠之長，莫不回首朝陽，沐浴玄澤。 故四靈效瑞，川嶽啟圖，嘉祥雜遝，休應炳著，玄象表革命之期，華裔注樂推之願。代德之符，著乎幽顯，瞻烏爰止，允集明哲，夫豈延康有歸，鹹熙告謝而已哉！</p><p>昔火德既微，魏祖底績，黃運不競，三後肆勤。故天之歷數，實有攸在。朕雖庸闇，昧於大道，永鑑廢興，為日已久。念四代之高義，稽天人之至望，予其遜位別宮，歸禪於宋，一依唐虞、漢魏故事。</p></blockquote><p>晉帝欣然操筆，謂左右曰：<strong>“桓玄之時，晉氏已無天下，重為劉公所延，將二十載。今日之事，本所甘心。”</strong>遂書赤紙為詔。策曰：</p><blockquote><p>諮爾宋王：夫玄古權輿，悠哉邈矣，其詳靡得而聞。爰自書契，降逮三、五， 莫不以上聖君四海，止戈定大業。然則帝王者，宰物之通器；君道者，天下之至公。 昔在上葉，深鑑茲道，是以天祿既終，唐、虞弗得傳其嗣；符命來格，舜、禹不獲 全其謙。所以經緯三才，澄序彝化，作範振古，垂風萬葉，莫尚於茲。自是厥後， 歷代彌劭，漢既嗣德於放勳，魏亦方軌於重華。諒以協謀乎人鬼，而以百姓為心者 也。</p><p>昔我祖宗欽明，辰居其極，而明晦代序，盈虧有期。翦商兆禍，非唯一世，曾 是弗克，矧伊在今，天之所廢，有自來矣。惟王體上聖之姿，苞二儀之德，明齊日 月，道合四時。乃者社稷傾覆，王拯而存之；中原蕪梗，又濟而復之。自負固不賓， 幹紀放命，肆逆滔天，竊據萬里。靡不潤之以風雨，震之以雷霆。九伐之道既敷， 八法之化自理。豈伊博施於民，濟斯黔庶；固以義洽四海，道威八荒者矣。至於上 天垂象，四靈效徵，圖讖之文既明，人神之望已改；百工歌於朝，庶民頌於野，億 兆抃踴，傾佇惟新。自非百姓樂推，天命攸集，豈伊在予，所得獨專！是用仰祗皇 靈，俯順群議，敬禪神器，授帝位於爾躬。大祚告窮，天祿永終。於戲！王其允執 其中，敬遵典訓，副率土之嘉願，恢洪業於無窮，時膺休祐，以答三靈之眷望。</p></blockquote><p>又璽書曰：</p><blockquote><p>蓋聞天生蒸民，樹之以君。帝皇寄世，實公四海。崇替繫於勳德，升降存乎其 人。故有國必亡，卜年著其數；代謝無常，聖哲握其符。昔在上世，三聖系軌，疇 諮四嶽，以弘揖讓，惟先王之有作，永垂範於無窮。及劉氏致禪，實堯是法；有魏 告終，亦憲茲典。我世祖所以撫歸運而順人事，乘利見而定天保者也。而道不常泰， 戎夷亂華，喪我洛食，蹙國江表，仍遘否運，淪沒相因，逮於元興，遂傾宗祀。幸 賴神武光天，大節宏發，匡復我社稷，重造我國家。惟王聖德欽明，則天光大，應 期誕載，明保王室。內紓國難，外播宏略，誅大憝於漢陽，逋僭盜於沂渚，澄氛西 岷，肅清南越，再靜江、湘，拓定樊、沔。若乃永懷區宇，思一聲教，王師首路， 則伊、洛澄流；稜威崤、潼，則華嶽褰靄，偽酋銜璧，咸陽即序。雖彝器所銘，詩 書所詠，庸勳之盛，莫之與二也。遂偃武修文，誕敷德政，八統以馭萬民，九職以 刑邦國，思兼三王，以施四事。故能信著幽顯，義感殊方。自歷世所賓，舟車所暨， 靡不謳歌仁德，抃舞來庭。</p><p>朕每敬惟道勳，永察符運，天之歷數，實在爾躬。是以五緯升度，屢示除舊之 跡；三光協數，必昭布新之祥。圖讖禎瑞，皎然斯在。加以龍顏英特，天授殊姿， 君人之表，煥如日月。傳稱“惟天為大，惟堯則之。”《詩》雲：“有命自天，命 此文王。”夫“或躍在淵”者，終以饗九五之位；“勳格天地”者，必膺大寶之業。 昔土德告沴，傳祚於我有晉；今歷運改卜，永終於茲，亦以金德而傳於宋。仰四代 之休義，鑑明昏之定期，詢於群公，爰逮庶尹，鹹曰休哉，罔違朕志。今遣使持節、 兼太保、散騎常侍、光祿大夫澹，兼太尉、尚書宣範奉皇帝璽綬，受終之禮，一如 唐虞、漢魏故事。王其允答人神，君臨萬國，時膺靈祉，酬於上天之眷命。</p></blockquote><p>劉裕奉表陳讓，晉帝已遜琅邪王第，表不獲通。於是陳留王曹虔嗣等二百七十人及宋臺群臣，並上表勸進，猶不許。太史令駱達陳天文符瑞數十條，群臣又固請， 乃從之。</p><div class=pgc-img><img alt=南朝宋高祖武皇帝劉裕史（五） onerror=errorimg.call(this); src=https://p1.pstatp.com/large/pgc-image/917ca919a5b1405cb17c29023e21ab07><p class=pgc-img-caption></p></div><p><br></p><h1 class=pgc-h-arrow-right>14</h1><p>永初元年(公元420年）六月，劉裕即皇帝位，奉晉帝為零陵王。</p><p>以司空劉道憐為太尉，封長沙王。尚書僕射徐羨之加鎮軍將軍，右衛將軍謝晦為中領軍，宋國領軍檀道濟為護軍將軍，中領軍劉義欣為青州刺史。立南郡公義慶為臨川王，桂陽公義真為廬陵王，彭城公義隆為宜都王，第四皇子義康為彭城王。</p><p>詔曰：<strong>“古之王者，巡狩省方，躬覽民物，搜揚幽隱，拯災恤患，用能 風澤遐被，遠至邇安。朕以寡暗，道謝前哲，因受終之期，託兆庶之上，鑑寐屬慮， 思求民瘼。才弱事艱，若無津濟，夕惕永念，心馳遐域。可遣大使分行四方，旌賢舉善，問所疾苦。其有獄訟虧濫，政刑乖愆，傷化擾治，未允民聽者，皆當具以事聞。萬事之宜，無失厥中。暢朝遷乃眷之旨，宣下民壅隔之情。”</strong></p><p>改晉《泰始歷》為《永初歷》。</p><p>秋七月，後將軍、雍州刺史趙倫之進號安北將軍；徵虜將軍、北徐州刺史劉懷慎進號平北將軍；徵西大將軍、開府儀同三司楊盛進號車騎大將軍。鎮西將軍李歆進號徵西將軍，平西將軍乞佛熾盤進號安西大將軍，徵東將軍高句驪王高璉進號徵東大將軍，鎮東將軍百濟王扶余映進號鎮東大將軍。置東宮冗從僕射、旅賁中郎將官。</p><p>八月，西中郎將、荊州刺史宜都王進號鎮西將軍，立王太子為皇太子。</p><p>永初二年（公元421年）正月，劉裕祠南郊，大赦天下。以揚州刺史廬陵王義真為司徒，以尚書僕射、鎮軍將軍徐羨之為尚書令、揚州刺史。二月，劉裕幸延賢堂策試諸州郡秀才、孝廉。三月，初限荊州府置將不得過二千人，吏不得過一萬人。州置將不得過五百人，吏不得過五千人。兵士不在此限。</p><p>九月，劉裕以毒酒一甕授前琅邪郎中令張偉，使鴆零陵王，偉嘆曰：<strong>“鴆君以求生，不如死！</strong>”乃於道自飲而卒。太常褚秀之、侍中褚淡之，皆王之妃兄也。王每生男，帝輒令秀之兄弟方便殺之。王自遜位，深慮禍及，與褚妃共處一室，自煮食於床前，飲食所資，皆出褚妃，故宋人莫得伺其隙。帝令淡之與兄右衛將軍叔度往視妃，妃出就別室相見。兵人逾垣而入，進藥於王。王不肯飲，曰：“<strong>佛教，自殺者不復得人身。</strong>”兵人以被掩殺之。劉裕率百僚舉哀於朝堂，一依魏明帝服山陽公故事，太尉持節監護，葬以晉禮。</p><p>十月，以涼州胡帥大沮渠蒙遜為鎮軍大將軍、開府儀同三司、涼州刺史。 以員外散騎常侍應襲為寧州刺史。</p><p>三年正月，詔刑罰無輕重，悉皆原降。以前冀州刺史王仲德為徐州刺史，以尚書令、揚州刺史徐羨之為司空、錄尚書事，刺史如故。撫軍將軍、江州刺史王弘進號衛將軍、開府儀同三司，太子詹事傅亮為尚書僕射，中領軍謝晦為領軍將軍，以輔國將軍毛德祖為司州刺史。</p><p>詔曰：<strong>“古之建國，教學為先，弘風訓世，莫尚於此。發矇啟滯，鹹必由之。故爰自盛王，迄於近代，莫不敦崇學藝，修建庠序。自昔多故，戎馬在郊，旌旗卷舒，日不暇給。遂令學校荒廢，講誦蔑聞，軍旅日陳，俎豆藏器，訓誘之風，將墜於地。後生大懼於牆面，故老竊嘆於子衿。此《國風》所以永思，《小雅》所以懷古。今王略遠屆，華域載清，仰風之士，日月以冀。便宜博延胄子，陶獎童蒙，選備儒官，弘振國學。主者考詳舊典，以時施行。”</strong></p><p>二月，以豫州刺史彭城王義康為南豫州刺史，徵虜將軍劉粹為豫州刺史。又分荊州十郡還立湘州，左衛將軍張紀為湘州刺史。</p><p>三月，劉裕不豫。太尉長沙王道憐、司空徐羨之、尚書僕射傅亮、領軍將軍謝晦、護軍將軍檀道濟併入侍醫藥。群臣請祈禱神祇，劉裕不許，唯使侍中謝方明以疾告廟而已，以司徒廬陵王義真為車騎將軍、開府儀同三司、南豫州刺史。劉裕疾瘳， 大赦天下。</p><p>五月，劉裕疾甚，召太子誡之曰：<strong>“檀道濟雖有幹略，而無遠志，非如兄韶有難御之氣也。徐羨之、傅亮當無異圖。謝晦數從征伐，頗識機變，若有同異，必此人也。小卻，可以會稽、江州處之。”</strong>又為手詔曰：“<strong>朝廷不須復有別府，宰相帶揚州，可置甲士千人。若大臣中任要，宜有爪牙以備不祥人者，可以臺見隊給之。有徵討悉配以臺見軍隊，行還復舊。後世若有幼主，朝事一委宰相，母后不煩臨朝。仗既不許入臺殿門，要重人可詳給班劍。”</strong>癸亥，崩於西殿，時年六十。</p><p><br></p><div class=pgc-img><img alt=南朝宋高祖武皇帝劉裕史（五） onerror=errorimg.call(this); src=https://p1.pstatp.com/large/pgc-image/733ac46dad6246ef9c727b42f0bc3991><p class=pgc-img-caption></p></div><p><br></p><h1 class=pgc-h-arrow-right>15、</h1><p>劉裕清簡寡慾，嚴整有法度，未嘗視珠玉輿馬之飾，後庭無紈綺絲竹之音。寧州嘗獻虎魄枕，光色甚麗。時將北征，以虎魄治金創，劉裕大悅，命搗碎分付諸將。平關中，得姚興從女，有盛寵，以之廢事。謝晦諫，即時遣出。財帛皆在外府，內無私藏。宋臺既建，有司奏東西堂施局腳床、銀塗釘，不許。使用直腳床，釘用鐵。諸公主出嫁，送不過二十萬，無錦繡金玉。內外奉禁，莫不節儉。性尤簡易，常著連齒木履，好出神虎門逍遙，左右從者不過十餘人。時徐羨之住西州，嘗思羨之， 便步出西掖門，羽儀絡繹追隨，已出西明門矣。諸子旦問起居，入皞，脫公服，止著裙帽，如家人之禮。孝武大明中，壞上所居陰室，於其處起玉燭殿，與群臣觀之。 床頭有土鄣，壁上掛葛燈籠、麻繩拂。侍中袁鳷盛稱上儉素之德。孝武不答，獨曰： “<strong>田舍公得此，以為過矣。</strong>”</p><div class=pgc-img><img alt=南朝宋高祖武皇帝劉裕史（五） onerror=errorimg.call(this); src=https://p3.pstatp.com/large/pgc-image/c3cd9b7517494382a32f4baa6dc89c61><p class=pgc-img-caption></p></div></div><div class="post-meta meta-tags"><ul class=clearfix><li><a>劉裕史</a></li><li><a>武皇帝</a></li><li><a>高祖</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/26c23ec5.html alt=南朝宋高祖武皇帝劉裕史（四） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a623f23f5f7f4abebcab1b8f763bd570 style=border-radius:25px></a>
<a href=../../tw/%E7%A7%91%E5%AD%B8/26c23ec5.html title=南朝宋高祖武皇帝劉裕史（四）>南朝宋高祖武皇帝劉裕史（四）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>