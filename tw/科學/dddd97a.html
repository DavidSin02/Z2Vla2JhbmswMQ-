<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《易經》基礎（十七）之《繫辭傳》原文 | 极客快訊</title><meta property="og:title" content="《易經》基礎（十七）之《繫辭傳》原文 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/192200054d6013cad8c3"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/dddd97a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/dddd97a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/dddd97a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/dddd97a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/dddd97a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/dddd97a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/dddd97a.html><link rel=canonical href=https://geekbank.cf/tw/%e7%a7%91%e5%ad%b8/dddd97a.html><meta property="article:published_time" content="2020-10-29T21:01:45+08:00"><meta property="article:modified_time" content="2020-10-29T21:01:45+08:00"><meta name=Keywords content><meta name=description content="《易經》基礎（十七）之《繫辭傳》原文"><meta name=author content="极客快訊"><meta property="og:url" content="/tw/%E7%A7%91%E5%AD%B8/dddd97a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《易經》基礎（十七）之《繫辭傳》原文</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p><img alt=《易經》基礎（十七）之《繫辭傳》原文 onerror=errorimg.call(this); src=https://p1.pstatp.com/large/192200054d6013cad8c3></p><p>繫辭上傳</p><p>第一章 天尊地卑 ，乾坤定矣。卑高以陳，貴賤位矣。動靜有常，剛柔斷矣。方以類聚，物以群分，吉凶生矣。在天成象，在地成形，變化見矣。是故剛柔相摩，八卦相蕩。鼓之以雷霆，潤之以風雨。日月運行，一寒一暑。乾道成男，坤道成女。乾知大始，坤作成物。乾以易知，坤以簡能。易則易知，簡則易從。易知則有親，易從則有功。有親則可久，有功則可大。可久則賢人之德，可大則賢人之業。易簡而天下之理得矣。天下之理得，而成位乎其中矣。</p><p>第二章 聖人設卦觀象，繫辭焉而明吉凶，剛柔相推而生變化。是故吉凶者，失得之象也﹔悔吝者，憂虞之象也﹔變化者，進退之象也﹔剛柔者，晝夜之象也 六爻 之動，三極之道也。是故君子所居而安者，易之序也﹔所樂而玩者，爻之辭也。是故君子居則觀其象而玩其辭，動則觀其變而玩其佔，是以自天佑之，吉無不利。</p><p>第三章 彖者，言乎象者也。爻者，言乎變者也。吉凶者，言乎其失得也。悔吝者，言乎其小疵也。無咎者，善補過也。是故列貴賤者存乎位，齊小大者存乎卦，辨吉凶者存乎辭，憂悔吝者存乎介，震無咎者存乎悔。是故卦有大小，辭有險易。辭也者，各指其所之。</p><p>第四章 易與天地準，是故能彌綸天地之道。仰以觀於天文，俯以察於地理。是故知幽明之故，原始反終。故知死生之說，精氣為物，遊魂為變。是故知鬼神之情狀，與天地相似，故不違﹔知周乎萬物而道濟天下，故不過﹔旁行而不流，樂天知命，故不憂﹔安土敦乎仁，故能愛。範圍天地之化而不過，曲成萬物而不遺，通乎晝夜而知。故神無方而易無體。</p><p>第五章 一陰一陽之謂道，繼之者善也，成之者性也。 仁 者見之謂之仁，知者見之謂之知。百姓日用而不知，故君子之道鮮矣。顯諸仁，藏諸用，鼓萬物而不與聖人同憂，盛德大業至矣哉。富有之謂大 業 ，日新之謂盛 德 ，生生之謂易，成象之謂幹，效法之謂坤，極數知來之謂佔，通變之謂事，陰陽不測之謂神。</p><p>第六章 夫易廣矣大矣。以言乎遠則不御，以言乎邇則靜而正，以言乎天地之間則備矣。夫幹，其靜也專，其動也直，是以大生焉。夫坤，其靜也翕，其動也闢，是以廣生焉。廣大配天地，變通配四時，陰陽之義配日月，易簡之善配至德。</p><p>第七章 子曰﹕「易其至矣乎﹗」夫易，聖人所以崇德而廣業也。知崇禮卑。崇，效天﹔卑，法地。天地設位而易行乎其中矣﹗成 性 存存， 道義 之門。</p><p>第八章 聖人有以見天下之賾，而擬諸其形容，象其物宜，是故謂之象。聖人有以見天下之動，而觀其會通，以行其典禮﹔繫辭焉，以斷其吉凶，是故謂之爻。言天下之至賾而不可惡也，言天下之至動而不可亂也。擬之而後言，議之而後動，擬議以成其變化。「鳴鶴在陰，其子和之。我有好爵，吾與爾靡之。」子曰﹕「君子居其室，出其言善，則千里之外應之，況其邇者乎﹖居其室，出其言不善，則千里之外違之，況其邇者乎﹖言出乎身，加乎民﹔行發乎邇，見乎遠。言行，君子之樞機。樞機之發，榮辱之主也。」言行，君子之所以動乎天地也。可不慎乎﹖「同人，先號啕而後笑。」子曰﹕「君子之道，或出或處，或默或語。二人同心，其利斷金。同心之言，其臭如蘭。」「初六，其用白茅。無咎。」子曰﹕「茍錯諸地而可矣。藉之用茅，何咎之有﹖慎之至也。」夫茅之為物薄而用可重也。慎斯術也以往，其無所失矣。「勞謙君子，有終。吉。」子曰﹕「勞而不伐，有功而不德，厚之至也。語以其功下人者。德言盛，禮言恭。謙也者，致恭以存其位者也。」「亢龍有悔。」子曰﹕「貴而無位，高而無民，賢人在下位而無輔，是以動而有悔也。」「不出戶庭，無咎。」子曰﹕「亂之所生也，則言語以為階。君不密則失臣，臣不密則失身，機事不密則害成。是以君子慎密而不出也。」子曰﹕「作易者，其知盜乎﹗」易曰﹕「負且乘，致寇至。」負也者，小人之事也﹔乘也者，君子之器也。小人而乘君子之器，盜思奪之矣﹔上慢下暴，盜思伐之矣。慢藏誨盜，冶容誨淫。易曰﹕「負且乘，致寇至。」盜之招也。</p><p>第九章 天一，地二，天三，地四，天五，地六，天七，地八，天九，地十。天數五，地數五，五位相得而各有合。天數二十有五，地數三十。凡天地之數五十有五，此所以成變化而行鬼神也。 大衍之數 五十， 其用四十有九 ，分而為二以象兩，掛一以象三，揲之以四以象四時，歸奇於捋以象閏﹔五歲再閏，故再捋而後褂。幹之策，二百一十有六﹔坤之策，百四十有四，凡三百有六十，當其之日。二篇之策，萬有一千五百二十，當萬物之數也。是故四營而成易，十有八變而成卦，八卦而小成，引而伸之，觸類而長之，天下之能事畢矣。顯道神德行，是故可與酬酢，可與佑神矣。子曰﹕「知變化之道者，知神之所為乎。」</p><p>第十章 易有聖人之道四焉﹕以言者尚其辭，以動者尚其變，以制器者尚其象，以 卜筮 者尚其佔。是以君子將有為也，將有行也，問焉而以言，其受命也如向，無有遠近幽深，遂知來物，非天下之至精，其孰能與於此﹖參伍以變，錯綜其數，通其變，遂成天下之文﹔極其數，遂定天下之象﹔非天下之至變，其孰與於此﹖易，無思也，無為也，寂然不動，感而遂通天下之故，非天下之至神，其孰能與於此﹖夫易，聖人之所以極深而研機也。唯深也，故能通天下之志﹔唯機也，故能成天下之務﹔唯神也，故不疾而速，不行而至。子曰﹕「易有聖人之道四焉」者，此之謂也﹗</p><p>第十一章 子曰﹕「夫易，何為者也﹖」夫易，開物成務，冒天下之道，如斯而已者也。是故聖人以通天下之志，以定天下之業，以斷天下之疑。是故蓍之德圓而神，卦之德方以知，六爻之義易以貢。聖人以此洗心，退藏於密，吉凶與民同患。神以知來，知以藏往，其孰能與於此哉﹖古之聰明睿知﹑神武而不殺者夫﹗是以明於天之道而察於民之故，是興神物以前民用。聖人以此齋戒，以神明其德夫﹗是故闔戶謂之坤，闢戶謂之幹，闔一闢謂之變，往來不窮謂之通。見乃謂之象，形乃謂之器，制而用之謂之法，利用出入﹑民鹹用之謂之神。是故易有太極，是生兩儀，兩儀生四象，四象生八卦，八卦生吉凶，吉凶生大業。是故法象莫大乎天地，變通莫大乎四時，懸象著明莫大乎日月，崇高莫大乎富貴。備物致用﹑立成器以為天下利，莫大乎聖人。探賾索隱﹑鉤深致遠，以定天下之吉凶﹑成天下之亹亹者，莫大乎蓍龜。是故天生神物，聖人則之﹔天地變化，聖人效之﹔天垂象見吉凶，聖人象之﹔河出圖，洛出書，聖人則之。易有 四象 ，所以示也﹔繫辭焉，所以告也﹔定之以吉凶，所以斷也。</p><p>第十二章 易曰﹕「自天 佑 之，吉無不利。」子曰﹕「佑者助也。天之所助者順也，人之所助者信也﹔履行思乎順，又以尚賢也。是以自天佑之，吉無不利也。」子曰﹕「書不盡言，言不盡意。」然則聖人之意，其不可見乎﹖子曰﹕「聖人立象以盡意，設卦以盡情儰，繫辭焉以盡其言，變而通之以盡利，鼓之舞之以盡神。」乾坤其易之蘊耶﹖乾坤成列而易立乎其中矣﹗乾坤毀則無以見易。易不可見，則乾坤或幾乎息矣﹗是故形而上者謂之道，形而下者謂之器，化而裁之謂之變，推而行之謂之通，舉而措之天下之民謂之事業。是故夫象，聖人有以見天下之賾﹑而擬諸其形容，象其物宜，是故謂之象。聖人有以見天下之動，而觀其會通，以行其典禮。繫辭焉，以斷其吉凶，是故謂之爻。極天下之賾者存乎卦，鼓天下之動者存乎辭，化而裁之存乎變，推而行之存乎通，神而明之存乎其人。默而成之，不言而信，存乎德行。</p><p><img alt=《易經》基礎（十七）之《繫辭傳》原文 onerror=errorimg.call(this); src=https://p1.pstatp.com/large/192700053829d22d309a></p><p>繫辭下傳</p><p>第一章 爻象 動乎內，吉凶見乎外，功業見乎變，聖人之情見乎辭。天地之大德曰生，聖人之大寶曰位，何以守位曰仁，何以聚人曰財，理財正辭禁民為非曰義。</p><p>第二章 古者包羲氏之王天下也，仰則觀象於天，俯則觀法於地，觀鳥獸之文與地之宜。近取諸身。遠取諸物，於是使作八卦，以通神明之德，以類萬物之情。作結繩而為罔罟，以佃以漁，蓋取諸離。包羲氏沒，神農氏作，斲木為耜，揉木為耒，耒耨之利以教天下，蓋取諸益。日中為市，致天下之民，聚天下之貨，交易而退，各得其所，蓋取諸噬嗑。神農氏沒，黃帝堯舜氏作，通其變使民不倦，神而化之使民宜之。易窮則變，變則通，通則久。是以自天佑之，吉無不利。黃帝堯舜垂衣裳而天下治，蓋取諸乾坤。刳木為舟，剡木為楫，舟楫之利以濟不通，致遠以利天下，蓋取諸渙。服牛乘馬，引重致遠以利天下，蓋取諸隨。重門擊柝以待暴客，蓋取諸豫。斷木為杵，掘地為臼，臼杵之利萬民以濟，蓋取諸小過。弦木為弧，剡木為矢，弧矢之利以威天下，蓋取諸睽。上古穴居而野處，後世聖人易之以宮室，上棟下宇以待風雨，蓋取諸大壯。古之葬者，厚衣之以薪，葬之中野，不封不樹，喪期無數；後世聖人易之以棺槨，蓋取諸大過。上古結繩而治，後世聖人易之以書契，百官以治，萬民以察，蓋取諸夬。</p><p>第三章 是故易者象也；象也者，像也。彖者，財也。爻也者，效天下之動者也。是故吉凶生而悔吝著也。</p><p>第四章 陽卦多陰，陰卦多陽。其故何也﹖陽卦奇，陰卦耦。其德行何也﹖陽一君而二民，君子之道也；陰二君而一民，小人之道也。</p><p>第五章 易曰：「憧憧往來，朋從爾思。」子曰：「天下何思何慮﹖」天下同歸而殊塗，一致而百慮。天下何思何慮﹖日往則月來，月往則日來，日月相推而明生焉。寒往則暑來，暑往則寒來，寒暑相推而歲成焉。往者屈也，來者信也，屈信相感而利生焉。尺蠖之屈，以求信也。龍蛇之蟄，以存身也。精義入神，以致用也。利用安身，以崇德也。過此以往，未之或知也。窮神知化，德之聖也。易曰：「困於石，據於蒺藜。入於其宮，不見其妻。凶。」子曰：「非所困而困焉，名必辱。非所據而據焉，身必危。既辱且危，死期將至。妻其可得見耶﹖」易曰：「公用射隼於高墉之上，獲之無不利。」子曰：「隼者，禽也。弓矢者，器也。射之者，人也。君子藏器於身，待時而動，何不利之有﹖動而不括，是以出而有獲，語成器而動者也。」子曰：「小人不恥不仁，不畏不義，不見利不勸，不威不懲。小懲而大誡，此小人之福也。」易曰：「屨校滅趾，無咎。」此之謂也。善不積不足以成名，惡不積不足以滅身。小人以小善為無益而弗為也，以小惡為無傷而弗去也﹔故惡積而不可掩，罪大而不可解。易曰：「何校滅耳，凶。」子曰：「危者，安其位者也。亡者，保其存者也。亂者，有其治者也。是故君子安而不忘亡，治而不忘亂，是以身安而國家可保也。」易曰：「其亡其亡，繫於苞桑。」子曰：「德薄而位尊，知小而謀大，力小而任重，鮮不及矣。」易曰：「鼎折足，覆公餗，其形渥。凶。」言不勝其用也。子曰：「知幾，其神乎﹗」君子上交不諂，下交不瀆，其知幾乎﹗幾者，動之微，吉凶之先見者也。君子見幾而作，不俟終日。易曰：「介於石，不終日。貞吉。」介如石焉，寧用終日，斷可識矣。君子知微知彰，知柔知剛，萬夫之望。子曰：「顏氏之子，其殆庶幾乎﹗有不善未嘗不知，知之未嘗復行也。」易曰：「不遠復，無祇悔。元吉。」天地絪縕，萬物化醇；男女構精，萬物化生。易曰：「三人行，則損一人；一人行，則得其友。」言致一也。子曰：「君子安其身而後動，易其心而後語，定其交而後求。君子修此三者故全也。危以動，則民不與也。懼以語，則民不應也。無交而求，則民不與也。莫之與，則傷之者至矣。」易曰：「莫益之，或擊之，立心勿恆。凶。」</p><p>第六章 子曰：「乾坤，其易之門耶﹗」幹，陽物也；坤，陰物也。陰陽合德而剛柔有體，以體天地之撰，以通神明之德。其稱名也，雜而不越。於稽其類，其衰世之意邪﹗夫易，彰往而察來而微顯闡幽，開而當名辨物，正言斷辭，則備矣。其稱名也小，其取類也大。其旨遠，其辭文。其言曲而中，其事肆而隱。因貳以濟民行，以明失得之報。</p><p>第七章 易之興也，其於中古乎﹖作易者，其有憂患乎﹖是故履，德之基也；謙，德之柄也；復，德之本也；恆，德之固也；損，德之修也；益，德之裕也；困，德之辨也；井，德之地也；巽，德之制也。履和而至，謙尊而光，復小而辨於物，恆雜而不厭，損先難而後易，益長裕而不設，困窮而通，井居其所而遷，巽稱而隱。履以和行，謙以制澧，復以自知，恆以一德，損以遠害，益以興利，困以寡怨，井以辨義，巽以行權。</p><p>第八章 易之為書也不可遠，為道也屢遷，變動不居，周流六虛，上下無常，剛柔相易，不可為典要，唯變所適。其出入以度，外內使知懼。又明於憂患與故，無有師保，如臨父母。初率其辭而揆其方，既有典常，茍非其人，道不虛行。</p><p>第九章 易之為書也，原始要終以為質也。六爻相雜，唯其時物也。其初難知，其上易知，本末也。初辭擬之，卒成之終。若夫雜物撰德，辨是與非，則非其中爻不備。噫﹗亦要存亡吉凶，則居可知也。知者觀其 彖辭 ，則思過半矣。二與四，同功而異位；其善不同：二多譽，四多懼，近也。柔之為道不利遠者，其要無咎，其用柔中也。三與五，同功而異位；三多凶，五多功，貴賤之等也。其柔危，其剛勝邪﹖</p><p>第十章 易之為書也，廣大悉備，有天道焉，有人道焉，有地道焉。兼三才而兩之，故六。六者非它也，三才之道也。道有變動，故曰爻。爻有等，故曰物。物相雜，故曰文。文不當，故吉凶生焉。</p><p>第十一章 易之興也，其當殷之末世，周之盛德邪﹖當文王與紂之事邪﹖是故其辭危。危者使平，易者使傾，其道甚大，百物不廢，懼以終始，其要無咎，此之謂易之道也。</p><p>第十二章 夫乾，天下之至健也，德行恆易以知險。夫坤，天下之至順也，德行恆簡以知阻。能說諸心，能研諸侯之慮，定天下之吉凶，成天下之亹亹者。是故變化云為，吉事有祥。象事知器，佔往知來。天地設位，聖人成能，人謀鬼謀，百姓與能。八卦以象告，爻彖以情言，剛柔雜居而吉凶可見矣。變動以利言，吉凶以情遷，是故愛惡相攻而吉凶生，遠近相取而悔吝生，情偽相感而利害生。凡易之情，近而不相得，則凶或害之，悔且吝。將叛者其辭慚，中心疑者其辭枝；吉人之辭寡，躁人之辭多，誣善之人其辭遊，失其守者其辭屈。</p><p><img alt=《易經》基礎（十七）之《繫辭傳》原文 onerror=errorimg.call(this); src=https://p1.pstatp.com/large/1925000532c30aba6c10></p></div></div><div class="post-meta meta-tags"><ul class=clearfix><li><a>易經</a></li><li><a>基礎</a></li><li><a>原文</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/3909df93.html alt=易經六十四卦繫辭取象微言心得註釋「師卦.2」 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/615b8250d693413da138578e94da7671 style=border-radius:25px></a>
<a href=../../tw/%E7%A7%91%E6%8A%80/3909df93.html title=易經六十四卦繫辭取象微言心得註釋「師卦.2」>易經六十四卦繫辭取象微言心得註釋「師卦.2」</a></li><hr><li><a href=../../tw/%E7%A7%91%E6%8A%80/f306bb6c.html alt=易經六十四卦繫辭取象微言心得註釋「比卦.2」 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cdc99e6abf414cebb5010909fdafb576 style=border-radius:25px></a>
<a href=../../tw/%E7%A7%91%E6%8A%80/f306bb6c.html title=易經六十四卦繫辭取象微言心得註釋「比卦.2」>易經六十四卦繫辭取象微言心得註釋「比卦.2」</a></li><hr><li><a href=../../tw/%E7%A7%91%E6%8A%80/6d006e47.html alt=鋼結構設計基礎知識問答 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/63b48928-d7cd-4346-b80f-4f77015517c1 style=border-radius:25px></a>
<a href=../../tw/%E7%A7%91%E6%8A%80/6d006e47.html title=鋼結構設計基礎知識問答>鋼結構設計基礎知識問答</a></li><hr><li><a href=../../tw/%E7%A7%91%E6%8A%80/775df7fb.html alt=素描五官基礎知識，學素描的同學可參考 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/99b7762898d34e2f9a667c431fc7da6b style=border-radius:25px></a>
<a href=../../tw/%E7%A7%91%E6%8A%80/775df7fb.html title=素描五官基礎知識，學素描的同學可參考>素描五官基礎知識，學素描的同學可參考</a></li><hr><li><a href=../../tw/%E7%A7%91%E6%8A%80/c480db6b.html alt=梯度，散度，旋度的重要基礎：對向量場的詮釋 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/c8ce2cc3bb0f4a5da0dcbc0a881f9617 style=border-radius:25px></a>
<a href=../../tw/%E7%A7%91%E6%8A%80/c480db6b.html title=梯度，散度，旋度的重要基礎：對向量場的詮釋>梯度，散度，旋度的重要基礎：對向量場的詮釋</a></li><hr><li><a href=../../tw/%E7%A7%91%E6%8A%80/6fe27eab.html alt="前端 | HTML入門基礎知識-網頁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e7a0b61194f445b8b9e5ae330961d2ea style=border-radius:25px></a>
<a href=../../tw/%E7%A7%91%E6%8A%80/6fe27eab.html title="前端 | HTML入門基礎知識-網頁">前端 | HTML入門基礎知識-網頁</a></li><hr><li><a href=../../tw/%E7%A7%91%E6%8A%80/40b3969a.html alt=專業音頻基礎概念｜數字音頻是如何工作的？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/3684bfc4e93447a5bdfd6d573beec22c style=border-radius:25px></a>
<a href=../../tw/%E7%A7%91%E6%8A%80/40b3969a.html title=專業音頻基礎概念｜數字音頻是如何工作的？>專業音頻基礎概念｜數字音頻是如何工作的？</a></li><hr><li><a href=../../tw/%E7%A7%91%E6%8A%80/ad3faa79.html alt=立體聲系統基礎篇 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15288739589536026ad6bae style=border-radius:25px></a>
<a href=../../tw/%E7%A7%91%E6%8A%80/ad3faa79.html title=立體聲系統基礎篇>立體聲系統基礎篇</a></li><hr><li><a href=../../tw/%E7%A7%91%E6%8A%80/18bd39d8.html alt=齒輪基礎知識 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b8e178319e2c4b88a1865f903306a26b style=border-radius:25px></a>
<a href=../../tw/%E7%A7%91%E6%8A%80/18bd39d8.html title=齒輪基礎知識>齒輪基礎知識</a></li><hr><li><a href=../../tw/%E7%A7%91%E6%8A%80/3555f615.html alt=流體粘度傳感器的基礎知識與應用 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/7f6d9f85a08146e5a84877ef92c212d7 style=border-radius:25px></a>
<a href=../../tw/%E7%A7%91%E6%8A%80/3555f615.html title=流體粘度傳感器的基礎知識與應用>流體粘度傳感器的基礎知識與應用</a></li><hr><li><a href=../../tw/%E7%A7%91%E6%8A%80/000afa08.html alt="Spring Boot 2.x基礎教程：Swagger接口分類與各元素排序問題詳解" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/daa2cfd29ec34306a4be6f3f257b824b style=border-radius:25px></a>
<a href=../../tw/%E7%A7%91%E6%8A%80/000afa08.html title="Spring Boot 2.x基礎教程：Swagger接口分類與各元素排序問題詳解">Spring Boot 2.x基礎教程：Swagger接口分類與各元素排序問題詳解</a></li><hr><li><a href=../../tw/%E7%A7%91%E6%8A%80/c6e14bc6.html alt=SQL基礎知識——事務 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/773e21df09dc4e3e8403a0a62994039d style=border-radius:25px></a>
<a href=../../tw/%E7%A7%91%E6%8A%80/c6e14bc6.html title=SQL基礎知識——事務>SQL基礎知識——事務</a></li><hr><li><a href=../../tw/%E7%A7%91%E6%8A%80/9552c1b8.html alt="軟件開發中數據庫必備基礎01 - 圖解事務基礎" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/e4e00ac778db451792b955bde23add02 style=border-radius:25px></a>
<a href=../../tw/%E7%A7%91%E6%8A%80/9552c1b8.html title="軟件開發中數據庫必備基礎01 - 圖解事務基礎">軟件開發中數據庫必備基礎01 - 圖解事務基礎</a></li><hr><li><a href=../../tw/%E7%A7%91%E6%8A%80/c4961ebc.html alt=監控攝像頭基礎知識，學會自己也知道如何選擇 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/98be6b1a1ad6410ea61d5fc243b44939 style=border-radius:25px></a>
<a href=../../tw/%E7%A7%91%E6%8A%80/c4961ebc.html title=監控攝像頭基礎知識，學會自己也知道如何選擇>監控攝像頭基礎知識，學會自己也知道如何選擇</a></li><hr><li><a href=../../tw/%E7%A7%91%E6%8A%80/a12da43e.html alt="金屬材料學 一些基礎知識" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/50ac00002279849cb698 style=border-radius:25px></a>
<a href=../../tw/%E7%A7%91%E6%8A%80/a12da43e.html title="金屬材料學 一些基礎知識">金屬材料學 一些基礎知識</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>