<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2771卷》（1153卷）樂笑翁《張炎》存詞302首 | 极客快訊</title><meta property="og:title" content="《全宋詞 2771卷》（1153卷）樂笑翁《張炎》存詞302首 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/1a2a5e5a29ad44d7b8e0ec2d1a8286b8"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/e260f201.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/e260f201.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/e260f201.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/e260f201.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/e260f201.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/e260f201.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/e260f201.html><link rel=canonical href=https://geekbank.cf/tw/%e7%a7%91%e5%ad%b8/e260f201.html><meta property="article:published_time" content="2020-11-14T20:56:26+08:00"><meta property="article:modified_time" content="2020-11-14T20:56:26+08:00"><meta name=Keywords content><meta name=description content="《全宋詞 2771卷》（1153卷）樂笑翁《張炎》存詞302首"><meta name=author content="极客快訊"><meta property="og:url" content="/tw/%E7%A7%91%E5%AD%B8/e260f201.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2771卷》（1153卷）樂笑翁《張炎》存詞302首</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p><strong>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</strong></p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8></div><h1><strong>宋詞總集。</strong></h1><p><strong>宋人詞集的編纂，宋代本朝就開始了。</strong></p><p><strong>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</strong></p><p><strong>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</strong></p><p><strong>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</strong></p><p><strong>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</strong></p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/7238cc9d75c9429290f1af82f5affba9></div><p><strong>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</strong></p><p><strong>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</strong></p><p><strong>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</strong></p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/d068c21a3547483d82db984c75e02ad1></div><h1><strong>目錄：</strong></h1><h1>卷1153張炎</h1><p>張炎（1248年－1320年），字叔夏，號玉田，晚年號樂笑翁。祖籍陝西鳳翔。六世祖張俊，宋朝著名將領。父張樞，“西湖吟社”重要成員，妙解音律，與著名詞人周密相交。張炎是勳貴之後，前半生居於臨安，生活優裕，而宋亡以後則家道中落，晚年漂泊落拓。著有《山中白雲詞》，存詞302首。張炎另一重要的貢獻在於創作了中國最早的詞論專著《詞源》，總結整理了宋末雅詞一派的主要藝術思想與成就，其中以“清空”，“騷雅”為主要主張。</p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/f41b597a82f046eab450c5a4ccda7b31></div><h1>張炎</h1><p>張炎</p><p>炎字叔夏，號玉田，又號樂笑翁，張俊諸孫。本西秦人，家臨安。生於淳祐八年（1248）。宋亡，落魄縱遊。有山中白雲詞、詞源。</p><p>南浦</p><p>春水</p><p>波暖綠粼粼，燕飛來、好是蘇堤才曉。魚沒浪痕圓，流紅去、翻笑東風難掃。荒橋斷浦，柳陰撐出扁舟小。回首池塘青欲遍，絕似夢中芳草。</p><p>和雲流出空山，甚年年淨洗，花香不了。新淥乍生時，孤村路、猶憶那回曾到。餘情渺渺。茂林觴詠如今悄。前度劉郎歸去後，溪上碧桃多少。</p><p>高陽臺</p><p>西湖春感</p><p>接葉巢鶯，平波卷絮，斷橋斜日歸船。能幾番遊，看花又是明年。東風且伴薔薇住，到薔薇、春已堪憐。更悽然。萬綠西泠，一抹荒煙。</p><p>當年燕子知何處，但苔深韋曲，草暗斜川。見說新愁，如今也到鷗邊。無心再續笙歌夢，掩重門、淺醉閒眠。莫開簾，怕見飛花，怕聽啼鵑。</p><p>憶舊遊</p><p>大都長春宮，即舊之太極宮也</p><p>看方壺擁翠，太極垂光，積雪初晴。閶闔開黃道，正綠章封事，飛上層青。古臺半壓琪樹，引袖拂寒星。見玉冷閒坡，金明邃宇，人往深清。</p><p>幽尋。自來去，對華表千年，天籟無聲。別有長生路，看花開花落，何處無春。露臺深鎖丹氣，隔水喚青禽。尚記得歸時，鶴衣散影都是雲。</p><p>淒涼犯</p><p>北遊道中寄懷</p><p>蕭疏野柳嘶寒馬，蘆花深、還見遊獵。山勢北來，甚時曾到，醉魂飛越。酸風自咽。擁吟鼻、征衣暗裂。正悽迷，天涯羈旅，不似灞橋雪。</p><p>誰念而今老，懶賦長楊，倦懷休說。空憐斷梗夢依依，歲華輕別。待擊歌壺，怕如意、和冰凍折。且行行，平沙萬里盡是月。</p><p>壺中天</p><p>夜渡古黃河，與沈堯道、曾子敬同賦</p><p>揚舲萬里，笑當年底事，中分南北。須信平生無夢到，卻向而今遊歷。老柳官河，斜陽古道，風定波猶直。野人驚問，泛槎何處狂客。</p><p>迎面落葉蕭蕭，水流沙共遠，都無行跡。衰草悽迷秋更綠，惟有閒鷗獨立。浪挾天浮，山邀雲去，銀浦橫空碧。扣舷歌斷，海蟾飛上孤白。</p><p>聲聲慢</p><p>都下與沈堯道同賦別本作北遊答曾心</p><p>傳惠詩</p><p>平沙催曉，野水驚寒，遙岑寸碧煙空。萬里冰霜，一夜換卻西風。晴梢漸無墜葉，撼秋聲、都是梧桐。情正遠，奈吟湘賦楚，近日偏慵。</p><p>客裡依然清事，愛窗深帳暖，戲揀香筒。片霎歸程，無奈夢與心同。空教故林怨鶴，掩閒門、明月山中。春又小，甚梅花、猶自未逢。</p><p>綺羅香</p><p>席間代人賦情</p><p>候館深燈，遼天斷羽，近日音書疑絕。轉眼傷心，慵看剩歌殘闋。才忘了、還著思量，待去也、怎禁離別。恨只恨、桃葉空江，殷勤不似謝紅葉。</p><p>良宵誰念哽咽。對薰爐象尺，閒伴悽切。獨立西風，猶憶舊家時節。隨款步、花密藏春，聽私語、柳疏嫌月。今休問，燕約鶯期，夢遊空趁蝶。</p><p>慶春宮</p><p>都睛寒食，遊人甚盛，水邊花外，多麗</p><p>環集，各以柳圈祓禊而，亦京洛舊事也</p><p>波盪蘭觴，鄰分杏酪，晝輝冉冉烘晴。罥索飛仙，戲船移景，薄遊也自忺人。短橋虛市，聽隔柳、誰家賣餳。月題爭系，油壁相連，笑語逢迎。</p><p>池亭小隊秦箏。就地圍香，臨水湔裙。冶態飄雲，醉妝扶玉，未應閒了芳情。旅懷無限，忍不住、低低問春。梨花落盡，一點新愁，曾到西泠。</p><p>國香</p><p>沈梅嬌，杭妓也，忽於京都見之。把酒</p><p>相勞苦，猶能歌周清真意難忘、臺城路</p><p>二曲，因囑餘記其事。詞成，以羅帕書</p><p>之</p><p>鶯柳煙堤。記未吟青子，曾比紅兒。嫻嬌弄春微透，鬟翠雙垂。不道留仙不住，便無夢、吹到南枝。相看兩流落，掩面凝羞，怕說當時。</p><p>淒涼歌楚調，嫋餘音不放，一朵雲飛。丁香枝上，幾度款語深期。拜了花梢淡月，最難忘、弄影牽衣。無端動人處，過了黃昏，猶道休歸。</p><p>臺城路</p><p>庚寅秋九月，之北，遇汪菊坡，一見若</p><p>驚，相對如夢。回憶舊遊，已十八年</p><p>矣。因賦此詞。</p><p>十年前事翻疑夢，重逢可憐俱老。水國春空，山城歲晚，無語相看一笑。荷衣換了。任京洛塵沙，冷凝風帽。見說吟情，近來不到謝池草。</p><p>歡遊曾步翠窈。亂紅迷紫曲，芳意今少。舞扇招香，歌橈喚玉，猶憶錢塘蘇小。無端暗惱。又幾度留連，燕昏鶯曉。回首妝樓，甚時重去好。</p><p>三姝媚</p><p>海雲寺千葉杏二株，奇麗可觀，江南所</p><p>無。越一日，過傅巖起清晏堂。見古瓶中數</p><p>枝，雲自海雲來，名芙蓉杏。因愛玩不去，</p><p>巖起索賦此曲。 芙蓉城伴侶。乍卸卻單衣，茜羅重護。傍水開時，細看來、渾似阮郎前度。記得小樓，聽一夜、江南春雨。夢醒簫聲，流水青旉，舊遊何許。</p><p>誰剪層芳深貯。便洗盡長安，半面塵土。絕似桃根，帶笑痕來伴，柳枝嬌舞。莫是孤村，試與問、酒家何處。曾醉梢頭雙果，園林未暑。</p><p>甘州</p><p>辛卯歲，沈堯道同餘北歸，各處杭越。</p><p>逾歲，堯道來問寂寞，語笑數日，又復別</p><p>去。賦此曲，並寄趙學舟別來堯道作秋江、</p><p>趙學舟作曾心傳</p><p>記玉關、踏雪事清遊。寒氣脆貂裘。傍枯林古道，長河飲馬，此意悠悠。短夢依然江表，老淚灑西州。一字無題處，落葉都愁。</p><p>載取白雲歸去，問誰留楚佩，弄影中洲。折蘆花贈遠，零落一身秋。向尋常野橋流水，待招來、不是舊沙鷗。空懷感，有斜陽處，卻怕登樓。</p><p>聲聲慢</p><p>為高菊墅賦</p><p>寒花清事，老圃閒人，相看秋色霏霏。帶葉分根，空翠半溼荷衣。沅湘舊愁未減，有黃金、難鑄相思。但醉裡，把苔箋重譜，不許春知。</p><p>聊慰幽懷古意，且頻簪短帽，休怨斜暉。採摘無多，一笑竟日忘歸。從教護香徑小，似東山、還似東籬。待去隱，怕如今、不是晉時。</p><p>掃花遊</p><p>賦高疏寮東墅園</p><p>煙霞萬壑，記曲徑幽尋，霽痕初曉。綠窗窈窕。看隨花甃石，就泉通沼。幾日不來，一片蒼雲未掃。自長嘯。悵喬木荒涼，都是殘照。</p><p>碧天秋浩渺。聽虛籟泠泠，飛下孤峭。山空翠老。步仙風，怕有采芝人到。野色閒門，芳草不除更好。境深悄。比斜川，又清多少。</p><p>瑣窗寒</p><p>王碧山又號中仙，越人也。能文工詞，</p><p>琢語峭拔，有白石意度，今絕響矣。餘悼之</p><p>玉笥山，所謂長歌之哀，過於痛哭。</p><p>斷碧分山，空簾剩月，故人天外。香留酒殢。蝴蝶一生花裡。想如今、醉魂未醒，夜臺夢語秋聲碎。自中仙去後，詞箋賦筆，便無清致。</p><p>都是。淒涼意。悵玉笥埋雲，錦袍歸水。形容憔悴。料應也、孤吟山鬼。那知人、彈折素弦，黃金鑄出相思淚。但柳枝、門掩枯陰，候蛩愁暗葦。</p><p>木蘭花慢</p><p>為越僧樵隱賦樵山</p><p>龜峰深處隱，巖壑靜、萬塵空。任一路白雲，山童休掃，卻似崆峒。只恐爛柯人到，怕光陰、不與世間同。旋採生枝帶葉，微煎石鼎團龍。</p><p>從容。吟嘯百年翁。行樂少扶筇。向鏡水傳心，柴桑袖手，門掩清風。如何晉人去後，好林泉、都在夕陽中。禪外更無今古，醉歸明月千鬆。</p><p>三姝媚</p><p>送舒亦山遊越</p><p>蒼潭枯海樹。正雪竇高寒，水聲東去。古意蕭閒，問結廬人遠，白雲誰侶。賀監猶狂，還散跡、千巖風露。抱瑟空遊，都是淒涼，此愁難語。</p><p>莫趁江湖鷗鷺。怕太乙爐荒，暗消鉛虎。投老心情，未歸來何事，共成羈旅。布襪青鞋，休誤入、桃源深處。待得重逢卻說，巴山夜雨。</p><p>掃花遊</p><p>臺城春飲，醉餘偶賦，不知詞之所以然</p><p>嫩寒禁暖，正草色侵衣，野光如洗。去城數裡。繞長堤是柳，釣船深艤。小立斜陽，試數花風第幾。問春意。待留取斷紅，心事難寄。</p><p>芳訊成捻指。甚遠客他鄉，老懷如此。醉餘夢裡。尚分明認得，舊時羅綺。可惜空簾，誤卻歸來燕子。勝遊地。想依然、斷橋流水。</p><p>臺城路</p><p>杭友抵越，過鑑曲漁舍會飲</p><p>春風不暖垂楊樹，吹卻絮雲多少。燕子人家，夕陽巷陌，行入野畦深窈。籌花鬥草。記小舫尋芳，斷橋初曉。那日心情，幾人同向近來老。</p><p>消憂何處最好。夜深頻秉燭，猶是遲了。南浦歌闌，東林社冷，贏得如今懷抱。吟悰暗惱。待醉也慵聽，勸歸啼鳥。怕攪離愁，亂紅休去掃。</p><p>疏影</p><p>餘於辛卯歲北歸，與西湖諸友夜酌，因</p><p>有感於舊遊，寄周草窗。</p><p>柳黃未結。放嫩晴消盡，斷橋殘雪。隔水人家，渾是花陰，曾醉好春時節。輕車幾度新堤曉，想如今、燕鶯猶說。縱豔遊、得似當年，早是舊情都別。</p><p>重到翻疑夢醒，弄泉試照影，驚見華髮。卻笑歸來，石老雲荒，身世飄然一葉。閉門約住青山色，自容與、吟窗清絕。怕夜寒、吹到梅花，休卷半簾明月。</p><p>渡江雲</p><p>山陰久客，一再逢春，回憶西杭，渺然愁思</p><p>山空天入海，倚樓望極，風急暮潮初。一簾鳩外雨，幾處閒田，隔水動春鋤。新菸禁柳，想如今、綠到西湖。猶記得、當年深隱，門掩兩三株。</p><p>愁餘。荒洲古漵，斷梗疏萍，更漂流何處。空自覺、圍羞帶減，影怯燈孤。常疑即見桃花面，甚近來、翻笑無書。書縱遠，如何夢也都無。</p><p>瑣窗寒</p><p>旅窗孤寂，雨意垂垂，買舟西渡未能</p><p>也。賦此為錢塘故人韓竹閒問</p><p>亂雨敲春，深煙帶晚，水窗慵憑。空簾謾卷，數日更無花影。怕依然、舊時燕歸，定應未識江南冷。最憐他、樹底蔫紅，不語揹人吹盡。</p><p>清潤。通幽徑。待移燈剪韭，試香溫鼎。分明醉裡，過了幾番風信。想竹間、高閣半開，小車未來猶自等。傍新晴、隔柳呼船，待教潮信穩。</p><p>憶舊遊</p><p>新朋故侶，詩酒遲留，吳山蒼蒼，渺渺</p><p>兮餘懷也。寄沈堯道諸公</p><p>記開簾過酒，隔水懸燈，款語梅邊。未了清遊興，又飄然獨去，何處山川。淡風暗收榆莢，吹下沈郎錢。嘆客裡光陰，消磨豔冶，都在尊前。</p><p>留連。殢人處，是鏡曲窺鶯，蘭阜圍泉。醉拂珊瑚樹，寫百年幽恨，分付吟箋。故鄉幾回飛夢，江雨夜涼船。縱忘卻歸期，千山未必無杜鵑。</p><p>水龍吟</p><p>白蓮</p><p>仙人掌上芙蓉，涓涓猶溼金盤露。輕妝照水，纖裳玉立，飄颻似舞。幾度消凝，滿湖煙月，一汀鷗鷺。記小舟夜悄，波明香遠，渾不見、花開處。</p><p>應是浣紗人妒。褪紅衣、被誰輕誤。閒情淡雅，冶容清潤，憑嬌待語。隔浦相逢，偶然傾蓋，似傳心素。怕湘皋佩解，綠雲十里，卷西風去。</p><p>憶舊遊</p><p>餘離群索居，與趙元父一別四載。癸巳</p><p>春，於古杭見之，形容憔悴，故態頓消。以</p><p>餘之況味，又有甚於元父者，抑重餘之惜，</p><p>因賦此調，且寄元父，當為餘愀然而悲也</p><p>嘆江潭樹老，杜曲門荒，同賦飄零。乍見翻疑夢，對蕭蕭亂髮，都是愁根。秉燭故人歸後，花月鎖春深。縱草帶堪題，爭如片葉，能寄殷勤。</p><p>重尋。已無處，尚記得依稀，柳下芳鄰。佇立香風外，抱孤愁悽惋，羞燕慚鶯。俯仰十年前事，醉後醒還驚。又曉日千峰，涓涓露溼花氣生。</p><p>甘州</p><p>題趙藥牖山居。見天地心、怡顏、小柴</p><p>桑，皆其亭名。</p><p>倚危樓、一笛翠屏空，萬里見天心。度野光清峭，晴峰湧日，冷石生雲。簾卷小亭虛院，無地不花陰。徑曲知何處，春水泠泠。</p><p>嘯傲柴桑影裡，且怡顏莫問，誰古誰今。任燕留</p><p>鷗住，聊復慰幽情。愛吾廬、點塵難到，好林泉、都付與閒人。還知否，元來卜隱，不在山深。</p><p>摸魚兒</p><p>高愛山隱居</p><p>愛吾廬、傍湖千頃，蒼茫一片清潤。晴嵐暖翠融融處，花影倒窺天鏡。沙浦迥。看野水涵波，隔柳橫孤艇。眠鷗未醒。甚佔得蓴鄉，都無人見，斜照起春暝。</p><p>還重省。豈料山中秦晉。桃源今度難認。林間即是長生路，一笑元非捷徑。深更靜。待散髮吹簫，跨鶴天風冷。憑高露飲。正碧落塵空，光搖半壁，月在萬鬆頂。</p><p>風入松</p><p>賦稼村</p><p>老來學圃樂年華。茅屋短籬遮。兒孫戲逐田翁去，小橋橫、路轉三叉。細雨一犁春意，西風萬寶生</p><p>涯。</p><p>攜筇猶記度晴沙。流水帶寒鴉。門前少得寬閒地，繞平疇、盡是桑麻。卻笑牧童遙指，杏花深處人家。</p><p>鳳凰臺上憶吹簫</p><p>趙主簿，姚江人也。風流蘊藉，放情花</p><p>柳，老之將至，況味悽然，以其號孤篷，囑</p><p>餘賦之。</p><p>水國浮家，漁村古隱，浪遊慣佔花深。猶記得、琵琶半面，曾溼衫青。不道江空歲晚，桃葉渡、還嘆飄零。因乘興，醉夢醒時，卻是山陰。</p><p>投閒倦呼儔侶，竟棹入蘆花，俗客難尋。風渺渺、雲拖暮雪，獨釣寒清。遠溯流光萬里，渾錯認、葉竹寰瀛。元來是、天上太乙真人。</p><p>解連環</p><p>孤雁</p><p>楚江空晚。悵離群萬里，怳然驚散。自顧影、欲下寒塘，正沙淨草枯，水平天遠。寫不成書，只寄得、相思一點。料因循誤了，殘氈擁雪，故人心眼。</p><p>誰憐旅愁荏苒。謾長門夜悄，錦箏彈怨。想伴侶、猶宿蘆花，也曾念春前，去程應轉。暮雨相呼，怕驀地、玉關重見。未羞他、雙燕歸來，畫簾半卷。</p><p>滿庭芳</p><p>小春</p><p>晴皎霜花，曉熔冰羽，開簾覺道寒輕。誤聞啼鳥，生意又園林。閒了淒涼賦筆，便而今、不聽秋聲。消凝處，一枝借暖，終是未多情。</p><p>陽和能幾許，尋紅探粉，也恁忺人。笑鄰娃痴小，料理護花鈴。卻怕驚回睡蝶，恐和他、草夢都醒。還知否，能消幾日，風雪灞橋深。</p><p>憶舊遊</p><p>登蓬萊閣別本登下有越州二字</p><p>問蓬萊何處，風月依然，萬里江清。休說神仙事，便神仙縱有，即是閒人。笑我幾番醒醉，石磴掃鬆陰。任狂客難招，採芳難贈，且自微吟。</p><p>俯仰成陳跡，嘆百年誰在，闌檻孤憑。海日生殘夜，看臥龍和夢，飛入秋冥。還聽水聲東去，山冷不生雲。正目極空寒，蕭蕭漢柏愁茂陵。</p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/a7eef432b4a14aed8ecad29de13aac8a></div><p>解連環</p><p>拜陳西麓墓</p><p>句章城郭。問千年往事，幾回歸鶴。嘆貞元、朝士無多，又日冷湖陰，柳邊門鑰。向北來時，無處認、江南花落。縱荷衣未改，病損茂陵，總是離索。</p><p>山中故人去卻。但碑寒峴首，舊景如昨。悵二喬、空老春深，正歌斷簾空，草暗銅雀。楚魄難招，被萬疊、閒雲迷著。料猶是、聽風聽雨，郎吟夜壑。</p><p>臺城路</p><p>寄姚江太白山人陳文卿別本文卿作又新</p><p>薛濤箋上相思字，重開又還重摺。載酒船空，眠波柳老，一縷離痕難折。虛沙動月。嘆千里悲歌，唾壺敲缺。卻說巴山，此時懷抱那時節。</p><p>寒香深處話別。病來渾瘦損，懶賦情切。太白閒雲，新豐舊雨，多少英遊消歇。回潮似咽。送一點秋心，故人天末。江影沉沉，露涼鷗夢闊。</p><p>聲聲慢</p><p>達琴友季靜軒還杭</p><p>荷衣消翠，蕙帶餘香，燈前共語生平。苦竹黃蘆，都是夢裡遊情。西湖幾番夜雨，怕如今、冷卻鷗盟。倩寄遠，見故人說道，杜老飄零。</p><p>難挽清風飛佩，有相思都在，斷柳長汀。此別何如，一笑寫入瑤琴。天空水雲變色，任愔愔、山鬼愁聽。興未已，更何妨、彈到廣陵。</p><p>水龍吟</p><p>春晚留別故人</p><p>亂紅飛已無多，豔遊終是如今少。一番雨過，一番春減，催人漸老。倚檻調鶯，捲簾收燕，故園空杳。奈關愁不住，悠悠萬里，渾恰似、天涯草。</p><p>不擬相逢古道。才疑夢、又還驚覺。清風在柳，江搖白浪，舟行趁曉。遮莫重來，不如休去，怎堪懷抱。那知又、五柳門荒，曾聽得、鵑啼了。</p><p>一萼紅</p><p>賦紅梅</p><p>倚闌干。問綠華何事，偷餌九還丹。浣錦溪邊，餐霞竹裡，翠袖不倚天寒。照芳樹、晴光泛曉，護麼鳳、無處認冰顏。露洗春腴，風搖醉魄，聽笛江南。</p><p>樹掛珊瑚冷月，嘆玉奴妝褪，仙掾詩慳。謾覓花雲，不同梨夢，推篷恍記孤山。步夜雪、前村問酒，幾消凝、把做杏花看。得似古桃流水，不到人間。</p><p>祝英臺近</p><p>與周草窗話舊</p><p>水痕深，花信足，寂寞漢南樹。轉首青陰，芳事頓如許。不知多少消魂，夜來風雨。猶夢到、斷紅流處。</p><p>最無據。長年息影空山，愁入庾郎句。玉老田荒，心事已遲暮。幾回聽得啼鵑，不如歸去。終不似、舊時鸚鵡。</p><p>月下笛</p><p>孤遊萬竹山中，閒門落葉，愁思黯然，</p><p>因動黍離之感。時寓甬東積翠山舍。</p><p>萬里孤雲，清遊漸遠，故人何處。寒窗夢裡，猶記經行舊時路。連昌約略無多柳，第一是、難聽夜雨。謾驚回悽悄，相看燭影，擁衾誰語。</p><p>張緒。歸何暮。半零落，依依斷橋鷗鷺。天涯倦旅。此時心事良苦。只愁重灑西州淚，問杜曲、人家在否。恐翠袖、正天寒，猶倚梅花那樹。</p><p>水龍吟</p><p>寄袁竹初</p><p>幾番問竹平安，雁書不盡相思字。籬根半樹，村深孤艇，闌干屢倚。遠草兼雲，凍河膠雪，此時行李。望去程無數，幷州回首，還又渡、桑乾水。</p><p>笑我曾遊萬里。甚匆匆、便成歸計。江空歲晚，棲遲猶在，吳頭楚尾。疏柳經寒，斷槎浮月，依然憔悴。待相逢、說與相思，想亦在、相思裡。</p><p>綺羅香</p><p>紅葉</p><p>萬里飛霜，千林落木，寒豔不招春妒。楓冷吳江，獨客又吟愁句。正船艤、流水孤村，似花繞、斜陽歸路。甚荒溝、一片淒涼，載情不去載愁去。</p><p>長安誰問倦旅。羞見衰顏借酒，飄零如許。謾倚新妝，不入洛陽花譜。為迴風、起舞尊前，盡化作、斷霞千縷。記陰陰、綠遍江南，夜窗聽暗雨。</p><p>洞仙歌</p><p>觀王碧山花外詞集有感</p><p>野鵑啼月，便角巾還第。輕擲詩瓢付流水。最無端、小院寂歷春空，門自掩，柳發離離如此。</p><p>可惜歡娛地。雨冷雲昏，不見當時譜銀字。舊曲怯重翻，總是離愁，淚痕灑、一簾花碎。夢沉沉、知道不歸來，尚錯問桃根，醉魂醒未。</p><p>新雁過妝樓</p><p>賦菊</p><p>風雨不來，深院悄、清事正滿東籬。杖藜重到，秋氣冉冉吹衣。瘦碧飄蕭搖露梗，膩黃秀野拂霜枝。憶芳時。翠微喚酒，江雁初飛。</p><p>湘潭無人吊楚，嘆落英自採，誰寄相思。淡泊生涯，聊伴老圃斜暉。寒香應遍故里，想鶴怨山空猶未歸。歸何晚，問徑鬆不語，只有花知。</p><p>江神子</p><p>孫虛齋作四雲庵俾餘賦之兩雲之間</p><p>奇峰相對接珠庭。乍微晴。又微陰。舍北江東，如蓋自亭亭。翻笑天台連雁蕩，隔一片、不逢君。</p><p>此中幽趣許誰鄰。境雙清。人獨清。採藥難尋，童子語山深。絕似醉翁遊樂意，林壑靜、聽泉聲。</p><p>塞翁吟</p><p>友雲</p><p>交到無心處，出岫細話幽期。看流水、意俱遲。且淡薄相依。凌霄未肯從龍去，物外共鶴忘機。迷古洞，掩晴暉。翠影溼行衣。</p><p>飛飛。垂天翼，飄然萬里，愁日暮、佳人未歸。尚記得、巴山夜雨，耿無語、共說生平，都付陶詩。休題五朵，莫夢陽臺，不贈相思。</p><p>祝英臺近</p><p>耕雲</p><p>佔寬閒，鋤浩渺。船艤水村悄。非霧非煙，生氣覆瑤草。蒙茸數畝春陰，夢魂落寞，知踏碎、梨花多少。</p><p>聽孤嘯。山淺種玉人歸，縹緲度晴峭。鶴下芝田，五色散微照。笑他隔浦誰家，半江疏雨，空吟斷、一犁清曉。</p><p>風入松</p><p>岫雲</p><p>卷舒無意入虛玄。丘壑伴雲煙。石根清氣千年潤，覆孤鬆、深護啼猿。靄靄靜隨仙隱，悠悠閒對僧眠。</p><p>傍花懶向小溪邊。空谷覆流泉。浮蹤自感今如此，已無心、萬里行天。記得晉人歸去，御風飛過斜川。</p><p>瑤臺聚八仙</p><p>為野舟賦</p><p>帶雨春潮。人不渡、沙外曉色迢遙。自橫深靜，誰見隔柳停橈。知我知魚未是樂，轉篷閒趁白鷗招。任風飄。夜來酒醒，何處江皋。</p><p>泛宅浮家更好，度菰蒲影裡，濯足吹簫。坐閱千帆，空競萬里波濤。他年五湖訪隱，第一是吳淞第四橋。玄真子、共遊煙水，人月俱高。</p><p>疏影</p><p>梅影</p><p>黃昏片月。似碎陰滿地，還更清絕。枝北枝南，疑有疑無，幾度背燈難折。依稀倩女離魂處，緩步出、前村時節。看夜深、竹外橫斜，應妒過雲明滅。</p><p>窺鏡蛾眉淡抹。為容不在貌，獨抱孤潔。莫是花光，描取春痕，不怕麗譙吹徹。還驚海上然犀去，照水底、珊瑚如活。做弄得、酒醒天寒，空對一庭香雪。</p><p>木蘭花慢</p><p>書鄧牧心東遊詩卷後</p><p>採芳洲薜荔，流水外、白鷗前。度萬壑千巖，晴嵐暖翠，心目娟娟。山川。自今自古，怕依然。認得米家船。明月閒延夜語，落花靜擁春眠。</p><p>吟邊。象筆蠻箋。清絕處、小留連。正寂寂江潭，樹猶如此，那更啼鵑。居廛。閉門隱几，好林泉。都在臥遊邊。記得當時舊事，誤人卻是桃源。</p><p>風入松</p><p>陳文卿酒邊偶賦</p><p>小窗晴碧颭簾波。晝影舞飛梭。惜春休問花多少，柳成陰、已無多。金字初尋小扇，銖衣早試輕羅。</p><p>園林未肯受清和。人醉牡丹坡。嘯歌且盡平生事，問東風、畢竟如何。燕子尋常巷陌，酒邊莫唱西河。</p><p>又</p><p>遊北山寺別本作雪竇寺訪同野翁日東巖</p><p>雲多不記山深淺，人行半天巖壑。曠野飛聲，虛空倒影，鬆掛危峰疑落。流泉噴薄。自窈窕尋源，引瓢孤酌。倦倚高寒，少年遊事老方覺。</p><p>幽尋閒院邃閣。樹涼僧坐夏，翻笑行樂。近竹驚秋，穿蘿誤晚，都把塵緣消卻。東林似昨。待學取當年，晉人曾約。童子何知，故山空放鶴。</p><p>還京樂</p><p>送陳行之歸吳</p><p>醉吟處。多是琴尊，竟日松下語。有筆床茶灶，瘦筇相引，逢花須住。正翠陰迷路。年光荏苒成孤旅。等趁燕檣，休忘了、玄都前度。</p><p>漸煙波遠，怕五湖淒冷，佳人袖薄，修竹依依日暮。知他甚處重逢，便匆匆、背潮歸去。莫因循、誤了幽期，應孤舊雨。佇立山風晚，月明搖碎江樹。</p><p>臺城路</p><p>章靜山別業會飲</p><p>一窗煙雨不除草。移家靜藏深窈。東晉圖書，南山杞菊，誰識幽居懷抱。疏陰未掃。嘆喬木猶存，易分殘照。慷慨悲歌，故人多向近來老。</p><p>相逢何事欠早。愛吟心共苦，此意難表。野水無鷗，閒門斷柳，不滿清風一笑。荷衣制了。待尋壑經丘，溯雲孤嘯。學取淵明，抱琴歸去好。</p><p>梅子黃時雨</p><p>病後別羅江諸友</p><p>流水孤村，愛塵事頓消，來訪深隱。向醉裡誰扶，滿身花影。鷗鷺相看如瘦，近來不是傷春病。嗟流景。竹外野橋，猶系煙艇。</p><p>誰引。斜川歸興。便啼鵑縱少，無奈時聽。待棹擊空明，魚波千頃。彈到琵琶留不住，最愁人是黃昏近。江風緊。一行柳陰吹暝。</p><p>西子妝慢</p><p>吳夢窗自制此曲，餘喜其聲調妍雅，久</p><p>欲述之而未能。甲午春，寓羅江，與羅景良</p><p>野遊江上。綠陰芳草，景況離離，因填此</p><p>解。惜舊譜零落，不能倚聲而歌也。</p><p>白浪搖天，青陰漲地，一片野懷幽意。楊花點點是春心，替風前、萬花吹淚。遙岑寸碧。有誰識、朝來清氣。自沈吟、甚流光輕擲，繁華如此。</p><p>斜陽外。隱約孤村，隔塢閒門閉。漁舟何似莫歸來，想桃源、路通人世。危橋靜倚。千年事、都消一醉。謾依依，愁落鵑聲萬里。</p><p>聲聲慢</p><p>賦漁隱</p><p>門當竹徑，鷺管苔磯，煙波自有閒人。棹入孤村，落照正滿寒汀。桃花遠迷洞口，想如今、方信無秦。醉夢醒，向滄浪容與，淨濯蘭纓。 欸乃一聲歸去，對筆床茶灶，寄傲幽情。雨笠風</p><p>蓑，古意謾說玄真。知魚淡然自樂，釣清名、空在絲綸。笑未已，笑嚴陵、還笑渭濱。</p><p>湘月</p><p>餘載書往來山陰道中，每以事奪，不能</p><p>盡興。戊子冬晚，與徐平野、王中仙曳舟溪</p><p>上。天空水寒，古意蕭颯。中仙有詞雅麗，</p><p>平野作晉雪圖，亦清逸可觀。餘述此調，蓋</p><p>白石念奴嬌鬲指聲也。</p><p>行行且止。把乾坤收入，篷窗深裡。星散白鷗三四點，數筆橫塘秋意。岸觜衝波，籬根受葉，野徑通村市。疏風迎面，溼衣原是空翠。</p><p>堪嘆敲雪門荒，爭棋墅冷，苦竹鳴山鬼。縱使如今猶有晉，無復清遊如此。落日沙黃，遠天雲淡，弄影蘆花外。幾時歸去，剪取一半煙水。</p><p>長亭怨</p><p>為任次山賦馴鷺</p><p>笑海上、白鷗盟冷。飛過前灘，又顧秋影。似我知魚，亂蒲流水動清飲。歲華空老，猶一縷、柔絲戀頂。慵憶鴛行，想應是、朝回花徑。</p><p>人靜。悵離群日暮，都把野情消盡。山中舊隱。料獨樹、尚懸蒼暝。引殘夢、直上青天，又何處、溪風吹醒。定莫負、歸舟同載，煙波千頃。</p><p>徵招</p><p>聽袁伯長琴</p><p>秋風吹碎江南樹，石床自聽流水。別鶴不歸來，引悲風千里。餘音猶在耳。有誰識、醉翁深意。去國情懷，草枯沙遠，尚鳴山鬼。</p><p>客裡。可消憂，人間世、寥寥幾年無此。杏老古壇荒，把淒涼空指。心塵聊更洗。傍何處、竹邊鬆底。共良夜，白月紛紛，領一天清氣。</p><p>法曲獻仙音</p><p>席上聽琵琶有感</p><p>雲隱山暉，樹分溪影，未放妝臺簾卷。篝密籠香，鏡圓窺粉，花深自然寒淺。正人在、銀屏底，琵琶半遮面。</p><p>語聲軟。且休彈、玉關愁怨。怕喚起西湖，那時春感。楊柳古灣頭，記小憐、隔水曾見。聽到無聲，謾贏得、情緒難剪。把一襟心事，散入落梅千點。</p><p>渡江雲</p><p>懷歸</p><p>江山居未定，貂裘已敝，空自帶愁歸。亂花流水外，訪裡尋鄰，都是可憐時。橋邊燕子，似軟語、斜日江蘺。休問我、如今心事，錯認鏡中誰。</p><p>還思。新煙驚換，舊雨難招，做不成春意。渾未省、誰家芳草，猶夢吟詩。一株古柳觀魚港，傍清深、足可幽棲。閒趣好，白鷗尚識天隨。</p><p>鬥嬋娟</p><p>春感</p><p>舊家池沼。尋芳處、從教飛燕頻繞。一灣柳護水房春，看鏡鸞窺曉。暈宿酒、雙蛾淡掃。羅襦飄帶腰圍小。盡醉方歸去，又暗約明朝草。誰解先到。</p><p>心緒亂若晴絲，那回遊處，墜紅爭戀殘照。近來心事漸無多，尚被鶯聲惱。便白髮、如今縱少。情懷不似前時好。謾佇立、東風外，愁極還醒，背花一笑。</p><p>暗香</p><p>海濱孤寂，有懷秋江、竹閒二友別本</p><p>作海濱孤寂，魚浪不來，寄李商隱。</p><p>羽音遼邈。怪四簷晝悄，近來無鵲。木葉吹寒，極目凝思倚江閣。不信相如便老，猶未減、當時遊樂。但趁他、鬥草籌花，終是帶離索。</p><p>憶昨。更情惡。謾認著梅花，是君還錯。石床冷落。閒掃鬆陰與誰酌。一自飄零去遠，幾誤了、燈前深約。縱到此、歸未得，幾曾忘卻。</p><p>玉漏遲</p><p>登無盡上人山樓</p><p>竹多塵自掃。幽通徑曲，禪房深窈。空翠吹衣，坐對閒雲舒嘯。寒木猶懸故葉，又過了、一番殘照。經院悄。詩夢正迷，獨憐衰草。</p><p>幽趣盡屬閒僧，渾未識人間，落花啼鳥。呼酒憑高，莫問四愁三笑。可惜秦山晉水，甚卻向、此時登眺。清趣少。那更好遊人老。</p><p>長亭怨</p><p>歲庚寅，會吳菊泉於燕薊。越八年，再</p><p>會於甬東。未幾別去，將復之北，遂作此曲</p><p>記橫笛、玉關高處。萬里沙寒，雪深無路。破卻貂裘，遠遊歸後與誰譜。故人何許。渾忘了、江南舊雨。不擬重逢，應笑我、飄零如羽。</p><p>同去。釣珊瑚海樹。底事又成行旅。煙篷斷浦。更幾點、戀人飛絮。如今又、京洛尋春，定應被、薇花留住。且莫把孤愁，說與當時歌舞。</p><p>西河</p><p>依綠莊賞荷，分淨字韻別本依上有史</p><p>元叟三字</p><p>花最盛。西湖曾泛煙艇。鬧紅深處小秦箏，斷橋夜飲。鴛鴦水宿不知寒，如今翻被驚醒。那時事、都倦省。闌干來此閒憑。是誰分得半機雲，恍疑晝錦。想當飛燕皺裙時，舞盤微墮珠粉。</p><p>軟波不剪素練淨。碧盈盈、移下秋影。醉裡玉書難認。且脫巾露髮，飄然乘興。一葉浮香天風冷。</p><p>玲瓏四犯</p><p>杭友促歸，調此寄意</p><p>流水人家，乍過了斜陽，一片蒼樹。怕聽秋聲，卻是舊愁來處。因甚尚客殊鄉，自笑我、被誰留住。問種桃、莫是前度。不擬桃花輕誤。</p><p>少年未識相思苦。最難禁、此時情緒。行雲暗與風流散，方信別淚如雨。何況夜鶴帳空，怎奈向、如今歸去。更可憐，閒裡白了頭，還知否。</p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p3.pstatp.com/large/pgc-image/c50a2a1ef80a40f88fa37356736fa093></div><p>淒涼犯</p><p>過鄰家見故園有感</p><p>西風暗剪荷衣碎，柔絲不解重緝。荒煙斷浦，晴暉歷亂，半江搖碧。悠悠望極。忍獨聽、秋聲漸急。更憐他、蕭條柳髮，相與動秋色。</p><p>老態今如此，猶自留連，醉筇遊屐。不堪瘦影，渺天涯、盡成行客。因甚忘歸，謾吹裂、山陽夜笛。夢三十六陂流水去未得。</p><p>聲聲慢</p><p>別四明諸友歸杭</p><p>山風古道，海國輕車，相逢只在東瀛。淡薄秋光，恰似此日遊情。休嗟鬢絲斷雪，喜閒身、重渡西泠。又溯遠，趁回潮拍岸，斷浦揚舲。</p><p>莫向長亭折柳，正紛紛落葉，同是飄零。舊隱新招，知住第幾層雲。疏籬尚存晉菊，想依然、認得淵明。待去也，最愁人、猶戀故人。</p><p>燭影搖紅</p><p>西浙冬春間，遊事之盛，惟杭為然。餘</p><p>冉冉老矣，始復歸杭。與二三友行歌雲舞繡</p><p>中，亦清時之可樂，以詞寫之。</p><p>舟艤鷗波，訪鄰尋裡愁都散。老來猶似柳風流，先露看花眼。閒把花枝試揀。笑盈盈，和香待剪。也應回首，紫曲門荒，當年遊慣。</p><p>簫鼓黃昏，動人心處情無限。錦街不甚月明多，早已驕塵滿。才過風柔夜暖。漸迤邐、芳程遞趲。向西湖去，那裡人家，依然鶯燕。</p><p>憶舊遊</p><p>過故園有感</p><p>記凝妝倚扇，笑眼窺簾，曾款芳尊。步屟交枝徑，引生香不斷，流水中分。忘了牡丹名字，和露撥花根。甚杜牧重來，買栽無地，都是消魂。</p><p>空存。斷腸草，伴幾折眉痕，幾點啼痕。鏡裡芙蓉老，問如今何處，綰綠梳雲。怕有舊時歸燕，猶自識黃昏。待說與羈愁，遙知路隔楊柳門。</p><p>春從天上來</p><p>己亥春，復回西湖，飲靜傳董高士樓，</p><p>作此解以寫我憂。</p><p>海上回槎。認舊時鷗鷺，猶戀蒹葭。影散香消，水流雲在，疏樹十里寒沙。難問錢塘蘇小，都不見、擘竹分茶。更堪嗟。似荻花江上，誰弄琵琶。</p><p>煙霞。自延晚照，盡換了西林，窈窕紋紗。蝴蝶飛來，不知是夢，猶疑春在鄰家。一掬幽懷難寫，春何處、春已天涯。減繁華。是山中杜宇，不是楊花。</p><p>甘州</p><p>賦眾芳所在</p><p>看涓涓、兩水自東西，中有百花莊。步交枝徑裡，簾分晝影，窗聚春香。依約誰教鸚鵡，列屋帶垂楊。方喜閒居好，翻為詩忙。</p><p>多少周情柳思，向一丘一壑，留戀年光。又何心逐鹿，蕉夢正錢塘。且休將扇塵輕障，萬山深、不是舊河陽。無人識，牡丹開處，重見韓湘。</p><p>慶清朝</p><p>韓亦顏歸隱兩水之濱，殆未遜王右丞茱</p><p>萸沜。餘從之遊，盤花旋竹，散懷吟眺，一</p><p>任所適。太白去後三百年，無此樂也。</p><p>淺草猶霜。融泥未燕，晴梢潤葉初幹。閒扶短策，鄰家小聚清歡。錯認籬根是雪，梅花過了一番寒。風還峭，較遲芳信，恰是春殘。</p><p>此境此時此意，待移琴獨去，石冷慵彈。飄飄爽氣，飛鳥相與俱還。醉裡不知何處，好詩盡在夕陽山。山深杳，更無人到，流水花間。</p><p>真珠簾</p><p>梨花</p><p>綠房幾夜迎清曉，光搖動、素月溶溶如水。惆悵一株寒，記東闌閒倚。近日花邊無舊雨，便寂寞、何曾吹淚。燭外。謾羞得紅妝，而今猶睡。</p><p>琪樹皎立風前，萬塵空、獨挹飄然清氣。雅淡不成嬌，擁玲瓏春意。落寞雲深詩夢淺，但一似、唐昌宮裡。元是。是分明錯認，當時玉蕊。</p><p>探春慢</p><p>雪霽</p><p>銀浦流雲，綠房迎曉，一抹牆腰月淡。暖玉生煙，懸冰解凍，碎滴瑤階如霰。才放些晴意，早瘦了、梅花一半。也知不做花看，東風何事吹散。</p><p>搖落似成秋苑。甚釀得春來，怕教春見。野渡舟回，前村門掩，應是不勝清怨。次第尋芳去，灞橋外、蕙香波暖。猶妒簷聲，看燈人在深院。</p><p>風入松</p><p>春遊</p><p>一春不是不尋春。終是不忺人。好懷漸向中年減，對歌鐘、渾沒心情。短帽怕粘飛絮，輕衫厭撲游塵。</p><p>暖香十里軟鶯聲。小舫綠楊陰。夢隨蝴蝶飄零後，尚依依、花月關心。惆悵一株梨雪，明年甚處清明。</p><p>渡江雲</p><p>次趙元父韻</p><p>錦香繚繞地，深燈掛壁，簾影浪花斜。酒船歸去後，轉首河橋，那處認紋紗。重盟鏡約，還記得、前度秦嘉。惟只有、葉題堪寄，流不到天涯。</p><p>驚嗟。十年心事，幾曲闌干，想蕭娘聲價。閒過了、黃昏時候，疏柳啼鴉。浦潮夜湧平沙白，問斷鴻、知落誰家。書又遠，空江片月蘆花。</p><p>探芳信</p><p>西湖春感寄草窗。別本作次周草窗韻</p><p>坐清晝。正冶思縈花，餘酲倦酒。甚採芳人老，芳心尚如舊。消魂忍說銅駝事，不是因春瘦。向西園，竹掃頹垣，蔓蘿荒甃。</p><p>風雨夜來驟。嘆歌冷鶯簾，恨凝蛾岫。愁到今年，多似去年否。舊情懶聽山陽笛，目極空搔首。我何堪，老卻江潭漢柳。</p><p>聲聲慢</p><p>題吳夢窗遺筆別本作題夢窗自度曲霜花</p><p>腴卷後</p><p>煙堤小舫，雨屋深燈，春衫慣染京塵。舞柳歌桃，心事暗惱東鄰。渾疑夜窗夢蝶，到如今、猶宿花陰。待喚起，甚江蘺搖落，化作秋聲。</p><p>回首曲終人遠，黯消魂、忍看朵朵芳雲。潤墨空題，惆悵醉魄難醒。獨憐水樓賦筆，有斜陽、還怕登臨。愁未了，聽殘鶯、啼過柳陰。</p><p>徵招</p><p>答仇山村見寄</p><p>可憐張緒門前柳，相看頓非年少。三徑已荒涼，更如今懷抱。薄遊渾是感，滿煙水、東風殘照。古調誰彈，古音誰賞，歲華空老。</p><p>京洛染緇塵，悠然意，獨對南山一笑。只在此山中，甚相逢不早。瘦吟心共苦，知幾度、剪燈窗小。何時更、聽雨巴山，賦草池春曉。</p><p>甘州</p><p>餞草窗歸霅</p><p>記天風、飛佩紫霞邊，顧曲萬花深。甚相如情倦，少陵愁老，還嘆飄零。短夢恍然今昔，故國十年心。回首三三徑，松竹成陰。</p><p>不恨片篷南浦，恨剪燈聽雨，誰伴孤吟。料瘦筇歸後，閒鎖北山雲。是幾番、柳邊行色，是幾番、同醉古園林。煙波遠，筆床茶灶，何處逢君。</p><p>一萼紅</p><p>弁陽翁新居，堂名志雅，詞名薲洲漁笛譜</p><p>制荷衣。傍山窗卜隱，雅志可閒時。款竹門深，移花檻小，動人芳意菲菲。怕冷落、薲洲夜月，想時將、漁笛靜中吹。塵外柴桑，燈前兒女，笑語忘歸。</p><p>分得煙霞數畝，乍掃苔尋徑，撥葉通池。放鶴幽情，吟鶯歡事，老去卻願春遲。愛吾廬、琴書自樂，好襟懷、初不要人知。長日一簾芳草，一卷新詩。</p><p>高陽臺</p><p>慶樂園即韓平原南園。戊寅歲過之，僅</p><p>存丹桂百餘株，有碑記在荊榛中，故未有亦</p><p>猶今之視昔之感，復嘆葛嶺賈相之故廬也。</p><p>古木迷鴉，虛堂起燕，歡遊轉眼驚心。南圃東窗，酸風掃盡芳塵。鬢貂飛入平原草，最可憐、渾是秋陰。夜沈沈。不信歸魂，不到花深。</p><p>吹簫踏葉幽尋去，任船依斷石，袖裡寒雲。老桂懸香，珊瑚碎擊無聲。故園已是愁如許，撫殘碑、卻又傷今。更關情。秋水人家，斜照西泠。</p><p>臺城路</p><p>送周方山遊吳</p><p>朗吟未了西湖酒，驚心又歌南浦。折柳官橋，呼船野渡，還聽垂虹風雨。漂流最苦。況如此江山，此時情緒。怕有鴟夷，笑人何事載詩去。</p><p>荒臺只今在否。登臨休望遠，都是愁處。暗草埋沙，明波洗月，誰念天涯羈旅。荷陰未暑。快料理歸程，再盟鷗鷺。只恐空山，近來無杜宇。</p><p>桂枝香</p><p>送賓月葉公東歸</p><p>晴江迥闊。又客裡天涯，還嘆輕別。萬里潮生一棹，柳絲猶結。荷衣好向山中補，共飄零、幾年霜雪。賦歸何晚，依依徑菊，弄香時節。</p><p>料此去、清遊未歇。引一片秋聲，都付吟篋。落葉長安，古意對人休說。相思只在相留處，有孤芳、可憐空折。舊懷難寫，山陽怨笛，夜涼吹月。</p><p>慶春宮</p><p>金粟洞天</p><p>蟾窟研霜，蜂房點蠟，一枝曾伴涼宵。清氣初生，丹心未折，濃豔到此都消。避風歸去，貯金屋、妝成漢嬌。粟肌微潤，和露吹香，直與秋高。</p><p>小山舊隱重招。記得相逢，古道迢遙。把酒長歌，插花短舞，誰在水國吹簫。餘音何處，看萬里、星河動搖。廣庭人散，月淡天心，鶴下銀橋。</p><p>長亭怨</p><p>舊居有感</p><p>望花外、小橋流水，門巷愔愔，玉簫聲絕。鶴去臺空，佩環何處弄明月。十年前事，愁千折、心情頓別。露粉風香誰為主，都成消歇。</p><p>悽咽。曉窗分袂處，同把帶鴛親結。江空歲晚，便忘了、尊前曾說。恨西風不庇寒蟬，便掃盡、一林殘葉。謝楊柳多情，還有綠陰時節。</p><p>甘州</p><p>寄李筠房</p><p>望涓涓、一水隱芙蓉，幾被暮雲遮。正憑高送目，西風斷雁，殘月平沙。未覺丹楓盡老，搖落已堪嗟。無避秋聲處，愁滿天涯。</p><p>一自盟鷗別後，甚酒瓢詩錦，輕誤年華。料荷衣初暖，不忍負煙霞。記前度剪燈一笑，再相逢、知在那人家。空山遠，白雲休贈，只贈梅花。</p><p>甘州</p><p>趙文升索賦散樂妓桂卿</p><p>隔花窺半面，帶天香、吹動一天秋。嘆行雲流水，寒枝夜鵲，楊柳灣頭。浪打石城風急，難系莫愁舟。未了笙歌夢，倚棹西州。</p><p>重省尋春樂事，奈如今老去，鬢改花羞。指斜陽巷陌，都是舊曾遊。憑寄與、採芳儔侶，且不須、容易說風流。爭得似、桃根桃葉，明月妝樓。</p><p>疏影 題賓月圖</p><p>雪空四野，照歸心萬里，千峰獨立。身與天遊，一洗襟懷，海鏡倒湧秋白。相逢懶問盈虧事，但脈脈、此情無極。是幾番、飛蓋追隨，桂底露衣香溼。</p><p>閒款樓臺夜色。料水光未許，人世先得。影裡分明，認得山河，一笑亂山橫碧。乾坤許大須容我，渾忘了、醉鄉猶客。待倩誰、招下清風，共結歲寒三益。</p><p>湘月</p><p>賦云溪</p><p>隨風萬里。已無心出岫，浮游天地。為問山中何所有，此意不堪持寄。淡薄相依，行藏自適，一片鬆陰外。石根蒼潤，飄飄元是清氣。</p><p>長伴暗谷泉生，晴光瀲灩，溼影搖花碎。濁濁波濤江漢裡，忽見清流如此。枝上瓢空，鷗前沙淨，欲洗幽人耳。白旉洲上，浩歌一棹春水。</p><p>真珠簾</p><p>近雅軒即事</p><p>雲深別有深庭宇。小簾櫳、佔取芳菲多處。花暗水房春，潤幾番酥雨。見說蘇堤晴未穩，便懶趁、踏青人去。休去。且料理琴書，夷猶今古。</p><p>誰見靜裡閒心，縱荷衣未葺，雪巢堪賦。醉醒一乾坤，任此情何許。茂樹石床同坐久，又卻被、清風留住。欲住。奈簾影妝樓，剪燈人語。</p><p>大聖樂</p><p>華春堂分韻同趙學舟賦</p><p>隱市山林，傍家池館，頓成佳趣。是幾番臨水看雲，就樹攬香，詩滿闌干橫處。翠徑小車行花影，聽一片春聲人笑語。深庭宇。對清晝漸長，閒教鸚鵡。</p><p>芳情緩尋細數。愛碧草平煙紅自雨。任燕來鶯去，香凝翠暖，歌酒清時鐘鼓。二十四簾冰壺裡，有誰在簫臺猶醉舞。吹笙侶。倚高寒、半天風露。</p><p>瑞鶴仙</p><p>趙文升席上代去姬寫懷</p><p>楚雲分斷雨。問那回、因甚琴心先許。匆匆話離緒。正花房蜂鬧，著春無處。殘歌剩舞。尚隱約、當時院宇。黯消凝、銅雀深深，忍把小喬輕誤。</p><p>休賦。玉尊別後，老葉沈溝，暗珠還浦。歡遊再數。能幾日、採芳去。最無端做了，霎時嬌夢，不道風流恁苦。把餘情、付與秋蛩，夜長自語。</p><p>祝英臺近</p><p>重過西湖書所見</p><p>水西船，山北酒，多為買春去。事與雲消，飛過舊時雨。謾留一掬相思，待題紅葉，奈紅葉、更無題處。</p><p>正延佇。亂花渾不知名，嬌小未成語。短棹輕裝，逢迎段橋路。那知楊柳風流，柳猶如此，更休道、少年張緒。</p><p>戀繡衾</p><p>代題武桂卿扇</p><p>一枝涼玉欹路塵。下瑤臺、疑是夢雲。怕趁取、西風去，被何人、拈住皺裙。</p><p>溫柔只在秋波裡，這些兒、真個動心。再同飲、花前酒，莫都忘、今夜夜深。</p><p>甘州</p><p>趙文叔與餘賦別十年餘。餘方東遊，文</p><p>叔北歸，況味俱寥落。更十年觀此曲，又當</p><p>何如耶。</p><p>記當年、紫曲戲分花，簾影最深深。聽惺忪語笑，香尋古字，譜掐新聲。散盡黃金歌舞，那處著春情。夢醒方知夢，夢豈無恁。</p><p>幾點別餘清淚，盡化作妝樓，斷雨殘雲。指梢頭舊恨，豆蔻結愁心。都休問、北來南去，但依依、同是可憐人。還飄泊，何時尊酒，卻說如今。</p><p>浣溪沙</p><p>犀押重簾水院深。</p><p>柳綿撲帳晝愔愔。</p><p>夢迴孤蝶弄春陰。</p><p>乍減楚衣收帶眼，</p><p>初勻商鼎熨香心。</p><p>燕歸搖動護花鈴。</p><p>菩薩蠻</p><p>蕊香不戀琵琶結。舞衣折損藏花蝶。春夢未堪憑。幾時春夢真。</p><p>愁把殘更數。淚落燈前雨。歌酒可曾忺。情懷似去年。</p><p>四字令</p><p>鶯吟翠屏。簾吹絮雲。東風也怕花瞋。帶飛花趕春。</p><p>鄰娃笑迎。嬉遊趁晴。明朝何處相尋。那人家柳陰。</p><p>聲聲慢</p><p>己亥歲，自臺回杭。雁旅數月，復起遠</p><p>興。餘冉冉老矣，誰能重寫舊遊編否</p><p>穿花省路，傍竹尋鄰，如何故隱都荒。問取堤邊，因甚減卻垂楊。消磨縱然未盡，滿煙波、添了斜陽。空嘆息，又翻成無限，杜老淒涼。</p><p>一舸清風何處，把秦山晉水，分貯詩囊。髮已飄飄，休問歲晚空江。鬆陵試招舊隱，怕白鷗、猶識清狂。漸溯遠，望幷州、卻是故鄉。</p><p>杏花天</p><p>賦疏杏</p><p>湘羅幾剪黏新巧。似過雨、胭脂全少。不教枝上春痕鬧。都被海棠分了。</p><p>帶柳色、愁眉暗惱。謾遙指、孤村自好。深巷明朝休起早。空等賣花人到。</p><p>醉落魄</p><p>柳侵闌角。畫簾風軟紅香泊。引人蝴蝶翻輕薄。已自關情，和夢近來惡。</p><p>眉梢輕把閒愁著。如今愁重眉梢弱。雙眉不畫愁消卻。不道愁痕，來傍眼邊覺。</p><p>甘州</p><p>題戚五云云山圖</p><p>過千巖萬壑古蓬萊，招隱竟忘還。想乾坤清氣，霏霏冉冉，卻在闌干。洞戶來時不鎖，歸水映花關。只可自怡悅，持寄應難。</p><p>狂客如今何處，甚酒船去後，煙水空寒。正黃塵沒馬，林下一身閒。幾消凝、此圖誰畫，細看來、元不是終南，無心好、休教出岫，只在深山。</p><p>小重山</p><p>賦雲屋</p><p>清氣飛來望似空。數椽何用草，膝堪容。卷將一片當簾櫳。難持贈，只在此山中。</p><p>魚影倦隨風。無心成雨意，又西東。都緣窗戶自玲瓏。江楓外，不隔夜深鍾。</p><p>聲聲慢</p><p>西湖別本作與王碧山泛舟鑑曲，王蕺</p><p>隱吹簫，餘倚歌而和。天闊秋高，光景奇</p><p>絕，與姜白石垂虹夜遊，同一清致也。</p><p>晴光轉樹，曉氣分嵐，何人野渡橫舟。斷柳枯蟬，涼意正滿西州。匆匆載花載酒，便無情、也自風流。芳晝短，奈不堪深夜，秉燭來遊。</p><p>誰識山中朝暮，向白雲一笑，今古無愁。散髮吟商，此興萬里悠悠。清狂未應似我，倚高寒、隔水呼鷗。須待月，許多清、都付與秋。</p><p>木蘭花慢</p><p>為靜春賦</p><p>幽棲身懶動，邃庭悄、日偏長。甚不隱山林，不喧車馬，不斷生香。澄心淡然止水，笑東風、引得落花忙。慵對魚翻暗藻，閒留鶯管垂楊。</p><p>徜徉。淨幾明窗。穿窈窕、染芬芳。看白鶴無聲，蒼雲息影，物外行藏。桃源去塵更遠，問當年、何事識漁郎。爭似重門晝掩，自看生意池塘。</p><p>玉蝴蝶</p><p>賦玉繡球花</p><p>留得一團和氣，此花開盡，春已規圓。虛白窗深，恍訝碧落星懸。颺芳叢、低翻雪羽，凝素豔、爭簇冰蟬。向西園。幾回錯認，明月鞦韆。</p><p>欲覓生香何處，盈盈一水，空對娟娟。待折歸來，倩誰偷解玉連環。試結取、鴛鴦錦帶，好移傍、鸚鵡珠簾。晚階前。落梅無數，因甚啼鵑。</p><p>南樓令</p><p>壽邵素心席間賦</p><p>一片赤城霞。無心戀海涯。遠飛來、喬木人家。且向琴書深處隱，終勝似、聽琵琶。</p><p>休近七香車。年華已破瓜。怕依然、劉阮桃花。欲問長生何處好，金鼎內、轉丹砂。</p><p>國香</p><p>賦蘭</p><p>空谷幽人。曳冰簪霧帶，古色生春。結根未同蕭艾，獨抱孤貞。自分生涯淡薄，隱蓬蒿、甘老山林。風煙伴憔悴，冷落吳宮，草暗花深。</p><p>霽痕消蕙雪，向崖陰飲露，應是知心。所思何處，愁滿楚水湘雲。肯信遺芳千古，尚依依、澤畔行吟。香痕已成夢，短操誰彈，月冷瑤琴。</p><p>探春慢</p><p>己亥客闔閭，歲晚江空，暖雨奪雪，篝</p><p>燈顧影，依依可憐。作此曲，寄戚五雲。書</p><p>之，幾脫腕也</p><p>列屋烘爐，深門響竹，催殘客裡時序。投老情懷，薄遊滋味，消得幾多悽楚。聽雁聽風雨，更聽過、數聲柔櫓。暗將一點心，試託醉鄉分付。</p><p>借問西樓在否。休忘了盈盈，端正窺戶。鐵馬春冰，柳蛾晴雪，次第滿城簫鼓。閒見誰家月，渾不記、舊遊何處。伴我微吟，恰有梅花一樹。</p><p>燭影搖紅</p><p>答邵素心</p><p>隔水呼舟，採香何處追遊好。一年春事二分花，猶有花多少。</p><p>容易繁華過了。趁園林、飛紅未掃。舊酲新醉，幾日不來，綠陰芳草。</p><p>木蘭花慢</p><p>丹谷園</p><p>萬花深處隱，安一點、世塵無。步翠麓幽尋，白雲自在，流水縈紆。攜歌緩遊細賞，倩何人、重寫輞川圖。遲日香生草木，淡風聲和琴書。</p><p>安居。歌引巾車。童放鶴、我知魚。看靜裡閒中，醒來醉後，樂意偏殊。桃源帶春去遠，有園林、如此更何如。回首丹光滿谷，恍然卻是蓬壺。</p><p>意難忘</p><p>中吳車氏，號秀卿，樂部中之翹楚者，</p><p>歌美成曲得其音旨。餘每聽，輒愛嘆不能</p><p>已，因賦此以贈。餘謂有善歌而無善聽，雖</p><p>抑揚高下，聲字相宣，傾耳者指不多屈。曾</p><p>不若春蚓秋蛩，爭聲響於月籬煙砌間，絕無</p><p>僅有。餘深感於斯，為之賞音，豈亦善聽者</p><p>耶。</p><p>風月吳娃。柳陰中認得，第二香車。春深妝減</p><p>豔，波轉影流花。鶯語滑，透紋紗。有低唱人誇。怕誤卻，周郎醉眼，倚扇佯遮。</p><p>底須拍碎紅牙。聽曲終奏雅，可是堪嗟。無人知此意，明月又誰家。塵滾滾，老年華。付情在琵琶。更嘆我，黃蘆苦竹，萬里天涯。</p><p>壺中天</p><p>養拙園夜飲</p><p>瘦筇訪隱，正繁陰閒鎖，一壺幽綠。喬木蒼寒圖畫古，窈窕行人韋曲。鶴響天高，水流花淨，笑語通華屋。虛堂鬆外，夜深涼氣吹燭。</p><p>樂事楊柳樓心，瑤臺月下，有生香堪掬。誰理商聲簾外悄，蕭瑟懸璫鳴玉。一笑難逢，四愁休賦，任我雲邊宿。倚蘭歌罷，露螢飛上秋竹。</p><p>又</p><p>賦秀野園清暉堂別本作為陸義齋賦清</p><p>暉山堂</p><p>穿幽透密，傍園林宴樂，清時鐘鼓。簾隔波紋分晝影，融得一壺春聚。篆徑通花，花多迷徑，難省來時路。緩尋深靜，野雲松下無數。</p><p>空翠暗溼荷衣，夷猶舒嘯，日涉成佳趣。香雪因風晴更落，知是山中何樹。響石橫琴，懸崖擁檻，待月慵歸去。忽來詩思，水田飛下白鷺。</p><p>清波引</p><p>橫舟是時以湖湘廉使歸</p><p>江濤如許。更一夜聽風聽雨。短篷容與。盤礴那堪數。弭節澄江樹。不為蓴鱸歸去。怕教冷落蘆花，誰招得舊鷗鷺。</p><p>寒汀古漵。盡日無人喚渡。此中清楚。寄情在譚麈。難覓真閒處。肯被水雲留住。泠然棹入川流，去天尺五。</p><p>暗香</p><p>送杜景齋歸永嘉</p><p>猗蘭聲歇。抱孤琴思遠，幾番彈徹。洗耳無人，寂寂行歌古時月。一笑東風又急。黯消凝、恨聽啼鴂。想少陵、還嘆飄零，遣興在吟篋。</p><p>愁絕。更離別。待款語遲留，賦歸心切。故園夢接。花影閒門掩春蝶。重訪山中舊隱，有羈懷、未須輕說。莫相忘，堤上柳、此時共折。</p><p>一萼紅</p><p>束季博園池，在平江文廟前</p><p>艤孤篷。正叢篁護碧，流水曲池通。傴僂穿巖，紆盤尋徑，忽見倒影凌空。擁一片、花陰無地，細看來、猶帶古春風。勝事園林，舊家陶謝，詩酒相逢。</p><p>眼底煙霞無數，料神仙即我，何處崆峒。清氣分來，生香不斷，洞戶自有云封。認奇字、摩挲峭石，聚萬景、只在此山中。人倚虛闌喚鶴，月白千峰。</p><p>霜葉飛</p><p>悼澄江吳立齋南塘、不礙、雲山，皆其亭名</p><p>故園空杳。霜風勁、南塘吹斷瑤草。已無清氣礙雲山，奈此時懷抱。尚記得、修門賦曉。杜陵花竹歸來早。傍雅亭幽榭，慣款語英遊，好懷無限歡笑。</p><p>不見換羽移商，杏樑塵遠，可憐都付殘照。坐中泣下最誰多，歎賞音人少。悵一夜、梅花頓老。今年因甚無詩到。待喚起清魂□，說與淒涼，定應愁了。</p><p>憶舊遊</p><p>寄友</p><p>記瓊筵卜夜，錦檻移春，同惱鶯嬌。暗水流花徑，正無風院落，銀燭遲銷。鬧枝淺壓髫髻，香臉泛紅潮。甚如此遊情，還將樂事，輕趁冰消。</p><p>飄零又成夢，但長歌嫋嫋，柳色迢迢。一葉江心冷，望美人不見，隔浦難招。認得舊時鷗鷺，重過月明橋。溯萬里天風，清聲謾憶何處簫。</p><p>木蘭花慢</p><p>舟中有懷澄江陸起潛皆山樓昔遊</p><p>水痕吹杏雨，正人在、隔江船。看燕集春蕪，漁棲暗竹，溼影浮煙。餘寒尚猶戀柳，怕東風、未肯擘晴綿。愁重遲教醉醒，夢長催得詩圓。</p><p>樓前。笑語當年。情款密、思留連。記白月依弦，青天墮酒，袞袞山川。垂髫至今在否，倚飛臺、誰擲買花錢。不是尋春較晚，都緣聽得啼鵑。</p><p>瀟瀟雨</p><p>泛江有懷袁通父、唐月心</p><p>空山彈古瑟，掬長流、洗耳復誰聽。倚闌干不語，江潭樹老，風挾波鳴。愁裡不須啼鴂，花落石床平。歲月鷗前夢，耿耿離情。</p><p>記得相逢竹外，看詞源倒瀉，一雪塵纓。笑匆匆呼酒，飛雨夜舟行。又天涯、零落如此，掩閒門、得似晉人清。相思恨，趁楊花去，錯到長亭。</p><p>臺城路</p><p>抵吳，書寄舊友</p><p>分明柳上春風眼，曾看少年人老。雁拂沙黃，天垂海白，野艇誰家昏曉。驚心夢覺。謾慷慨悲歌，賦歸不早。想得相如，此時終是倦遊了。</p><p>經行歲度怨別，酒痕消未盡，空被花惱。茂苑重來，竹溪深隱，還勝飄零多少。羈懷頓掃。尚識得妝樓，那回蘇小。寄語盟鷗，問春何處好。</p><p>木蘭花慢</p><p>趙鶴心問餘近況，書以寄之</p><p>目光牛背上，更時把、漢書看。記落葉江城，孤雲海樹，漂泊忘還。懸知偶然是夢，夢醒來、未必是邯鄲。笑指螢燈借暖，愁憐鏡雪驚寒。</p><p>投閒。寄傲怡顏。要一似、白鷗閒。且旋緝荷衣，琴尊客裡，歲月人間。菟裘漸營瘦竹，任重門、近水隔花關。數畝清風自足，元來不在深山。</p><p>瑤臺聚八仙</p><p>杭友寄聲，以詞答意</p><p>秋水涓涓。人正遠、魚雁待拂吟箋。也知遊意，多在第二橋邊。花底鴛鴦深處影，柳陰淡隔裡湖船。路綿綿。夢吹舊笛，如此山川。</p><p>平生幾兩謝屐，任放歌自得，直上風煙。峭壁誰家，長嘯竟落鬆前。十年孤劍萬里，又何以、畦分抱甕泉。山中酒，且醉餐石髓，白眼青天。</p><p>摸魚子</p><p>寓澄江，喜魏叔皋至</p><p>想西湖、段橋疏樹。梅花多是風雨。如今見說閒雲散，煙水少逢鷗鷺。歸未許。又款竹誰家，遠思愁□庾。重遊倦旅。縱認得鄉山，長江滾滾，隔浦正延佇。</p><p>垂楊渡。握手荒城舊侶。不知來自何處。春窗剪韭青燈夜，疑與夢中相語。闌屢拊。甚轉眼流光，短髮真堪數。從教醉舞。試借地看花，揮毫賦雪，孤艇且休去。</p><p>壺中天</p><p>陸性齋築葫蘆庵，結茅於上，植桃於</p><p>外，扁曰小蓬壺。</p><p>海山縹緲。算人間自有，移來蓬島。一粒粟中生倒景，日月光融丹灶。玉洞分春，雪巢不夜，心寂凝虛照。鶴溪遊處，肯將琴劍同調。</p><p>休問掛樹瓢空，窗前清意，贏得不除草。只恐漁郎曾誤入，翻被桃花一笑。潤色茶經，評量山水，如此閒方好。神仙陸地，長房應未知道。</p><p>風入松</p><p>題澄江仙刻海山圖。或雲桃源圖。夷堅</p><p>志雲：七十二女仙，正合霓裳古曲。仇仁近</p><p>一詩精妙詳盡，餘詞不能工也。</p><p>危樓古鏡影猶寒。倒景忽相看。桃花不識東西晉，想如今、也夢邯鄲。縹緲神仙海上，飄零圖畫人間。</p><p>寶光丹氣共迴環。水弱小舟閒。秋風難老三珠</p><p>樹，尚依依、脆管清彈。說與霓裳莫舞，銀橋不到深山。</p><p>數花風</p><p>別義興諸友</p><p>好遊人老，秋鬢蘆花共色。征衣猶戀去年客。古道依然黃葉。誰家蕭瑟。自笑我、如何是得。</p><p>酒樓仍在，流落天涯醉白。孤城寒樹美人隔。煙水此程應遠，須尋梅驛。又漸數、花風第一。</p><p>南樓令</p><p>風雨怯殊鄉。梧桐又小窗。甚秋聲、今夜偏長。憶著舊時歌舞地，誰得似、牧之狂。</p><p>茉莉擁釵樑。雲窩一枕香。醉瞢騰、多少思量。明月半床人睡覺，聽說道、夜深涼。</p><p>又</p><p>送黃一峰遊靈隱</p><p>重整舊漁蓑。江湖風雨多。好襟懷、近日消磨。流水桃花隨處有，終不似、隱煙蘿。</p><p>南浦又漁歌。挑雲泛遠波。想孤山、山下經過。見說梅花都老盡，憑為問、是如何。</p><p>淡黃柳</p><p>贈蘇氏柳兒</p><p>楚腰一捻。羞剪青絲結。力未勝春嬌怯怯。暗託鶯聲細說。愁蹙眉心鬥雙葉。</p><p>正情切。柔枝未堪折。應不解、管離別。奈如今已入東風睫。望斷章臺，馬蹄何處，閒了黃昏淡月。</p><p>清平樂</p><p>候蛩悽斷。人語西風岸。月落沙平江似練。望盡蘆花無雁。</p><p>暗教愁損蘭成，可憐夜夜關情。只有一枝梧葉，不知多少秋聲。</p><p>虞美人</p><p>餘昔賦柳兒詞，今有杜牧重來之嘆。劉</p><p>夢得詩云：“春盡絮飛留不住，隨風好去落</p><p>誰家。”作憶柳曲</p><p>修眉刷翠春痕聚。難剪愁來處。斷絲無力綰韶華。也學落紅流水、到天涯。</p><p>那回錯認章臺下。卻是陽關也。待將新恨趁楊花。不識相思一點、在誰家。</p><p>減字木蘭花</p><p>寄車秀卿</p><p>鎖香亭榭。花豔烘春曾卜夜。空想芳遊。不到秋涼不信愁。</p><p>酒遲歌緩。月色平分窗一半。誰伴孤吟。手擘黃花碎卻心。</p><p>踏莎行</p><p>柳未三眠，風才一訊。催人步屟吹笙徑。可曾中酒似當時，如今卻是看花病。</p><p>老願春遲，愁嫌晝靜。鞦韆院落寒猶剩。捲簾休問海棠開，相傳燕子歸來近。</p><p>南鄉子</p><p>憶春</p><p>歌扇錦連枝。問著東風已不知。怪底樓前多種柳，相思。那葉渾如舊樣眉。</p><p>醉裡眼都迷。遮莫東牆帶笑窺。行到尋常遊冶處，慵歸。只道看花似向時。</p><p>蝶戀花</p><p>贈楊柔卿</p><p>頗愛楊瓊妝淡注。猶理螺鬟，擾擾鬆雲聚。兩剪秋痕流不去。佯羞卻把周郎顧。</p><p>欲訴閒愁無說處。幾過鶯簾，聽得間關語。昨夜月明香暗度。相思忽到梅花樹。</p><p>又</p><p>陸子方飲客杏花下</p><p>仙子鋤雲親手種。春鬧枝頭，消得微霜凍。可是東風吹不動。金鈴懸網珊瑚重。</p><p>社燕盟鷗詩酒共。未足遊情，剛把斜陽送。今夜定應歸去夢。青蘋流水簫聲弄。</p><p>又</p><p>賦艾花</p><p>巧結分枝黏翠艾。剪剪香痕，細把泥金界。小簇葵榴芳錦隘。紅妝人見應須愛。</p><p>午鏡將拈開鳳蓋。倚醉凝嬌，欲戴還慵戴。約臂猶餘朱索在。梢頭添掛朱符袋。</p><p>清平樂</p><p>贈處梅</p><p>暗香千樹。結屋中間住。明月一方流水護。夢入梨雲深處。</p><p>清冰隔斷塵埃。無人踏碎蒼苔。一似逋仙歸後，吟詩不下山來。</p><p>燭影搖紅</p><p>隔窗聞歌</p><p>閒苑深迷，趁香隨粉都行遍。隔窗花氣暖扶春，只許鶯鶯佔。燭焰晴烘醉臉。想東鄰、偷窺笑眼。欲尋無處，暗掐新聲，銀屏斜掩。</p><p>一片雲閒，那知顧曲周郎怨。看花猶自未分明，畢竟何時見。已信仙緣較淺。謾凝思、風簾倒卷。出門一笑，月落江橫，數峰天遠。</p><p>露華</p><p>碧桃亂紅自雨，正翠蹊誤曉，玉洞明春。蛾眉淡掃，背風不語盈盈。莫恨小溪流水，引劉郎、不是飛瓊。羅扇底，從教淨冶，遠障歌塵。</p><p>一掬瑩然生意，伴壓架酴醾，相惱芳吟。玄都觀裡，幾回錯認梨雲。花下可憐仙子，醉東風、猶自吹笙。殘照晚，漁翁正迷武陵。</p><p>解語花</p><p>吳子云家姬，號愛菊，善歌舞，忽有朝</p><p>雲之感，作此以寄。</p><p>行歌趁月，喚酒延秋，多買鶯鶯笑。蕊枝嬌小。渾無奈、一掬醉鄉懷抱。籌花鬥草。幾曾放、好春閒了。芳意闌，可惜香心，一夜酸風掃。</p><p>海上仙山縹緲。問玉環何事，苦無分曉。舊愁空杳。藍橋路、深掩半庭斜照。餘情暗惱。都緣是、那時年少。驚夢迴、懶說相思，畢竟如今老。</p><p>祝英臺近</p><p>餘老矣，賦此為猿鶴問</p><p>及春遊，卜夜飲，人醉萬花醒。轉眼年華，白髮半垂領。與鷗同一清波，風蘋月樹，又何事、浮蹤不定。</p><p>靜中省。便須門掩柴桑，黃卷伴孤隱。一粟生涯，樂事在瓢飲。愛閒休說山深，有梅花處，更添個、暗香疏影。</p><p>瑤臺聚八仙</p><p>菊日寓義興，與王覺軒會飲，酒中書送白廷玉</p><p>楚竹閒挑。千日酒、樂意稍稍漁樵。那回輕散，飛夢便覺迢遙。似隔芙蓉無路到，如何共此可憐宵。舊愁消。故人念我，來問寂寥。</p><p>登臨試開笑口，看垂垂短髮，破帽休飄。款語微吟，清氣頓掃花妖。明朝柳岸醉醒，又知在煙波第幾橋。懷人處，任滿身風露，踏月吹簫。</p><p>滿江紅</p><p>韞玉傳奇惟吳中子弟為第一流，所謂識</p><p>拍道字正聲清韻不狂俱得之矣，作平聲滿江</p><p>紅贈之。</p><p>傅粉何郎，比玉樹、瓊枝謾誇。看生子、東塗西抹，笑語浮華。蝴蝶一生花裡活，似花還卻似非花。最可人、嬌豔正芳年，如破瓜。</p><p>離別恨，生嘆嗟。歡情事，起喧譁。聽歌喉清潤，片玉無瑕。洗盡人間笙笛耳，賞音多向五侯家。好思量、都在步蓮中，裙翠遮。</p><p>摸魚子</p><p>別處梅</p><p>向天涯、水流雲散，依依往事非舊。西湖見說鷗飛去，知有海翁來否。風雨後。甚客裡逢春，尚記花間酒。空嗟皓首。對茂苑殘紅，攜歌佔地，相趁小垂手。</p><p>歸時候。花徑青紅尚有。好遊何事詩瘦。龜蒙未</p><p>肯尋幽興，曾戀志和漁叟。吟嘯久。愛如此清奇，歲晚忘年友。呼船渡口。嘆西出陽關，故人何處，愁在渭城柳。</p><p>南鄉子</p><p>為處梅作</p><p>風月似孤山。千樹斜橫水一環。天與清香心獨領，怡顏。冰雪中間屋數間。</p><p>庭戶隔塵寰。自有云封底用關。卻笑桃源深處隱，躋攀。引得漁翁見不難。</p><p>南樓令</p><p>送韓竹閒歸杭，並寫未歸之意</p><p>一見又天涯。人生可嘆嗟。想難忘、江上琵琶。詩酒一瓢風雨外，都莫問，是誰家。</p><p>憐我鬢先華。何愁歸路賒。向西湖、重隱煙霞。說與山童休放鶴，最零落，是梅花。</p><p>醉落魄</p><p>題趙霞谷所藏吳夢窗親書詞卷</p><p>鏤花鐫葉。滿枝風露和香擷。引將芳思歸吟篋。夢與魂同，閒了弄香蝶。</p><p>小樓簾卷歌聲歇。幽篁獨處泉嗚咽。短箋空在愁難說。霜角寒梅，吹碎半江月。</p><p>壺中天</p><p>客中寄友</p><p>西秦倦旅。是幾年不聽，西湖風雨。我託長鑱垂短髮，心事時看天語。吟篋空隨，征衣休換，薜荔猶堪補。山能招隱，一瓢閒掛煙樹。</p><p>方嘆舊國人稀，花間忽見，傾蓋渾如故。客裡不須談世事，野老安知今古。海上盟鷗，門深款竹，風月平分取。陶然一醉，此時愁在何處。</p><p>聲聲慢</p><p>和韓竹閒韻，贈歌者關關，在兩水居</p><p>鬟絲溼霧，扇錦翻桃，尊前乍識歐蘇。賦筆吟箋，光動萬顆驪珠。英英歲華未老，怨歌長、空擊銅壺。細看取，有飄然清氣，自與塵疏。</p><p>兩水猶存三徑，嘆綠窗窈窕，謾長新蒲。茂苑扁舟，底事夜雨江湖。當年柳枝放卻，又不知、樊素何如。向醉裡，暗傳香、還記也無。</p><p>清平樂</p><p>題處梅家藏所南翁畫蘭</p><p>黑雲飛起。夜月啼湘鬼。魂返靈根無二紙。千古不隨流水。</p><p>香心淡染清華。似花還似非花。要與閒梅相處，孤山山下人家。</p><p>臺城路</p><p>餞幹壽道應舉</p><p>幾年槐市槐花冷，天風又還吹起。故篋重尋，閒書再整，猶記燈窗滋味。渾如夢裡。見說道如今，早催行李。快買扁舟，第一橋邊趁流水。</p><p>陽關須是醉酒，柳條休要折，爭似攀桂。舊有家聲，榮看世美，方了平生英氣。瓊林宴喜。帶雪絮歸來，滿庭春意。事業方新，大鵬九萬里。</p><p>壺中天</p><p>詠周靜鏡園池</p><p>萬塵自遠，徑鬆存、彷彿斜川深意。烏石岡邊猶記得，竹裡吟安一字。暗葉禽幽，虛闌荷近，暑薄遲花氣。行行且止，枯瓢枝上閒寄。</p><p>不恨老卻流光，可憐歸未得，翻恨流水。落落嶺頭雲尚在，一笑生涯如此。樹老梅荒，山孤人共，隔浦船歸未。劃然長嘯，海風吹下空翠。</p><p>如夢令</p><p>處梅列芍藥於几上酌餘，不覺醉酒，陶</p><p>然有感</p><p>隱隱煙痕輕注。拂拂脂香微度。十二小紅樓，人與玉簫何處。歸去。歸去。醉插一枝風露。</p><p>祝英臺近</p><p>寄陳直卿</p><p>路重尋，門半掩、苔老舊時樹。採藥雲深，童子更無語。怪他流水迢迢，湖天日暮，想只在、蘆花多處。</p><p>謾延佇。姓名題上芭蕉，涼夜未風雨。賦了秋聲，還賦斷腸句。幾回獨立長橋，扁舟欲喚，待招取、白鷗歸去。</p><p>如夢令</p><p>題漁樂圖</p><p>不是瀟湘風雨。不是洞庭煙樹。醉倒古乾坤，人在孤篷來處。休去。休去。見說桃源無路。</p><p>桂枝香</p><p>如心翁置酒桂下，花晚而香益清，坐客</p><p>不談俗事，惟論文。主人歡甚，餘歌美成詞。</p><p>琴書半室。向桂邊偶然，一見秋色。老樹香遲，清露綴花疑滴。山翁翻笑如泥醉，笑生平、無此狂逸。晉人遊處，幽情付與，酒尊吟筆。</p><p>任蕭散、披襟岸幘。嘆千古猶今，休問何夕。髮短霜濃，卻恐浩歌消得。明年野客重來此，探枝頭、幾分消息。望西樓遠，西湖更遠，也尋梅驛。</p><p>瑤臺聚八仙</p><p>為焦雲隱賦</p><p>春樹江東。吟正遠、清氣竟入崆峒。問餘棲處，只在縹緲山中。此去山中何所有，芰荷制了集芙蓉。且扶筇。倦遊萬里，獨對青松。</p><p>行藏也須在我，笑晉人為菊，出岫方濃。淡然無心，古意且許誰同。飛符夜深潤物，自呼起蒼龍雨太空。舒還卷，看滿樓依舊，霽日光風。</p><p>又</p><p>餘昔有梅影詞，今重為模寫</p><p>近水橫斜。先得月、玉樹宛若籠紗。散跡苔煙，墨暈淨洗鉛華。誤入羅浮身外夢，似花又卻似非花。探寒葩。倩人醉裡，扶過溪沙。</p><p>竹籬幾番倦倚，看乍無乍有，如寄生涯。更好一枝，時到素壁簷牙。香深與春暗卻，且休把江頭千樹誇。東家女，試淡妝顛倒，難勝西家。</p><p>又</p><p>詠鴛鴦菊</p><p>老圃堪嗟。深夜雨、紫英猶傲霜華。暖宿籬根，飛去想怯寒沙。採摘浮杯如戲水，晚香淡似夜來些。背風斜。翠苔徑裡，描繡人誇。</p><p>白頭共開笑口，看試妝滿插，雲髻雙丫。蝶也休愁，不是舊日疏葩。連枝願為比翼，問因甚寒城獨自花。悠然意，對九江山色，還醉陶家。</p><p>西江月</p><p>絕妙好詞乃周草窗所集也</p><p>花氣烘人尚暖，珠光出海猶寒。如今賀老見應難。解道江南腸斷。</p><p>謾擊銅壺浩嘆，空存錦瑟誰彈。莊生蝴蝶夢春還。簾外一聲鶯喚。</p><p>霜葉飛</p><p>毗陵客中聞老妓歌</p><p>繡屏開了。驚詩夢、嬌鶯啼破春悄。隱將譜字轉清圓，正杏樑聲繞。看帖帖、蛾眉淡掃。不知能聚愁多少。嘆客裡淒涼，尚記得當年雅音，低唱還好。</p><p>同是流落殊鄉，相逢何晚，坐對真被花惱。貞元朝士已無多，但暮煙衰草。未忘得春風窈窕。卻憐張緒如今老。且慰我留連意，莫說西湖，那時蘇小。</p><p>蝶戀花</p><p>題未色褚仲良寫真</p><p>濟楚衣裳眉目秀。活脫梨園，子弟家聲舊。諢砌隨機開笑口。筵前戲諫從來有。</p><p>戛玉敲金裁錦繡。引得傳情，惱得嬌娥瘦。離合悲歡成正偶。明珠一顆盤中走。</p><p>甘州</p><p>為小玉梅賦，並柬韓竹閒</p><p>見梅花、斜倚竹籬邊。休道北枝寒。□□□翠袖，情隨眼盼，愁接眉彎。一串歌珠清潤，綰結玉連環。蘇小無尋處，元在人間。</p><p>何事淒涼蚓竅，向尊前一笑，歌倒狂瀾。嘆從來古雅，欲覓賞音難。有如此、和聲軟語，甚韓湘、風雪度藍關。君知否，挽櫻評柳，卻是香山。</p><p>又</p><p>澄江陸起潛皆山樓四景雲林遠市君</p><p>山下枕江流，為群山冠冕。塔院居乎絕頂，</p><p>舊有浮遠堂，今廢。</p><p>俯長江、不佔洞庭波，山拔地形高。對扶疏古木，浮圖倒影，勢壓雄濤。門掩翠微僧院，應有月明敲。物換堂安在，斷碣閒拋。</p><p>不識廬山真面，是誰將此屋，突兀林坳。上層臺回首，萬境入詩豪。響天心、數聲長嘯，任清風、吹頂發蕭騷。憑闌久，青琴何處，獨立瓊瑤。</p><p>瑤臺聚八仙</p><p>千巖競秀澄江之山，崒嵂清麗，奔駛</p><p>相觸，自北而東，由東而南，笑人應接不</p><p>暇，其秀氣之所鍾歟</p><p>屋上青山。青未了、凌虛試一憑闌。亂峰疊嶂，無限古色蒼寒。正喜雲閒雲又去，片雲未識我心閒。對林巒。底須謝屐，何用躋攀。</p><p>三十六梯眺遠，任半空笑語，飛落人間。賦筆吟箋，塵事竟不相關。朝來自然氣爽，更好是秋屏宜晚看。蓬壺裡，有天開圖畫，休喚邊鸞。</p><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/dee7b9f33b6e46068795c75baed23d9c></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/a1463750f4064782bb30355f3fbc8daa></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p9.pstatp.com/large/pgc-image/f3f87dfc0ac04c9e88f79157e876678a></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/6fa9e5d0ba2043559c6abecbbc47d4fa></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/913cbabf694345c5822b187f811f6d4c></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/0a94832667fc470f89bfd20a55c3b627></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p3.pstatp.com/large/pgc-image/c2a349db292944d9bbbf3e38460af570></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p9.pstatp.com/large/pgc-image/05f7659643a44bdd964524388dea4935></div><div class=pgc-img><img alt="《全宋詞 2771卷》（1153卷）樂笑翁《張炎》存詞302首" onerror=errorimg.call(this); src=https://p1.pstatp.com/large/pgc-image/ce9665372d374b84a8799ed97dfca871></div></div></div><div class="post-meta meta-tags"><ul class=clearfix><li><a>全宋詞</a></li><li><a>2771</a></li><li><a>1153</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E9%81%8A%E6%88%B2/ff6223a5.html alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c3ddc1e5128549e699ad70955e1e17a1 style=border-radius:25px></a>
<a href=../../tw/%E9%81%8A%E6%88%B2/ff6223a5.html title="《全宋詞 2771卷》（1661—1665卷）賀鑄 洪茶 洪皓 洪惠英 洪邁">《全宋詞 2771卷》（1661—1665卷）賀鑄 洪茶 洪皓 洪惠英 洪邁</a></li><hr><li><a href=../../tw/%E7%A7%91%E6%8A%80/fcfdb485.html alt="《全宋詞 2771卷》（1323卷）此身將過浙江東。夢魂先在鑑湖中。" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9f0a635044ce42539f7ce98accaa35d2 style=border-radius:25px></a>
<a href=../../tw/%E7%A7%91%E6%8A%80/fcfdb485.html title="《全宋詞 2771卷》（1323卷）此身將過浙江東。夢魂先在鑑湖中。">《全宋詞 2771卷》（1323卷）此身將過浙江東。夢魂先在鑑湖中。</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr><li><a href=../../tw/%E9%81%8A%E6%88%B2/6dba71c.html alt="《全宋詞 2771卷》（1821—1842卷）李清照 李洤 李璮 李商英李演" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/6dba71c.html title="《全宋詞 2771卷》（1821—1842卷）李清照 李洤 李璮 李商英李演">《全宋詞 2771卷》（1821—1842卷）李清照 李洤 李璮 李商英李演</a></li><hr><li><a href=../../tw/%E9%81%8A%E6%88%B2/d74f15b.html alt="《全宋詞 2771卷》（2121—2130卷） 史浩 史介翁 史深 史愚 史鑄" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/4e7e91e7992d4125b66839fdbf54d1cb style=border-radius:25px></a>
<a href=../../tw/%E9%81%8A%E6%88%B2/d74f15b.html title="《全宋詞 2771卷》（2121—2130卷） 史浩 史介翁 史深 史愚 史鑄">《全宋詞 2771卷》（2121—2130卷） 史浩 史介翁 史深 史愚 史鑄</a></li><hr><li><a href=../../tw/%E9%81%8A%E6%88%B2/13c6501.html alt="《全宋詞 2771卷》（966—984卷） 薛夢桂 潘希白 文及翁 林自然" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/1fecc032daf442759592966850caef9a style=border-radius:25px></a>
<a href=../../tw/%E9%81%8A%E6%88%B2/13c6501.html title="《全宋詞 2771卷》（966—984卷） 薛夢桂 潘希白 文及翁 林自然">《全宋詞 2771卷》（966—984卷） 薛夢桂 潘希白 文及翁 林自然</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>