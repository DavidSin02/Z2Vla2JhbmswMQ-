<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>人固有一死，或重於泰山，或輕於鴻毛！重讀司馬遷《報任少卿書》 | 极客快訊</title><meta property="og:title" content="人固有一死，或重於泰山，或輕於鴻毛！重讀司馬遷《報任少卿書》 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p9.pstatp.com/large/pgc-image/5befe0cba73b405cbcd83ebcfab90942"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/e48b393.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/e48b393.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/e48b393.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/e48b393.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/e48b393.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/e48b393.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/e48b393.html><link rel=canonical href=https://geekbank.cf/tw/%e7%a7%91%e5%ad%b8/e48b393.html><meta property="article:published_time" content="2020-10-29T21:01:49+08:00"><meta property="article:modified_time" content="2020-10-29T21:01:49+08:00"><meta name=Keywords content><meta name=description content="人固有一死，或重於泰山，或輕於鴻毛！重讀司馬遷《報任少卿書》"><meta name=author content="极客快訊"><meta property="og:url" content="/tw/%E7%A7%91%E5%AD%B8/e48b393.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>人固有一死，或重於泰山，或輕於鴻毛！重讀司馬遷《報任少卿書》</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div class=pgc-img><img alt=人固有一死，或重於泰山，或輕於鴻毛！重讀司馬遷《報任少卿書》 onerror=errorimg.call(this); src=https://p9.pstatp.com/large/pgc-image/5befe0cba73b405cbcd83ebcfab90942><p class=pgc-img-caption></p></div><p><strong>報任少卿書</strong></p><p>司馬遷</p><p><br></p><p>　　太史公牛馬走司馬遷再拜言。少卿足下：曩者辱賜書，教以慎於接物、推賢進士為務。意氣勤勤懇懇，若望僕不相師，而用流俗人之言，僕非敢如此也。僕雖罷駑，亦嘗側聞長者之遺風矣。顧自以為身殘處穢，動而見尤，欲益反損，是以獨鬱悒而誰與語。諺曰：“誰為為之？孰令聽之？”蓋鍾子期死，伯牙終身不復鼓琴，何則？士為知己者用，女為說己者容。若僕，大質已虧缺矣，雖才懷隨和，行若由夷，終不可以為榮，適足以見笑而自點耳。</p><p><br></p><p>　　書辭宜答，會東從上來，又迫賤事，相見日淺，卒卒無須臾之間，得竭志意。今少卿抱不測之罪，涉旬月，迫季冬；僕又薄從上雍，恐卒然不可為諱，是僕終已不得舒憤懣以曉左右，則長逝者魂魄私恨無窮。請略陳固陋。闕然久不報，幸勿為過！</p><div class=pgc-img><img alt=人固有一死，或重於泰山，或輕於鴻毛！重讀司馬遷《報任少卿書》 onerror=errorimg.call(this); src=https://p3.pstatp.com/large/pgc-image/482aee519d7f4f8cb73d2539c4ae94b9><p class=pgc-img-caption></p></div><p>　　僕聞之：“修身者，智之符也；愛施者，仁之端也；取予者，義之表也；恥辱者，勇之決也；立名者，行之極也。”士有此五者，然後可以託於世，列於君子之林矣。故禍莫憯於欲利，悲莫痛於傷心，行莫醜於辱先，詬莫大於宮刑。刑餘之人，無所比數，非一世也，所從來遠矣。昔衛靈公與雍渠同載，孔子適陳；商鞅因景監見，趙良寒心；同子參乘，袁絲變色：自古而恥之。夫以中材之人，事有關於宦豎，莫不傷氣，而況於慷慨之士乎？如今朝廷雖乏人，奈何令刀鋸之餘，薦天下之豪俊哉！</p><p><br></p><p>　　僕賴先人緒業，得待罪輦轂下，二十餘年矣。所以自惟：上之不能納忠效信，有奇策材力之譽，自結明主；次之又不能拾遺補闕，招賢進能，顯巖穴之士；外之不能備行伍，攻城野戰，有斬將搴旗之功；下之不能積日累勞，取尊官厚祿，以為宗族交遊光寵。四者無一遂，苟合取容，無所短長之效，可見於此矣。曏者，僕亦嘗廁下大夫之列，陪外廷末議，不以此時引維綱，盡思慮，今已虧形為掃除之隸，在闒茸之中，乃欲仰首伸眉，論列是非，不亦輕朝廷、羞當世之士耶？嗟乎！嗟乎！如僕尚何言哉！尚何言哉！</p><div class=pgc-img><img alt=人固有一死，或重於泰山，或輕於鴻毛！重讀司馬遷《報任少卿書》 onerror=errorimg.call(this); src=https://p1.pstatp.com/large/pgc-image/bd84d2f20f5646ad8c29aa40c29c9219><p class=pgc-img-caption></p></div><p>　　且事本末未易明也。僕少負不羈之才，長無鄉曲之譽，主上幸以先人之故，使得奉薄伎，出入周衛之中。僕以為戴盆何以望天，故絕賓客之知，忘室家之業，日夜思竭其不肖之才力，務一心營職，以求親媚於主上。而事乃有大謬不然者！</p><p><br></p><p>　　夫僕與李陵俱居門下，素非能相善也。趣舍異路，未嘗銜杯酒，接殷勤之餘歡。然僕觀其為人，自守奇士，事親孝，與士信，臨財廉，取予義，分別有讓，恭儉下人，常思奮不顧身，以徇國家之急。其素所蓄積也，僕以為有國士之風。夫人臣出萬死不顧一生之計，赴公家之難，斯已奇矣。今舉事一不當，而全軀保妻子之臣，隨而媒孽其短，僕誠私心痛之。且李陵提步卒不滿五千，深踐戎馬之地，足歷王庭，垂餌虎口，橫挑強胡，仰億萬之師，與單于連戰十有餘日，所殺過當。虜救死扶傷不給，旃裘之君長鹹震怖，乃悉徵其左、右賢王，舉引弓之人，一國共攻而圍之。轉鬥千里，矢盡道窮，救兵不至，士卒死傷如積；然陵一呼勞軍，士無不起，躬自流涕，沬血飲泣，更張空弮，冒白刃，北向爭死敵者。</p><p><br></p><p>　　陵未沒時，使有來報，漢公卿王侯皆奉觴上壽。後數日，陵敗書聞，主上為之食不甘味，聽朝不怡；大臣憂懼，不知所出。僕竊不自料其卑賤，見主上慘愴怛悼，誠欲效其款款之愚，以為李陵素與士大夫絕甘分少，能得人死力，雖古之名將，不能過也。身雖陷敗，彼觀其意，且欲得其當而報於漢。事已無可奈何，其所摧敗，功亦足以暴於天下矣。</p><div class=pgc-img><img alt=人固有一死，或重於泰山，或輕於鴻毛！重讀司馬遷《報任少卿書》 onerror=errorimg.call(this); src=https://p1.pstatp.com/large/pgc-image/8b5b60ab401248819f492e45e4451fc6><p class=pgc-img-caption></p></div><p>　　僕懷欲陳之而未有路，適會召問，即以此指，推言陵之功，欲以廣主上之意，塞睚眥之辭。未能盡明，明主不曉，以為僕沮貳師，而為李陵遊說，遂下於理。拳拳之忠，終不能自列，因為誣上，卒從吏議。家貧，貨賂不足以自贖；交遊莫救，左右親近不為一言。身非木石，獨與法吏為伍，深幽囹圄之中，誰可告愬者！此真少卿所親見，僕行事豈不然乎？李陵既生降，隤其家聲，而僕又佴之蠶室，重為天下觀笑。悲夫！悲夫！事未易一二為俗人言也。</p><p><br></p><p>　　僕之先非有剖符丹書之功，文史星曆，近乎卜祝之間，固主上所戲弄，倡優所畜，流俗之所輕也。假令僕伏法受誅，若九牛亡一毛，與螻蟻何以異？而世又不與能死節者比，特以為智窮罪極，不能自免，卒就死耳。何也？素所自樹立使然也。人固有一死，或重於泰山，或輕於鴻毛，用之所趨異也。太上不辱先，其次不辱身，其次不辱理色，其次不辱辭令，其次詘體受辱，其次易服受辱，其次關木索、被箠楚受辱，其次剔毛髮、嬰金鐵受辱，其次毀肌膚、斷肢體受辱，最下腐刑極矣！傳曰：“刑不上大夫。”此言士節不可不勉勵也。</p><p><br></p><p>　　猛虎在深山，百獸震恐，及在檻阱之中，搖尾而求食，積威約之漸也。故士有畫地為牢，勢不可入；削木為吏，議不可對，定計於鮮也。今交手足，受木索，暴肌膚，受榜箠，幽於圜牆之中。當此之時，見獄吏則頭搶地，視徒隸則心惕息。何者？積威約之勢也。及以至是，言不辱者，所謂強顏耳，曷足貴乎！</p><p><br></p><p>　　且西伯，伯也，拘於羑里；李斯，相也，具於五刑；淮陰，王也，受械於陳；彭越、張敖，南面稱孤，繫獄抵罪；絳侯誅諸呂，權傾五伯，囚於請室；魏其，大將也，衣赭衣，關三木；季布為朱家鉗奴；灌夫受辱於居室。此人皆身至王侯將相，聲聞鄰國，及罪至罔加，不能引決自裁，在塵埃之中，古今一體，安在其不辱也!由此言之，勇怯，勢也；強弱，形也。審矣，何足怪乎？夫人不能早自裁繩墨之外，以稍陵遲，至於鞭箠之間，乃欲引節，斯不亦遠乎！古人所以重施刑于大夫者，殆為此也。</p><p><br></p><p>　　夫人情莫不貪生惡死，念父母，顧妻子;至激於義理者不然，乃有所不得已也。今僕不幸，早失父母，無兄弟之親，獨身孤立，少卿視僕於妻子何如哉？且勇者不必死節，怯夫慕義，何處不勉焉！僕雖怯懦，欲苟活，亦頗識去就之分矣，何至自沉溺縲紲之辱哉！且夫臧獲婢妾，猶能引決，況僕之不得已乎？所以隱忍苟活，幽於糞土之中而不辭者，恨私心有所不盡，鄙陋沒世，而文采不表於後也。</p><p><br></p><p>　　古者富貴而名摩滅，不可勝記，唯倜儻非常之人稱焉。蓋文王拘而演《周易》；仲尼厄而作《春秋》；屈原放逐，乃賦《離騷》；左丘失明，厥有《國語》；孫子臏腳，《兵法》修列；不韋遷蜀，世傳《呂覽》；韓非囚秦，《說難》《孤憤》；《詩》三百篇，大底聖賢發憤之所為作也。此人皆意有所鬱結，不得通其道，故述往事、思來者。乃如左丘無目，孫子斷足，終不可用，退而論書策以舒其憤，思垂空文以自見。</p><p><br></p><p>　　僕竊不遜，近自託於無能之辭，網羅天下放失舊聞，略考其行事，綜其終始，稽其成敗興壞之紀，上計軒轅，下至於茲，為十表，本紀十二，書八章，世家三十，列傳七十，凡百三十篇。亦欲以究天人之際，通古今之變，成一家之言。草創未就，會遭此禍，惜其不成，是以就極刑而無慍色。僕誠以著此書，藏之名山，傳之其人，通邑大都，則僕償前辱之責，雖萬被戮，豈有悔哉！然此可為智者道，難為俗人言也！</p><p><br></p><p>　　且負下未易居，下流多謗議。僕以口語遇遭此禍，重為鄉黨所笑，以汙辱先人，亦何面目覆上父母之丘墓乎？雖累百世，垢彌甚耳！是以腸一日而九回，居則忽忽若有所亡，出則不知其所往。每念斯恥，汗未嘗不發背沾衣也！身直為閨閤之臣，寧得自引深藏於巖穴邪？故且從俗浮沉，與時俯仰，以通其狂惑。今少卿乃教以推賢進士，無乃與僕私心剌謬乎？今雖欲自雕琢，曼辭以自飾，無益，於俗不信，適足取辱耳。要之死日然後是非乃定。書不能悉意，故略陳固陋，謹再拜。</p><p><br></p><div class=pgc-img><img alt=人固有一死，或重於泰山，或輕於鴻毛！重讀司馬遷《報任少卿書》 onerror=errorimg.call(this); src=https://p9.pstatp.com/large/pgc-image/9ca4b08eb1b14a32a4048b93ddf6fb71><p class=pgc-img-caption></p></div><p><strong>作品導讀</strong></p><p>　　<strong>《 報任少卿書》是我國古典文學史上第一篇富於抒情性的長篇書信。司馬遷在這篇書信中，用千迴百轉之筆，表達了自己的光明磊落之志、憤激不平之氣和曲腸九回之情。辭氣沉雄，情懷慷慨。</strong></p></div><div class="post-meta meta-tags"><ul class=clearfix><li><a>或重</a></li><li><a>或輕</a></li><li><a>重讀</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/7e83c23.html alt=《長安十二時辰》：人固有一死，或重於泰山，或輕於鴻毛 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/06e8d6c88b504c1da298fb21eca99e02 style=border-radius:25px></a>
<a href=../../tw/%E7%A7%91%E5%AD%B8/7e83c23.html title=《長安十二時辰》：人固有一死，或重於泰山，或輕於鴻毛>《長安十二時辰》：人固有一死，或重於泰山，或輕於鴻毛</a></li><hr><li><a href=../../tw/%E7%A7%91%E5%AD%B8/1672caf.html alt="司馬遷：或重於泰山 或輕於鴻毛" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15576541793229ec4942df3 style=border-radius:25px></a>
<a href=../../tw/%E7%A7%91%E5%AD%B8/1672caf.html title="司馬遷：或重於泰山 或輕於鴻毛">司馬遷：或重於泰山 或輕於鴻毛</a></li><hr><li><a href=../../tw/%E7%A7%91%E5%AD%B8/2687019.html alt=人固有一死，或重於泰山，或輕於鴻毛 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d8c29cb6c118485582c1d87552f2cfb9 style=border-radius:25px></a>
<a href=../../tw/%E7%A7%91%E5%AD%B8/2687019.html title=人固有一死，或重於泰山，或輕於鴻毛>人固有一死，或重於泰山，或輕於鴻毛</a></li><hr><li><a href=../../tw/%E7%A7%91%E5%AD%B8/5385d0d.html alt=人固有一死，或重於泰山，或輕於鴻毛，“死亡”相關英語表達 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/e4f1bf49e1a44c52a4cc3e0fa25da517 style=border-radius:25px></a>
<a href=../../tw/%E7%A7%91%E5%AD%B8/5385d0d.html title=人固有一死，或重於泰山，或輕於鴻毛，“死亡”相關英語表達>人固有一死，或重於泰山，或輕於鴻毛，“死亡”相關英語表達</a></li><hr><li><a href=../../tw/%E7%A7%91%E5%AD%B8/2723bd0.html alt=人固有一死，或重於泰山，或輕於鴻毛，司馬遷的死是重於泰山嗎 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b278be94f16c487692be09d9228f765a style=border-radius:25px></a>
<a href=../../tw/%E7%A7%91%E5%AD%B8/2723bd0.html title=人固有一死，或重於泰山，或輕於鴻毛，司馬遷的死是重於泰山嗎>人固有一死，或重於泰山，或輕於鴻毛，司馬遷的死是重於泰山嗎</a></li><hr><li><a href=../../tw/%E7%A7%91%E5%AD%B8/5ddd6b9.html alt=人固有一死，或重於泰山，或輕於鴻毛：司馬遷的最後時刻 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/91f902b9eb584e01988652e3d583f73a style=border-radius:25px></a>
<a href=../../tw/%E7%A7%91%E5%AD%B8/5ddd6b9.html title=人固有一死，或重於泰山，或輕於鴻毛：司馬遷的最後時刻>人固有一死，或重於泰山，或輕於鴻毛：司馬遷的最後時刻</a></li><hr><li><a href=../../tw/%E7%A7%91%E5%AD%B8/19edff0.html alt=人固有一活，或輕於鴻毛，或重於泰山 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/ad878caf3a954c229ba260e055f3a0a6 style=border-radius:25px></a>
<a href=../../tw/%E7%A7%91%E5%AD%B8/19edff0.html title=人固有一活，或輕於鴻毛，或重於泰山>人固有一活，或輕於鴻毛，或重於泰山</a></li><hr><li><a href=../../tw/%E7%A7%91%E5%AD%B8/256fdef.html alt=萬古神帝：人固有一死，或重於泰山，或輕於鴻毛，張若塵有多重 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/bedf87b263fc4ddeacf2b7eae0e5ed73 style=border-radius:25px></a>
<a href=../../tw/%E7%A7%91%E5%AD%B8/256fdef.html title=萬古神帝：人固有一死，或重於泰山，或輕於鴻毛，張若塵有多重>萬古神帝：人固有一死，或重於泰山，或輕於鴻毛，張若塵有多重</a></li><hr><li><a href=../../tw/%E7%A7%91%E6%8A%80/cb898404.html alt=重讀《論持久戰》——持久戰的三個階段 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/cb898404.html title=重讀《論持久戰》——持久戰的三個階段>重讀《論持久戰》——持久戰的三個階段</a></li><hr><li><a href=../../tw/%E7%A7%91%E5%AD%B8/994c9827.html alt=重讀經典！《夢的解析》第六章（1）：夢的凝縮作用 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/f43494e63383462cadd101bf5b10da20 style=border-radius:25px></a>
<a href=../../tw/%E7%A7%91%E5%AD%B8/994c9827.html title=重讀經典！《夢的解析》第六章（1）：夢的凝縮作用>重讀經典！《夢的解析》第六章（1）：夢的凝縮作用</a></li><hr><li><a href=../../tw/%E9%81%8A%E6%88%B2/b1350c56.html alt=重讀金庸之鐵槍廟裡話鐵槍 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/25ee6dedcef445568ffa27f4099246c4 style=border-radius:25px></a>
<a href=../../tw/%E9%81%8A%E6%88%B2/b1350c56.html title=重讀金庸之鐵槍廟裡話鐵槍>重讀金庸之鐵槍廟裡話鐵槍</a></li><hr><li><a href=../../tw/%E7%A7%91%E5%AD%B8/2e32c6e4.html alt=改革開放四十年，重讀波蘭尼《大轉型》 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/153322336527228b5eae184 style=border-radius:25px></a>
<a href=../../tw/%E7%A7%91%E5%AD%B8/2e32c6e4.html title=改革開放四十年，重讀波蘭尼《大轉型》>改革開放四十年，重讀波蘭尼《大轉型》</a></li><hr><li><a href=../../tw/%E7%A7%91%E6%8A%80/1fd1282.html alt=重讀《菜根譚》六二、大智若愚，大巧似拙 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/7fc9a3e1eaba44d392f244b4de81f89d style=border-radius:25px></a>
<a href=../../tw/%E7%A7%91%E6%8A%80/1fd1282.html title=重讀《菜根譚》六二、大智若愚，大巧似拙>重讀《菜根譚》六二、大智若愚，大巧似拙</a></li><hr><li><a href=../../tw/%E7%A7%91%E5%AD%B8/fa6f9e6.html alt=04人固有一死或重於泰山或輕於鴻毛 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/fa6f9e6.html title=04人固有一死或重於泰山或輕於鴻毛>04人固有一死或重於泰山或輕於鴻毛</a></li><hr><li><a href=../../tw/%E7%A7%91%E5%AD%B8/5ffc27e.html alt=人固有一死，或輕於鴻毛，或買個壽險？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/0b9f34a9bd784747afa4e6118af69294 style=border-radius:25px></a>
<a href=../../tw/%E7%A7%91%E5%AD%B8/5ffc27e.html title=人固有一死，或輕於鴻毛，或買個壽險？>人固有一死，或輕於鴻毛，或買個壽險？</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>