<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>精讀精品：破解醫門八法，治病八訣！ | 极客快訊</title><meta property="og:title" content="精讀精品：破解醫門八法，治病八訣！ - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/a831a3ecfffc408f945bab9c8763112e"><link rel=alternate hreflang=x-default href=https://geekbank.cf/tw/%e7%a7%91%e5%ad%b8/e81dac96.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/e81dac96.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/e81dac96.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/e81dac96.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/e81dac96.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/e81dac96.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/e81dac96.html><link rel=canonical href=https://geekbank.cf/tw/%e7%a7%91%e5%ad%b8/e81dac96.html><meta property="article:published_time" content="2020-11-14T20:58:12+08:00"><meta property="article:modified_time" content="2020-11-14T20:58:12+08:00"><meta name=Keywords content><meta name=description content="精讀精品：破解醫門八法，治病八訣！"><meta name=author content="极客快訊"><meta property="og:url" content="/tw/%E7%A7%91%E5%AD%B8/e81dac96.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>精讀精品：破解醫門八法，治病八訣！</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><div class=pgc-img><img alt=精讀精品：破解醫門八法，治病八訣！ onerror=errorimg.call(this); src=https://p1.pstatp.com/large/pgc-image/a831a3ecfffc408f945bab9c8763112e></div><p>論病之原，以內傷、外感，四字括之。論病之情，則以寒、熱、虛、實、表、裡、陰、陽，八字統之。而論治病之方，則又以汗、和、下、消、吐、清、溫、補，八法盡之。蓋一法之中，八法備焉。八法之中，百法備焉。病變雖多，而法歸於一。此予數十年來，心領神會，歷試而不謬者，盡見於八篇中矣。學人誠熟讀而精思之，於以救濟蒼生，亦未必無小補</p><p><strong>論汗法</strong></p><p>汗者，散也。經雲∶邪在皮毛者，汗而發之是也。又云∶體若燔炭，汗出而散是也。然有當汗不汗誤人者，有不當汗而汗誤人者。有當汗不可汗，而妄汗之誤人者。有當汗不可汗，而又不可以不汗，汗之不得其道以誤人者。有當汗而汗之不中其經，不辨其藥，知發而不知斂以誤人者。是不可以不審也。</p><p>何則？風寒初客於人也，頭痛發熱而惡寒，鼻塞聲重而體痛，此皮毛受病，法當汗之，若失時不汗，或汗不如法，以致腠理閉塞，榮衛不通，病邪深入，流傳經絡者有之，此當汗亦有頭痛發熱與傷寒同，而其人倦怠無力，鼻不塞，聲不重，脈來虛弱，此內傷元氣不足之證；又有勞心好色，真陰虧損，內熱、晡熱，脈細數而無力者；</p><p>又有傷食病，胸膈滿悶吞酸噯腐，日晡潮熱，氣口脈緊者；又有寒痰厥逆，溼淫香港腳，內癰、外癰，瘀血凝積，以及風溫、溼溫，中暑自汗諸症，皆有寒熱，與外感風寒似同而實異，若誤汗之，變症百出矣。所謂不當汗而汗者此也。</p><p>若夫症在外感應汗之例，而其人臍之左右上下，或有動氣，則不可以汗。經雲∶動氣在右，不可發汗，汗則衄而渴、心煩、飲水即吐。動氣在左，不可發汗，汗則頭眩、汗不止、筋惕肉 。動氣在上，不可發汗，汗則氣上衝，正在心中。</p><p>動氣在下，不可發汗，汗則無汗，心大煩、骨節疼、目運、食入則吐、舌不得前。又脈沉咽燥，病已入裡，汗之則津液越出，大便難而譫語。又少陰證，但厥無汗，而強發之，則動血，未知從何道出，或從耳目或從口鼻出者，此為下厥上竭，為難治。又少陰中寒，不可發汗，汗則厥逆蜷臥，不能自溫也。又寸脈弱者，不可發汗，汗則亡陽。尺脈弱者，不可發汗，汗則亡陰也。又諸亡血家不可汗，汗則直視、額上陷。淋家不可汗，汗則便血。瘡家不可汗，汗則痙。又傷寒病在少陽，不可汗，汗則譫妄。又壞病、虛人，及女人經水適來者，皆不可汗，若妄汗之，變症百出矣。所謂當汗不可汗，而妄汗誤人者此也。</p><p>夫病不可汗，而又不可以不汗，則將聽之乎？是有道焉，傷寒賦雲∶動氣理中去白朮，是即於理中湯去術而加汗藥，保元氣而除病氣也。又熱邪入裡而表未解者，仲景有麻黃石膏之例，有葛根黃連黃芩之例，是清涼解表法也。又太陽證、脈沉細，少陰證、反發熱者，有麻黃附子細辛之例，是溫中解表法也。</p><p>又少陽中風，用柴胡湯加桂枝，是和解中兼表法也。又陽虛者，東垣用補中湯加表藥。陰虛者，丹溪用芎歸湯加表藥，其法精且密矣。總而言之凡一切陽虛者，皆宜補中發汗。一切陰虛者，皆宜養陰發汗。挾熱者，皆宜清涼發汗。挾寒者，皆宜溫經發汗。傷食者，則宜消導發汗。感重而體實者，汗之宜重，麻黃湯。感輕而體虛者，汗之宜輕，香蘇散。</p><p>又東南之地，不比西北，隆冬開花，少霜雪，人稟常弱，腠理空疏，凡用汗藥，只須對症，不必過重。予嘗治傷寒初起，專用香蘇散加荊、防、川芎、秦艽、蔓荊等藥，一劑愈，甚則兩服，無有不安。而麻黃峻劑，數十年來，不上兩餘。可見地土不同，用藥迥別。其有陰虛、陽虛、挾寒、挾熱、兼食而為病者，即按前法治之，但師古人用藥之意，而未嘗盡泥其方，隨時隨證酌量處治，往往有驗。此皆已試之成法，而與斯世共白之。所以拯災救患者，莫切乎此。此汗之之道也。</p><p>且三陽之病，淺深不同，治有次第。假如症在太陽，而發散陽明，已隔一層。病在太陽陽明，而和解少陽，則引賊入門矣。假如病在二經，而專治一經，已遺一經。病在三經，而偏治一經，即遺二經矣。假如病在一經，而兼治二經，或兼治三經，則邪過經矣。況太陽無汗，麻黃為最。太陽有汗，桂枝可先。葛根專主陽明，柴胡專主少陽。</p><p>皆的當不易之藥。至於九味羌活，乃兩感熱證三陽三陰並治之法，初非為太陽一經設也。又柴葛解肌湯，乃治春溫夏熱之證，自裡達表，其症不惡寒而口渴。若新感風寒，惡寒而口不渴者，非所宜也。又傷風自汗，用桂枝湯，傷暑自汗，則不可用，若誤用之，熱邪愈盛而病必增劇。若於暑症而妄行發散，復傷津液，名曰重 ，多致不救。古人設為白朮、防風例以治風，設益元散、香薷飲以治暑，俾不犯三陽禁忌者，良有以也。</p><p>又人知發汗退熱之法，而不知斂汗退熱之法。汗不出則散之，汗出多則斂之。斂也者非五味、酸棗之謂，其謂致病有因，出汗有由，治得其宜，汗自斂耳。譬如風傷衛汗自出者，以桂枝湯和榮衛，祛風邪而汗自止。若熱邪傳裡，令人汗出者，乃熱氣燻蒸，如釜中吹煮，水氣旁流，非虛也，急用白虎湯清之。</p><p>若邪已結聚，不大便者，則用承氣湯下之，熱氣退而汗自收矣。此與傷暑自汗略同。但暑傷氣，為虛邪，只有清補並行之一法。寒傷形，為實邪，則清熱之外，更有攻下止汗之法也。復有發散太過，遂至汗多亡陽，身 動欲擗地者，宜用真武湯。此救逆之良藥，與中寒冷汗自出者，同類並稱。又與熱證汗出者，大相徑庭矣。其他少陽證，頭微汗，或盜汗者，小柴胡湯。水氣症，頭汗出者，小半夏加茯苓湯至於虛人自汗、盜汗等症，則歸脾、補中、八珍、十全，按法而用，委曲尋繹，各盡其妙而後即安，所謂汗之必中其經，必得其藥，知發而知斂者此也。嗟嗟！百病起於風寒，風寒必先客表，汗得其法，何病不除！汗法一差，夭枉隨之矣。籲！汗豈易言哉！</p><p><strong>論和法</strong></p><p>傷寒在表者，可汗；在裡者，可下；其在半表半里者，惟有和之一法焉。仲景用小柴胡湯加減是已。然有當和不和誤人者，有不當和而和以誤人者。有當和而和，而不知寒熱之多寡，稟質之虛實，臟腑之燥溼，邪氣之兼併以誤人者，是不可不辨也。</p><p>夫病當耳聾脅痛，寒熱往來之際，應用柴胡湯和解之，而或以麻黃、桂枝發表，誤矣。或以大黃、芒硝攻裡，則尤誤矣。又或因其胸滿脅痛而吐之，則亦誤矣。蓋病在少陽，有三禁焉，汗、吐、下是也。且非惟汗、吐、下有所當禁，即舍此三法而妄用他藥，均為無益而反有害。古人有言，少陽膽為清淨之府，無出入之路，只有和解一法，柴胡一方，最為切當何其所見明確，而立法精微，亦至此乎？此所謂當和而和者也。</p><p>然亦有不當和而和者，如病邪在表，未入少陽，誤用柴胡，謂之引賊入門。輕則為瘧，重則傳入心胞，漸變神昏不語之候。亦有邪已入裡，燥渴譫語諸症簇，而醫者僅以柴胡湯治之，則病不解。至於內傷勞倦，內傷飲食，氣虛血虛，癰腫瘀血諸證，皆令寒熱往來，似瘧非瘧，均非柴胡湯所能去者，若不辨明證候，切實用藥，而藉此平穩之法，巧為藏拙，誤人非淺。所謂不當和而和者此也。</p><p>然亦有當和而和，而不知寒熱之多寡者何也？夫傷寒之邪，在表為寒，在裡為熱，在半表半里，則為寒熱交界之所。然有偏於表者則寒多，偏於裡者則熱多，而用藥須與之相稱，庶陰陽和平而邪氣頓解。否則寒多而益其寒，熱多而助其熱，藥既不平，病益增劇。此非不和也，和之而不得寒熱多寡之宜者也。</p><p>然又有當和而和，而不知稟質之虛實者何也？夫客邪在表，譬如賊甫入門，豈敢遽登吾堂而入吾室，必窺其堂奧空虛，乃乘隙而進。是以小柴胡用人蔘者，所以補正氣，使正氣旺則邪無所容，自然得汗而解。蓋由是門入，復由是門出也。亦有表邪失汗，腠理致密，賊無出路，由此而傳入少陽，熱氣漸盛，此不關本氣之虛，故有不用人蔘而和解自愈者，是知病有虛實，法在變通，不可誤也。</p><p>然又有當和而和，而不知臟腑之燥溼者何也？如病在少陽，而口不渴，大便如常，是津液未傷，清潤之藥不宜太過，而半夏、生薑皆可用也。若口大渴，大便漸結，是邪氣將入於陰，津液漸少，則辛燥之藥可除，而花粉、栝蔞有必用矣。所謂臟腑有燥溼之不同者此也。</p><p>然又有當和而和，而不知邪之兼併者何也？假如邪在少陽，而太陽陽明證未罷，是少陽兼表邪也，小柴胡中須加表藥，仲景有柴胡加桂枝之例矣。又如邪在少陽，而兼裡熱，則便閉、譫語、燥渴之症生，小柴胡中須兼裡藥，仲景有柴胡加芒硝之例矣。又三陽合病，合目則汗，面垢、譫語，遺尿者，用白虎湯和解之。蓋三陽同病必連胃腑，故以辛涼之藥，內清本腑、外徹肌膚，令三經之邪一同解散，是又專以清劑為和矣。所謂邪有兼併者此也。</p><p>由是推之，有清而和者，有溫而和者，有消而和者，有補而和者，有燥而和者，有潤而和者，有兼表而和者，有兼攻而和者。和之義則一，而和之法變化無窮焉。知斯意者，則溫熱之治，瘟疫之方，時行 瘧，皆從此推展之，不難應手而愈矣。世人漫曰和解，而不能盡其和之法，將有增氣助邪，而益其爭，堅其病者，和云乎哉！</p><p><strong>論下法</strong></p><p>下者，攻也，攻其邪也。病在表，則汗之；在半表半里，則和之；病在裡，則下之而已然有當下不下誤人者，有不當下而下誤人者。有當下不可下，而妄下之誤人者，有當下不可下，而又不可以不下，下之不得其法以誤人者。有當下而下之不知淺深，不分便溺與蓄血不論湯丸以誤人者。</p><p>又雜症中，不別寒熱、積滯、痰、水、蟲、血、癰、膿以誤人者，是不何謂當下不下？仲景雲∶少陰病，得之二三日，口燥咽乾者，急下之。少陰病，六七日腹滿不大便者，急下之。下利，脈滑數，不欲食，按之心下硬者，有宿食也，急下之。陽明病，譫語，不能食，胃中有燥屎也，可下之。陽明病，發熱汗多者，急下之。少陰病，下利清水，色純青，心下必痛，口乾燥者，急下之。</p><p>傷寒六七日，目中不了了，睛不和，無表證，大便難者，急下之。此皆在當下之例，若失時不下，則津液枯竭，身如槁木，勢難挽回然又有不當下而下者何也？如傷寒表證未罷，病在陽也，下之則成結胸。病邪雖已入裡而散漫於三陰經絡之間，尚未結實，若遽下之，亦成痞氣。況有陰結之症，大便反硬，得溫則行，如開冰解凍之象；又雜症中，有高年血燥不行者，有新產血枯不行者，有病後亡津液者，有亡血者，有日久不更衣，腹無所苦，別無他症者，若誤下之，變症蜂起矣。所謂不當下而下者此也。</p><p>然又有當下不可下者何也？病有熱邪傳裡，已成可下之證，而其人臍之上、下、左、右或有動氣，則不可以下。經雲∶動氣在右，不可下，下之則津液內竭，咽燥鼻幹，頭眩心悸也。動氣在左，不可下，下之則腹內拘急，食不下，動氣更劇，雖有身熱，臥則欲蜷動氣在上，不可下，下之則掌握煩熱，身浮汗洩，欲得水自灌。</p><p>動氣在下，不可下，下之則腹滿頭眩，食則清谷，心下痞也。又咽中閉塞者不可下，下之則下輕上重，水漿不入，蜷臥，身疼，下利日數十行。又脈微弱者不可下。脈浮大，按之無力者，不可下。脈遲者不可下。喘而胸滿者不可下。欲吐、欲嘔者不可下。病患陽氣素微者不可下，下之則呃。病患平素胃弱，不能食者，不可下。病中能食，胃無燥屎也，不可下。小便清者不可下。</p><p>病人腹滿時減，復如故者，不可下。若誤下之，變症百出矣。所謂當下不可下，而妄下誤人者然有當下不可下，而又不得不下者，何也？夫以羸弱之人，虛細之脈，一旦而熱邪乘之是為正虛邪盛，最難措手。古人有清法焉，有潤法焉，有導法焉，有少少微和之法焉，有先補後攻，先攻後補之法焉，有攻補並行之法焉，不可不講也。如三黃解毒，清之也。麻仁梨汁，潤之也。蜜煎、豬膽汁、土瓜根導之也。涼膈散、大柴胡，少少和之也。更有脈虛體弱不能勝任者，則先補之而後攻之，或暫攻之而隨補之，或以人蔘湯，送下三黃枳術丸。</p><p>又或以人蔘、栝蔞、枳實，攻補並行而不相悖。蓋峻劑一投，即以參、術、歸、芍維持調護於其中，俾邪氣潛消而正氣安固，不愧為王者之師矣。又有雜症中，大便不通，其用藥之法可相參者。如老人、久病患、新產婦人，每多大便閉結之症，丹溪用四物湯，東垣用通幽湯，予嘗合而酌之，而加以蓯蓉、枸杞、柏子仁、芝麻、松子仁、人乳、梨汁、蜂蜜之類，隨手取效。又嘗於四物加升麻，及前滋潤藥，治老人血枯，數至圊而不能便者，往往有驗，此皆委曲疏通之法。若果人虛，雖傳經熱邪，不妨借用，寧得猛然一往，敗壞真元，至成洞瀉，雖曰天命，豈非人事哉！所謂下之貴得其法者此也。</p><p>然又有當下而下，而不知淺深，不分便溺與蓄血，不論湯丸以誤人者何也？如仲景大承氣湯，必痞、滿、燥、實兼全者，乃可用之。若僅痞滿而未燥實者，仲景只用瀉心湯。痞滿兼燥而未實者，仲景只用小承氣湯。除去芒硝，恐傷下焦陰血也。燥實在下而痞滿輕者，仲景只用調胃承氣湯。</p><p>除去枳、樸，恐傷上焦陽氣也。又有太陽傷風證，誤下而傳太陰，以致腹痛者，則用桂枝湯加芍藥；大實痛者，桂枝湯加大黃，是解表之中兼攻裡也。又有邪從少陽來，寒熱未除，則用大柴胡湯，是和解之中兼攻裡也。又結胸證，項背強，從胸至腹硬滿而痛，手不可近者，仲景用大陷胸湯、丸。若不按不痛者，只用小陷胸湯。</p><p>若寒食結胸，用三白散熱藥攻之。又水結胸，頭出汗者，用小半夏加茯苓湯。水停脅下，痛不可忍者，則用十棗湯。凡結胸陰陽二症，服藥罔效，《活人》俱用枳實理中丸，應手而愈。又《河間三書》雲∶鬱熱蓄甚，神昏厥逆，脈反滯澀，有微細欲絕之象，世俗未明造化之理，投以溫藥則不可救；或者妄行攻下，致殘陰暴絕，勢大可危。不下亦危，宜用涼膈散合解毒湯，養陰退陽，積熱藉以宣散，則心胸和暢，而脈漸以生。</p><p>此皆用藥淺深之次第也。又如太陽症未罷，口渴，小便短澀，大便如常，此為溺澀不通之證，治用五苓散。又太陽傳本，熱結膀胱其人如狂，少腹硬滿而痛，小便自利者，此為蓄血下焦，宜抵當湯、丸。若蓄血輕微，但少腹急結，未至硬滿者，則用桃核承氣湯。或用生地四物湯，加酒洗大黃各半下之，尤為穩當。蓋溺澀證，大便如常；燥糞證小便不利；蓄血證小便自利、大便色黑也。此便溺、蓄血之所由分也。血結膀胱，病勢最急，則用抵當湯，稍輕者，抵當丸。結胸惡證悉具，則用大陷胸湯，稍輕者，大陷胸丸。其他盪滌腸胃，推陳致新之法，則皆用湯。古人有言，凡用下藥攻邪氣，湯劑勝丸散。誠以熱淫於內。用湯液滌除之，為清淨耳。此湯、丸之別也。</p><p>然又有雜症中，不別寒熱、積滯、痰、水、蟲、血、癰膿以誤人者何也？東垣治傷食證腹痛、便閉、拒按者，因於冷食，用見 丸；因於熱食，用三黃枳術丸。若冷熱互傷，則以二丸酌其所食之多寡而互用之，應手取效。又實熱老痰，滾痰丸；水腫實證，神佑丸；蟲積，剪紅丸；血積，花蕊丹、失笑丸；腸癰，牡丹皮散，隨症立方，各有攸宜，此雜近世庸家，不講於法，每視下藥為畏途，病者亦視下藥為砒鴆，致令熱症垂危，袖手旁觀，委之天數，大可悲耳。昔張子和《儒門事親》三法，即以下法為補，謂下去其邪而正氣自復，谷、肉、果、菜，無往而非補養之物。雖其說未合時宜，而於治病攻邪之法正未可缺吾願學人仰而思之，平心而察之，得其要領，以施救濟之方，將以躋斯民於壽域不難矣。</p><p><strong>論消法</strong></p><p>消者，去其壅也。臟腑、筋絡、肌肉之間，本無此物而忽有之，必為消散，乃得其平。經雲∶堅者削之是已。然有當消不消誤人者，有不當消而消誤人者，有當消而消之不得其法以誤人者，有消之而不明部分以誤人者，有消之而不辨夫積聚之原，有氣、血、積食、停痰、蓄水、癰膿、蟲蠱、勞瘵，與夫 癖、 瘕、七疝、胞痺、腸覃、石瘕，以及前後二陰諸疾以誤人者，是不可不審也。</p><p>凡人起居有常，飲食有節，和平恬淡，氣血周流，穀神充暢，病安從來，惟夫一有不慎則六淫外侵，七情內動，飲食停滯，邪日留止，則諸症生焉。法當及時消導，俾其速散，氣行則愈耳。倘遷延日久，積氣盤踞堅牢，日漸強大，有欲拔不能之勢，雖有智者，亦難為力，此當消不消之過也。</p><p>然亦有不當消而消者何也？假如氣虛中滿，名之曰鼓，腹皮膨急，中空無物，取其形如鼓之狀，而因以名之。此為敗症，必須填實，庶乎可消，與蠱症之為蟲為血，內實而有物者大相徑庭。又如脾虛水腫，土衰不能制水也，非補土不可；真陽大虧，火衰不能生土者，非溫暖命門不可。又有脾虛食不消者，氣虛不能運化而生痰者，腎虛水泛為痰者，血枯而經水斷絕者，皆非消導所可行，而或妄用之，誤人多矣。所謂不當消而消者此也。</p><p>然又有當消而消之不得其法者何也？夫積聚、 瘕之症，有初、中、末之三法焉。當其邪氣初客，所積未堅，則先消之而後和之。及其所積日久，氣鬱漸深，溼熱相生，塊因漸大，法從中治，當祛溼熱之邪，削之、 之以底於平。但邪氣久客，正氣必虛，須以補瀉迭相為用，如薛立齋用歸脾湯，送下蘆薈丸。予亦嘗用五味異功散，佐以和中丸，皆攻補並行中治之道也。若夫塊消及半，便從末治，不使攻擊，但補其氣、調其血、導達其經脈，俾榮衛流通而塊自消矣。凡攻病之藥，皆損氣血，不可過也，此消之之法也。</p><p>然又有消之而不明部分者何也？心、肝、脾、肺、腎，分佈五方，胃、大腸、小腸、膀胱、三焦、膽與膻中，皆附麗有常所，而皮毛、肌肉、筋骨，各有淺深，凡用湯、丸、膏、散，必須按其部分，而君、臣、佐、使，駕馭有方，使不得移，則病處當之，不至誅伐無過矣。此醫門第一義也，而於消法為尤要。不明乎此，而妄行克削，則病未消而元氣已消，其害可勝言哉！況乎積聚之原，有氣、血、食積，停痰、蓄水、癰膿、蟲蠱、勞瘵，與夫 癖、瘕、七疝、胞痺、腸覃、石瘕，以及前後二陰諸疾，各各不同，若不明辨，為害非輕。予因約略而指數之。</p><p>夫積者，成於五臟，推之不移者也。聚者，成於六腑，推之則移者也。其忽聚忽散者，氣也。痛有定處而不散者，血也。得食則痛，噯腐吞酸者，食積也。腹有塊，按之而 者，痰也。先足腫，後及腹者，水也。先腹滿，後及四肢者，脹也。痛引兩脅，咳而吐涎者，停飲也。咳而胸痛，吐膿腥臭者，肺癰也。當胃而痛，嘔而吐膿者，胃脘癰也。當臍而痛，小便如淋，轉側作水聲者，腸癰也。</p><p>憎寒壯熱，飲食如常，身有痛，偏著一處者，外癰也。病人嗜食甘甜、或異物，飢時則痛，脣之上下有白斑點者，蟲也。蟲有九，溼熱所生，而為蛇、為鱉，則血之所成也。胡以知為蛇鱉？腹中如有物，動而痛不可忍，吃血故也。又嶺南之地，以蠱害人，施於飲食，他方之蠱，多因近池飲冷，陰受蛇、 之毒也。病患咳嗽痰紅，抑抑不樂，畏見人，喉癢而咳劇者，勞瘵生蟲也。 如弓弦，筋病也。癖則隱癖，附骨之病也。 則有塊可徵，積之類也。瘕者或有或無，痞氣之類也。</p><p>少腹如湯沃，小便澀者，胞痺也。痛引睪丸，疝也。女人經水自行，而腹塊漸大，如懷子者，腸覃也。經水不行，而腹塊漸大，並非妊者，石瘕也。有妊、無妊，可於脈之滑、澀辨之也。至於溼熱下墜，則為陰菌、陰蝕、陰挺下脫、陰莖腫爛之類，而虛火內爍庚金，則為痔漏、為懸癰、為髒毒，種種見症，不一而足，務在明辨證候，按法而消之也。醫者以一消字，視為泛常，而不知其變化曲折，較他法為尤難，則奈何不詳稽博考，以盡濟時之仁術也耶？</p><p><strong>論吐法</strong></p><p>吐者，治上焦也。胸次之間，咽喉之地，或有痰、食、癰膿，法當吐之。經曰∶其高者因而越之是已。然有當吐不吐誤人者，有不當吐而吐以誤人者，有當吐不可吐而妄吐之以誤人者，亦有當吐不可吐而又不可以不吐，吐之不得其法以誤人者，是不可不辨也。</p><p>即如纏喉、鎖喉諸症，皆風痰鬱火壅塞其間，不急吐之，則脹閉難忍矣。又或食停胸膈消化弗及，無由轉輸，脹滿疼痛者，必須吐之，否則胸高滿悶，變症莫測矣。又有停痰蓄飲阻塞清道，日久生變，或妨礙飲食，或頭眩心悸，或吞酸噯腐，手足麻痺，種種不齊，宜用吐法導祛其痰，諸症如失。又有胃脘癰，嘔吐膿血者，經雲∶嘔家有膿，不須治嘔，膿儘自愈。凡此皆當吐而吐者也。</p><p>然亦有不當吐而吐者何也？如少陽中風，胸滿而煩，此邪氣而非有物，不可吐，吐則驚悸也。又少陰病，始得之，手足厥冷，飲食入口則吐，此膈上有寒飲，不可吐也。病在太陽不可吐，吐之則不能食，反生內煩。雖曰吐中有散，然邪氣不除，已為小逆也。此不當吐而吐者也。</p><p>然又有當吐不可吐者何也？蓋凡病用吐，必察其病之虛實；因人取吐，先察其人之性情不可誤也。夫病在上焦可吐之症，而其人病勢危篤，或老弱氣衰者，或體質素虛，脈息微弱者，婦人新產者，自吐不止者，諸亡血者，有動氣者，四肢厥冷，冷汗自出者，皆不可吐吐之則為逆候，此因其虛而禁吐也。若夫病久之人，宿積已深，一行吐法，心火自降，相火必強，設犯房勞，轉生虛症，反難救藥。更須戒怒凝神，調息靜養，越三旬而出戶，方為合法。若其人性氣剛暴，好怒喜淫，不守禁忌，將何恃以無恐？此又因性情而禁吐也。所謂當吐不可吐者此也。</p><p>然有不可吐，而又不得不吐者何也？病患脈滑大，胸膈停痰，胃脘積食，非吐不除，食用瓜蒂散與橘紅淡鹽湯，痰以二陳湯，用指探喉中而出之。體質極虛者，或以桔梗煎湯代之斯為穩當。而予更有法焉，予嘗治寒痰閉塞，厥逆昏沉者，用半夏、橘紅各八錢，濃煎半杯，和薑汁成一杯，頻頻灌之，痰隨藥出，則拭之，隨灌隨吐，隨吐隨灌，少頃痰開藥下其人即蘇。如此者甚眾。</p><p>又嘗治風邪中髒將脫之證，其人張口痰鳴，聲如曳鋸，溲便自遺者，更難任吐，而稀涎、皁角等藥，既不可用，亦不暇用，因以大劑參、附、姜、夏，濃煎灌之，藥隨痰出，則拭之，隨灌隨吐，隨吐隨灌，久之藥力下嚥，胸膈流通，參、附大進，立至數兩，其人漸蘇，一月之間參藥數斤，遂至平復，如此者又眾。又嘗治風痰熱閉之症，以牛黃丸，灌如前法。頸疽內攻，藥不得入者，以蘇合香丸，灌如前法。風熱不語者，以解語丹，灌如前法。中暑不醒者，以消暑丸，灌如前法。</p><p>中惡不醒者，以前項橘、半、薑汁，灌如前法。魘夢不醒者，以蓮鬚、蔥白煎酒，灌如前法。自縊不醒者，以肉桂三錢煎水，灌如前法。喉閉喉風，以杜牛膝搗汁，雄黃丸等，灌如前法，俱獲全安，如此者又眾。更有牙關緊急，閉塞不通者，以搐鼻散，吹鼻取嚏，嚏出牙開，或痰或食，隨吐而出，其人遂蘇，如此者尤眾。蓋因證用藥，隨藥取吐，不吐之吐，其意更深。此皆古人之成法，而予稍為變通者也。</p><p>昔仲景治胸痛不能食，按之反有涎吐，下利日數十行，吐之利則止，是以吐痰止利也。丹溪治妊婦轉脬，小便不通，用補中益氣湯，隨服而探吐之，往往有驗，是以吐法通小便也。華佗以醋蒜吐蛇，河澗以狗油、雄黃同瓜蒂以吐蟲而通膈，丹溪又以韭汁去瘀血以治前症。由此觀之，症在危疑之際，古人恆以湧劑，盡其神化莫測之用，況於顯然易見者乎！則近世醫者，每將此法置之高閣，亦似汗下之外，並無吐法，以致病中常有自嘔、自吐而為順症者，見者驚，聞者駭，醫家亦不論虛實而亟亟止之，反成壞病，害人多矣。籲，可不畏哉！</p><p><strong>論清法</strong></p><p>清者，清其熱也。臟腑有熱，則清之。經雲∶熱者寒之，是已。然有當清不清誤人者，有不當清而清誤人者，有當清而清之不分內傷、外感以誤人者，有當清而清之不量其人、不量其證以誤人者，是不可不察也。</p><p>夫六淫之邪，除中寒、寒溼外，皆不免於病熱。熱氣燻蒸，或見於口舌、脣齒之間，或見於口渴、便溺之際，灼知其熱而不清，則斑黃狂亂，厥逆吐衄，諸症叢生，不一而足。此當清不清之誤也。</p><p>然又有不當清而清者何也？有如勞力辛苦之人，中氣大虛，發熱倦怠，心煩溺赤，名曰虛火，蓋春生之令不行，無陽以護其榮衛，與外感熱證，相隔霄壤。又有陰虛勞瘵之證，日晡潮熱，與夫產後血虛，發熱煩躁，證象白虎，誤服白虎者難救。更有命門火衰，浮陽上泛有似於火者。又有陰盛隔陽，假熱之證，其人面赤狂躁，欲坐臥泥水中，或數日不大便，或舌黑而潤，或脈反洪大，崢崢然鼓擊於指下，按之豁然而空者，或口渴欲得冷凍飲料而不能下或因下元虛冷，頻飲熱湯以自救，世俗不識，誤投涼藥，下嚥即危矣。此不當清而清之誤也。</p><p>然又有清之而不分內傷、外感者何也？蓋風寒閉火，則散而清之，經雲∶火鬱發之是也暑熱傷氣，則補而清之，東垣清暑益氣湯是也。溼熱之火，則或散、或滲、或下而清之，開鬼門、清淨府、除陳 是也。</p><p>燥熱之火，則潤而清之，通大便也。傷食積熱，則消而清之，食去火自平也。惟夫傷寒傳入胃腑，熱勢如蒸，自汗口渴，飲冷而能消水者，借非白虎湯之類，鮮克有濟也。更有陽盛拒陰之證，清藥不入，到口隨吐，則以薑汁些少為引，或姜制黃連反佐以取之，所謂寒因熱用是也。此外感實火之清法也。若夫七情氣結，喜、怒、憂、思、悲、恐、驚，互相感觸，火從內發，丹溪治以越鞠丸，開六鬱也。</p><p>立齋主以逍遙散調肝氣也，意以一方治木鬱而諸鬱皆解也。然經雲∶怒則氣上，喜則氣緩，悲則氣消，恐則氣下，驚則氣亂，思則氣結。逍遙一方，以之治氣上、氣結者，固為相宜，而於氣緩、氣消、氣亂、氣下之證，恐猶未合。蓋氣虛者，必補其氣。血虛者，必滋其血。氣旺血充而七情之火悠焉以平。至若真陰不足，而火上炎者，壯水之主以鎮陽光。真陽不足，而火上炎者引火歸原以導龍入海。</p><p>此內傷虛火之治法也。或者曰∶病因於火，而以熱藥治之，何也？不知外感之火，邪火也，人火也，有形之火，後天之火也，得水則滅，故可以水折。內傷之火，虛火也，龍雷之火也，無形之火，先天之火也，得水則炎，故不可以水折，譬如龍得水而愈奮飛，雷因雨而益震動，動陰蒙沉晦之氣，光焰燭天，必俟雲收日出而龍雷各歸其宅耳。是以虛火可補而不可瀉也。其有專用參 ，而不用八味者，因其穴宅無寒也。其有專用六味而不用桂附者，因其穴宅無水也。補則同，而引之者稍不同耳。蓋外感之火，以涼為清。內傷之火，以補為清也。</p><p>然又有清之而不量其人者何也？夫以壯實之人，而患實熱之病。清之稍重，尚為無礙。若本體素虛，臟腑本寒，飲食素少，腸胃虛滑，或產後、病後、房室之後，即有熱證，亦宜少少用之，寧可不足，不使有餘；或餘熱未清，即以輕藥代之，庶幾病去人安，倘清劑過多則療熱未已而寒生矣。此清之貴量其人也。</p><p>然又有清之不量其證者何也？夫以大熱之證，而清劑太微，則病不除，微熱之證，而清劑太過，則寒證即至，但不及猶可再清，太過則將醫藥矣。且凡病清之而不去者，猶有法焉壯水是也。王太僕雲∶大熱而甚，寒之不寒，是無水也，當滋其腎。腎水者，天真之水也取我天真之水以制外邪，何邪不服？</p><p>何熱不除？而又何必沾沾於寒涼，以滋罪戾乎！由是觀之，外感之火，尚當滋水以制之，而內傷者更可知矣。大抵清火之藥，不可久恃，必歸本於滋陰。滋陰之法，又不能開胃扶脾，以恢復元氣，則參、苓、 、術，亦當酌量而用。非曰清後必補，但元氣無虧者，可以不補；元氣有虧，必須補之。俟其飲食漸進，精神爽慧，然後止藥可也。此清之貴量其證也。總而言之，有外感之火，有內傷之火，外感為實，內傷為虛，來路不同，治法迥別，寧曰熱者寒之，遂足以畢醫家之能事也乎！</p><p><strong>論溫法</strong></p><p>溫者，溫其中也。髒受寒侵，必須溫劑。經雲∶寒者熱之，是已。然有當溫不溫誤人者即有不當溫而溫以誤人者，有當溫而溫之不得其法以誤人者，有當溫而溫之不量其人、不量其證與其時以誤人者，是不可不審也。</p><p>天地殺厲之氣，莫甚於傷寒，其自表而入者，初時即行溫散，則病自除。若不由表入，而直中陰經者，名曰中寒。其症惡寒厥逆，口鼻氣冷，或冷汗自出，嘔吐瀉利，或腹中急痛厥逆無脈，下利清谷，種種寒證並見，法當溫之。又或寒溼侵淫，四肢拘急，發為痛痺，亦宜溫散。此當溫而溫者也。</p><p>然又有不當溫而溫者何也？如傷寒邪熱傳裡，口燥、咽乾，便閉、譫語，以及斑、黃、狂亂、衄、吐、便血諸症，其不可溫，固無論矣。若乃病熱已深，厥逆漸進，舌則乾枯，反不知渴，又或挾熱下利，神昏氣弱，或脈來澀滯，反不應指，色似煙燻，形如槁木，近之無聲，望之似脫，甚至血液衰耗，筋脈拘攣，但脣、口、齒、舌，乾燥而不可解者，此為真熱假寒之候，世俗未明亢害承製之理，誤投熱劑，下嚥即敗矣。更有鬱熱內蓄，身反惡寒；溼熱脹滿，皮膚反冷；中暑煩心，脈虛自汗；燥氣焚金，痿軟無力者，皆不可溫。又有陰虛脈細數，陽乘陰而吐血者，亦不可溫，溫之則為逆候，此所謂不當溫而溫者也。</p><p>然又有當溫而溫之不得其法者何也？假如冬令傷寒，則溫而散之。冬令傷風，則溫而解之。寒痰壅閉，則溫而開之。冷食所傷，則溫而消之。至若中寒暴痛，大便反硬，溫藥不止者，則以熱劑下之。時當暑月，而納涼飲冷，暴受寒侵者，亦當溫之。體虛挾寒者，溫而補之。寒客中焦，理中湯溫之。寒客下焦，四逆湯溫之。又有陰盛格陽於外，溫藥不效者，則以白通湯加人尿、豬膽汁反佐以取之，經雲∶熱因寒用是已。</p><p>復有真虛挾寒，命門火衰者，必須補其真陽，太僕有言∶大寒而盛，熱之不熱，是無火也，當補其心。此心字，指命門而言，《內經》所謂七節之旁中有小心是也。書曰∶益心之陽，寒亦通行，滋腎之陰，熱之猶可是也。然而醫家有溫熱之溫，有溫存之溫，參、 、歸、術，和平之性，溫存之溫也春日煦煦是也。</p><p>附子、姜、桂，辛辣之性，溫熱之溫也，夏日烈烈是也。和煦之日，人人可近，燥烈之日，非積雪凝寒，開冰解凍不可近也。更有表裡皆寒之證，始用溫藥，裡寒頓除，表邪未散，復傳經絡，以致始為寒中，而其後轉變為熱中者，容或有之。借非斟酌時宜對證投劑，是先以溫藥救之者，繼以溫藥賊之矣。亦有三陰直中，初無表邪，而溫劑太過遂令寒退熱生，初終異轍，是不可以不謹。所謂溫之貴得其法者此也。</p><p>然又有溫之不量其人者何也？夫以氣虛無火之人，陽氣素微，一旦客寒乘之，則溫劑宜重，且多服亦可無傷。若其人平素火旺，不喜辛溫，或曾有陰虛失血之症，不能用溫者，即中新寒，溫藥不宜太過，病退則止，不必盡劑，斯為克當其人矣。若論其證，寒之重者，微熱不除，寒之輕者，過熱則亢，且溫之與補，有相兼者，有不必相兼者。虛而且寒，則兼用之。若寒而不虛，即專以溫藥主之。丹溪雲∶客寒暴痛，兼有積食者，可用桂、附，不可遽用人蔘。蓋溫即是補，予遵其法，先用姜、桂溫之，審其果虛，然後以參、術輔之，是以屢用屢驗，無有差忒，此溫之貴量其證也。</p><p>若論其時，盛夏之月，溫劑宜輕，時值隆冬，溫劑宜重。然亦有時當盛暑，而得虛寒極重之證，曾用參、附煎膏而治癒者，此舍時從證法也。譬如霜降以後，禁用白虎，然亦有陽明證，蒸熱自汗，譫語煩躁，口渴飲冷者，雖當雨雪飄搖之際，亦曾用白虎治之而痊安，但不宜太過耳。此溫之貴量其時，而清劑可類推已。</p><p>邇時醫者，群尚溫補，痛戒寒涼，且曰∶陽為君子，陰為小人。又曰∶陽明君子，苟有過，人必知之，誠以知之而即為補救，猶可言也。不思藥以療病，及轉而療藥，則病必增劇而成危險之候，又況桂枝下嚥，陽盛則殆；承氣入胃，陰盛以敗。安危之機，禍如反掌，每多救援弗及之處，仁者鑑此，顧不痛歟！吾願醫者，精思審處，晰理不差於毫釐，用藥悉歸於中正，俾偏陰偏陽之藥，無往不底於中和，斯為善治。噫！可不勉哉！</p><p><strong>論補法</strong></p><p>補者，補其虛也。經曰∶不能治其虛，安問其餘。又曰∶邪之所湊，其氣必虛。又曰∶精氣奪則虛。又曰∶虛者補也。補之為義，大矣哉！然有當補不補，誤人者；有不當補而補誤人者；亦有當補而不分氣血，不辨寒熱，不識開合，不知緩急，不分五臟，不明根本，不深求調攝之方以誤人者。是不可不講也。</p><p>何謂當補不補？夫虛者，損之漸，損者，虛之積也。初時不覺，久則病成。假如陽虛不補，則氣日消。陰虛不補，則血日耗。消且耗焉，則天真榮衛之氣漸絕，而虧損成矣，雖欲補之，將何及矣。又有大虛之證，內實不足，外似有餘，脈浮大而澀，面赤火炎，身浮頭眩煩躁不寧，此為出汗暈脫之機，更有精神浮散，徹夜不寐者，其禍尤速，法當養榮、歸脾輩，加斂藥以收攝元神。俾浮散之氣，退藏於密，庶幾可救。復有陰虛火亢，氣逆上衝，不得眠者，法當滋水以制之，切忌苦寒瀉火之藥，反傷真氣。若誤清之，去生遠矣。古人有言至虛有盛候，反瀉銜冤者此也，此當補不補之誤也。</p><div class=pgc-img><img alt=精讀精品：破解醫門八法，治病八訣！ onerror=errorimg.call(this); src=https://p1.pstatp.com/large/pgc-image/6e8d37ebf62b4dfa8e7ec3f70d082838></div><p>然亦有不當補而補者何也？病有脈實證實，不能任補者，固無論矣，即其人本體素虛，而客邪初至，病勢方張，若驟補之，未免閉門留寇。更有大實之症，積熱在中，脈反細澀，神昏體倦，甚至憎寒振慄，欲著復衣，酷肖虛寒之象，而其人必有脣焦口燥，便閉溺赤諸症與真虛者相隔天淵，倘不明辨精切，誤投補劑，陋矣。古人有言，大實有羸狀，誤補益疾者此也。此不當補而補之之誤也。</p><p>然亦有當補而補之不分氣、血，不辨寒、熱者何也？經曰∶氣主煦之，血主濡之。氣用四君子湯，凡一切補氣藥，皆從此出也。血用四物湯，凡一切補血藥，皆從此出也。然而少火者，生氣之原。丹田者，出氣之海。補氣而不補火者非也。不思少火生氣，而壯火即食氣譬如傷暑之人，四肢無力；溼熱成痿，不能舉動者，火傷氣也。人知補火可以益氣，而不知清火亦所以益氣，補則同而寒、熱不同也。又如血熱之症，宜補血、行血以清之，血寒之症，宜溫經養血以和之。立齋治法，血熱而吐者，謂之陽乘陰，熱迫血而妄行也，治用四生丸、六味湯；血寒而吐者，謂之陰乘陽，如天寒地凍，水凝成冰也，治用理中湯加當歸。醫家常須識此，勿令誤也。更有去血過多，成升斗者，無分寒熱，皆當補益，所謂血脫者益其氣，乃陽生陰長之至理。蓋有形之血，不能速生，無形之氣，所當急固。以無形生有形，先天造化，本如是耳。此氣血、寒熱之分也。</p><p>然又有補之而不識開合、不知緩急者何也？天地之理，有合必有開，用藥之機，有補必有瀉，如補中湯用參 ，必用陳皮以開之；六味湯用熟地，即用澤瀉以導之，古人用藥，補正必兼瀉邪，邪去則補自得力。又況虛中挾邪，正當開其一面，戢我民眾，攻彼賊寇，或縱或擒，有收有放，庶幾賊退民安，而國本堅固，更須酌其邪正之強弱，而用藥多寡得宜，方為合法。是以古方中，有補、散並行者，參蘇飲、益氣湯是也。有消、補並行者，枳術丸、理中丸是也。有攻、補並行者，瀉心湯、硝石丸是也。</p><p>有溫、補並行者，治中湯、參附湯是也。有清、補並行者，參連飲、人蔘白虎湯是也。更有當峻補者，有當緩補者，有當平補者如極虛之人，垂危之病，非大劑湯液，不能挽回。予嘗用參、附煎膏，日服數兩，而救陽微將脫之證。又嘗用參、麥煎膏，服至數兩，而救津液將枯之證。亦有無力服參，而以 、術代之者。隨時處治，往往有功。至於病邪未盡，元氣雖虛，不任重補，則從容和緩以補之相其機宜，循序漸進，脈症相安，漸為減藥，谷肉果菜，食養盡之，以底於平康。其有體質素虛，別無大寒、大熱之證，欲服丸散以葆真元者，則用平和之藥，調理氣血，不敢妄使偏僻之方，久而爭勝，反有傷也。此開合、緩急之意也。</p><p>然又有補之而不分五臟者何也？夫五臟有正補之法，有相生而補之之法。《難經》曰∶損其肺者，益其氣；損其心者，和其榮衛；損其脾者，調其飲食、適其寒溫；損其肝者，緩其中；損其腎者，益其精∶此正補也。</p><p>又如肺虛者補脾，土生金也；脾虛者補命門，火生土也；心虛者補肝，木生火也；肝虛者補腎，水生木也；腎虛者補肺，金生水也∶此相生而補之也。而予更有根本之說焉，胚胎始兆，形骸未成，先生兩腎，腎者、先天之根本也。HT地一聲，一事未知，先求乳食，是脾者、後天之根本也。然而先天之中，有水有火，水曰真陰，火曰真陽。名之曰真，則非氣、非血、而為氣血之母。生身生命全賴乎此。</p><p>周子曰∶無極之真，二五之精，妙合而凝，凝然不動，感而遂通，隨吾神以為往來者此也。古人深知此理，用六味滋水，八味補火，十補、斑龍，水火兼濟，法非不善矣。然而以假補真，必其真者，未曾盡喪，庶幾有效。若先天祖氣蕩然無存，雖有靈芝，亦難續命，而況庶草乎！至於後天根本，尤當培養，不可忽視。</p><p>經曰∶安谷則昌，絕谷則危。又云∶粥漿入胃，則虛者活古人診脈，必曰胃氣。制方則曰補中，又曰歸脾、健脾者，良有以也。夫飲食入胃，分佈五臟，灌溉周身，如兵家之糧餉，民間之煙火，一有不繼，兵民離散矣。然而因餓致病者固多，而因傷致病者，亦復不少。過嗜肥甘則痰生，過嗜醇釀則飲積，瓜果乳酥，溼從內受，發為腫滿瀉利。五味偏啖，久而增氣，皆令夭殃。可不慎哉！是知脾腎兩髒，皆為根本，不可偏廢。古人或謂補脾不如補腎者，以命門之火，可生脾土也；或謂補腎不如補脾者，以飲食之精，自能下注於腎也。須知脾弱而腎不虛者，則補脾為亟，腎弱而脾不虛者，則補腎為先，若脾腎兩虛，則並補之。藥既補矣，更加攝養有方，斯為善道。諺有之曰∶藥補不如食補。我則曰∶食補不如精補，精補不如神補。節飲食，惜精神，用藥得宜，病有不痊焉者寡。</p><p>▍聲明：</p><p>○ 本文涉及方藥請在專業中醫師的指導下使用。</p><p>○ 本文來自網絡，版權歸創作人所有，我們尊重著作權所有人的合法權益，如涉及版權爭議，請著作權人告知我方刪除，雷濤醫師微信號：342218535，歡迎投稿交流嘮嗑，謝謝。</p></div></div><div class="post-meta meta-tags"><ul class=clearfix><li><a>精讀</a></li><li><a>醫門</a></li><li><a>八法</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/9ad73c3c.html alt=GB50974-2014精讀：消防給水系統常見問題分析 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/0b02c8ebb0824692bf48869b61bfc88d style=border-radius:25px></a>
<a href=../../tw/%E7%A7%91%E6%8A%80/9ad73c3c.html title=GB50974-2014精讀：消防給水系統常見問題分析>GB50974-2014精讀：消防給水系統常見問題分析</a></li><hr><li><a href=../../tw/%E7%A7%91%E6%8A%80/96e78d64.html alt=精讀一篇Science，學習如何巧妙確定活性位點 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1e60d7bc77124215ac4ca320cd643e7a style=border-radius:25px></a>
<a href=../../tw/%E7%A7%91%E6%8A%80/96e78d64.html title=精讀一篇Science，學習如何巧妙確定活性位點>精讀一篇Science，學習如何巧妙確定活性位點</a></li><hr><li><a href=../../tw/%E7%A7%91%E5%AD%B8/44ed6683.html alt=中醫治療八法及其代表方總結！ class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/44ed6683.html title=中醫治療八法及其代表方總結！>中醫治療八法及其代表方總結！</a></li><hr><li><a href=../../tw/%E7%A7%91%E5%AD%B8/46ccf485.html alt=中醫治療八法詳解 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/46ccf485.html title=中醫治療八法詳解>中醫治療八法詳解</a></li><hr><li><a href=../../tw/%E7%A7%91%E5%AD%B8/ad8a3642.html alt="精讀一篇Nature Energy：鋰電要想用得久，回收技術不能少" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/182afd335e2d47e9b8939a40bc82e2f9 style=border-radius:25px></a>
<a href=../../tw/%E7%A7%91%E5%AD%B8/ad8a3642.html title="精讀一篇Nature Energy：鋰電要想用得久，回收技術不能少">精讀一篇Nature Energy：鋰電要想用得久，回收技術不能少</a></li><hr><li><a href=../../tw/%E7%A7%91%E5%AD%B8/126bc0da.html alt="姚堯精讀《資治通鑑》第一冊 戰國變法 第5集 吳起之死" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/48f0a2050b5e42f6a12871bf01e38f51 style=border-radius:25px></a>
<a href=../../tw/%E7%A7%91%E5%AD%B8/126bc0da.html title="姚堯精讀《資治通鑑》第一冊 戰國變法 第5集 吳起之死">姚堯精讀《資治通鑑》第一冊 戰國變法 第5集 吳起之死</a></li><hr><li><a href=../../tw/%E7%A7%91%E5%AD%B8/e404269.html alt=讀睡詩詞精讀《望海潮·擬古羈旅詞》 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f695a2495eb94e0c863c277322758726 style=border-radius:25px></a>
<a href=../../tw/%E7%A7%91%E5%AD%B8/e404269.html title=讀睡詩詞精讀《望海潮·擬古羈旅詞》>讀睡詩詞精讀《望海潮·擬古羈旅詞》</a></li><hr><li><a href=../../tw/%E7%A7%91%E6%8A%80/3222280.html alt=Science精讀，瞭解缺陷才能克服缺陷 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/60467c6393ab47c8b68e602f2e08dc4b style=border-radius:25px></a>
<a href=../../tw/%E7%A7%91%E6%8A%80/3222280.html title=Science精讀，瞭解缺陷才能克服缺陷>Science精讀，瞭解缺陷才能克服缺陷</a></li><hr><li><a href=../../tw/%E7%A7%91%E6%8A%80/d3fce34.html alt=精讀一篇PRL：化學活性真的與配位數有關？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a64c809cf47343d69b778a1a0a8e9ca0 style=border-radius:25px></a>
<a href=../../tw/%E7%A7%91%E6%8A%80/d3fce34.html title=精讀一篇PRL：化學活性真的與配位數有關？>精讀一篇PRL：化學活性真的與配位數有關？</a></li><hr><li><a href=../../tw/%E7%A7%91%E5%AD%B8/a3e8a50.html alt=《神室八法》剛、柔、誠、信、和、靜、虛、靈，道家八字修法 class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/pgc-image/cd7383b98c7843b2b93c4eb5b01e1eff style=border-radius:25px></a>
<a href=../../tw/%E7%A7%91%E5%AD%B8/a3e8a50.html title=《神室八法》剛、柔、誠、信、和、靜、虛、靈，道家八字修法>《神室八法》剛、柔、誠、信、和、靜、虛、靈，道家八字修法</a></li><hr><li><a href=../../tw/%E9%81%8A%E6%88%B2/895a14b.html alt=精讀三國：明明是劉皇叔暴打督郵，為何卻讓張飛頂罪？ class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/31fe000231de88afff8c style=border-radius:25px></a>
<a href=../../tw/%E9%81%8A%E6%88%B2/895a14b.html title=精讀三國：明明是劉皇叔暴打督郵，為何卻讓張飛頂罪？>精讀三國：明明是劉皇叔暴打督郵，為何卻讓張飛頂罪？</a></li><hr><li><a href=../../tw/%E9%81%8A%E6%88%B2/158e3d6.html alt=精讀唐詩《金縷衣》，這首淺白的詩為什麼能成為經典？ class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/1e652f31-3ac4-4353-8020-58ab16b0da21 style=border-radius:25px></a>
<a href=../../tw/%E9%81%8A%E6%88%B2/158e3d6.html title=精讀唐詩《金縷衣》，這首淺白的詩為什麼能成為經典？>精讀唐詩《金縷衣》，這首淺白的詩為什麼能成為經典？</a></li><hr><li><a href=../../tw/%E9%81%8A%E6%88%B2/5b7dd27.html alt=《鍼灸聚英》神針八法分享 class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/pgc-image/03e4b5c26df94bd6a5574ab562a0234f style=border-radius:25px></a>
<a href=../../tw/%E9%81%8A%E6%88%B2/5b7dd27.html title=《鍼灸聚英》神針八法分享>《鍼灸聚英》神針八法分享</a></li><hr><li><a href=../../tw/%E9%81%8A%E6%88%B2/4f3ea34.html alt=『鍼灸手法』神針八法 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/bc25b9cb6f294a91aab6d96d353a9092 style=border-radius:25px></a>
<a href=../../tw/%E9%81%8A%E6%88%B2/4f3ea34.html title=『鍼灸手法』神針八法>『鍼灸手法』神針八法</a></li><hr><li><a href=../../tw/%E7%A7%91%E5%AD%B8/4506105.html alt=子午流注與靈龜八法歌訣（值得收藏） class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/626d8680-4ecb-4c0f-b76a-fe85b5676ce9 style=border-radius:25px></a>
<a href=../../tw/%E7%A7%91%E5%AD%B8/4506105.html title=子午流注與靈龜八法歌訣（值得收藏）>子午流注與靈龜八法歌訣（值得收藏）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>