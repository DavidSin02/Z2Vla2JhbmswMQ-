<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《靈素節注類編》：外感內傷總論 | 极客快訊</title><meta property="og:title" content="《靈素節注類編》：外感內傷總論 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/ee19fb5f.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/ee19fb5f.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/ee19fb5f.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/ee19fb5f.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/ee19fb5f.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/ee19fb5f.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/ee19fb5f.html><link rel=canonical href=https://geekbank.cf/tw/%e7%a7%91%e5%ad%b8/ee19fb5f.html><meta property="article:published_time" content="2020-11-14T20:53:26+08:00"><meta property="article:modified_time" content="2020-11-14T20:53:26+08:00"><meta name=Keywords content><meta name=description content="《靈素節注類編》：外感內傷總論"><meta name=author content="极客快訊"><meta property="og:url" content="/tw/%E7%A7%91%E5%AD%B8/ee19fb5f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《靈素節注類編》：外感內傷總論</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><h1>外感內傷總論</h1><p>方脈所主，病證多端，總其綱要，不出外感、內傷兩門。然外感則有風、寒、暑、溼、燥、火之異，其為病不同，而治法迥別，故仲景分六經證治，以辨陰陽、表裡、虛實、寒熱，此《傷寒論》一書，首當體究者也。夫傷寒傳裡，則變為熱，要在辨邪之淺深。若表邪未解，必先解表，方可治裡，此而錯誤，反使外邪內陷而成危證。其有初感風寒，直入於陰者，因其本元不足，則當溫中助陽，不可誤發其表，仲景皆已詳辨者也。</p><p>惟大江以南，風寒無北方之厲，略用辛溫表散即解，其內傳者，多由初治失當，致表氣反閉而變重病，此辨證不明之故也。蓋風由陽氣所化，經言風為百病之長，善行而數變，故隨寒、熱、溫、涼之氣而變，時令寒則為風寒，時令溫則為風溫。自霜降後，寒氣日甚，及冬至一陽下升，至立春陽氣始出於地，陰氣自上而降者尚盛，故寒邪多也；春分以後，陽漸上升，陰漸入地，其氣方溫，至巳月而陽盡升地上，則寒少矣。故經言夏至前病名溫，夏至後病名暑。溫者，純陽之氣，溫甚，則為火邪矣。其名暑者，夏至一陰下升，陽氣上降，陰陽變遷，火溼合化之氣也。故人身之氣，亦隨之而變。夏至前人身內陽外陰，或有寒邪，易於化熱；夏至後外陽內陰，而暑由火溼合化，溼為陰邪，故不可輕投寒劑，而暑病古方，有用姜、附、玉桂者，皆本陰陽至理，而與溫熱之邪治法不同，學人不可不知也。若秋燥之氣，亦有陰、陽、寒、熱之異，餘前集《六氣論》中，俱已辨晰。此為外感之大略也。若夫內傷雜證，仲景《金匱要略》已明大綱，要在分別虛實兩端。凡七情妄動而傷本元者，為虛；飲食不調而有積滯者，為實。其虛者，須辨陰陽、氣血。陰陽根於腎元，氣血生自脾胃。故傷氣血者，調補脾胃尚易；傷陰陽者，培其腎元為難。如其陰損，而脾胃強、大便固者，可用滋潤養陰之法；倘脾胃弱，而兼大便滑者，陽亦傷矣，不可治也。其陽損者，脾胃弱而便不固，必能受助陽之藥為吉；如不能受，陰亦枯矣，不可治也。其有陰陽雖傷，而脾胃尚強者，調理得宜，猶可帶病延年；如陰陽雖非無根，而脾胃先敗者，終歸不起。故經曰∶有胃氣則生，無胃氣則死也。若由飲食、勞倦而傷脾胃，輕者可以調治，久傷不復，必至陰陽俱敗，以無生化之源也。此皆內傷之大略也。且如純虛純實，而可用補用瀉之病少；內傷外感，虛實夾雜之病多。變幻多端，莫可測識。苟非洞明陰陽、氣血生化之理，臟腑、經絡淺深之殊，則不能辨本元之虛實，病邪之所由，難免誤治之失矣。此《內經》之不可不研究以明之也。本門所集病證，有未盡者，當於四診、臟腑、經絡諸門，參合觀之。至於六氣流行，主客變化，每有釀成疫癘者，經分金、木、水、火、土五疫，詳運氣門中。如能悟其至理，病變雖多，皆可一以貫之。故方脈為諸科領袖，則神而明之，存乎其人也。</p><p>□</p><p><strong>《素問·至真要大論》帝曰∶願聞病機。岐伯曰∶諸風掉眩，皆屬於肝；諸寒收引，皆屬於腎；諸氣 鬱，皆屬於肺；諸溼腫滿，皆屬於脾；諸熱瞀螈，皆屬於火；諸痛癢瘡，皆屬於心；諸厥固洩，皆屬於下；諸痿喘嘔，皆屬於上；諸禁鼓 ，如喪神守，皆屬於火；諸痙項強，皆屬於溼；諸逆衝上，皆屬於火；諸脹腹大，皆屬於熱；諸躁狂越，皆屬於火；諸暴強直，皆屬於風；諸病有聲，鼓之如鼓，皆屬於熱；諸病 腫，疼酸驚駭，皆屬於火；諸轉反戾，水液混濁，皆屬於熱；諸病水液，澄澈清冷，皆屬於寒；諸嘔吐酸，暴注下迫，皆屬於熱。故大要曰∶謹守病機，各司其屬，有者求之，無者求之，盛者責之，虛者責之，必先五勝，疏其血氣，令其調達，而致和平。此之謂也。</strong></p><p>此總標百病各有所屬，名為病機。機者，發動所由，為病之因也。其機皆同，謂之皆屬。然有陰陽、虛實、外感、內傷之異，必當細辨。即如肝為風木之髒，風為陽邪而動洩，故諸風病之動掉眩冒者，皆屬於肝，然有外感之風，則為實邪，血少內生之風，則為虛邪也；腎為寒水之髒，寒為陰邪而凝斂，故諸寒病之收引氣血者，皆屬於腎，然有外感之寒為實邪，而可發散，有陽虛內生之寒，必當溫補也，其餘諸證，莫不皆然矣；諸氣 鬱，皆屬於肺者，以肺主一身之氣也， 同賁，衝突之義；脾為溼土之髒，故諸溼腫滿，皆屬於脾也；瞀音茂，昏 也，螈者，抽搐，由火甚生風，故皆屬於火也；心主血脈，血中熱鬱，或因邪閉，而成痛癢瘡瘍，故皆屬於心也；肢冷為厥，起於足經鬱閉，氣不周行，固者二便不利，洩者二便滑洩，故皆屬於下也；肺熱葉焦，發為痿 ，肺病則喘，胃氣上逆則嘔，故皆屬於上也；禁同噤，諸禁鼓 者，切牙發戰，或因外邪，或因氣閉，抑遏心火不伸，故如喪神守，皆屬於火也；痙者，經脈強急，不得屈伸，溼閉氣血，不得流通，故皆屬於溼也；火性上炎，故諸逆衝上，皆屬於火，而有虛實之大異也；諸腹脹大，由脾氣壅滯，溼熱不行，故皆屬於熱，然有陽虛不運，或食積不消，多端不同也。狂躁是陽動，故皆屬火，然更有虛實之殊也；諸暴強直，與痙相類，此言屬風者，大抵動掣者為風，不動者溼閉，如風，則有血虛而生者，與外感治法迥別也，諸病有聲，鼓之如鼓者，如胸腹鳴響，按之有聲之類，病因多端，總由氣火不得流通，故皆屬於熱也； 腫溼火，疼酸驚駭肝火，故皆屬於火也；諸轉反戾，水液混濁者，溼火內閉，反側不安，故皆屬於熱也；水液澄澈清冷，則為寒矣；諸嘔吐酸，肝膽火逆也，暴注下迫者，火性急速下迫，大便暴瀉也。以上一十九條，止有水液澄澈清冷屬寒，餘皆屬火、屬熱者，蓋外邪雖寒，傳裡則多隨陽氣化熱，故劉河間言六氣皆從火化，是陰陽變化自然之理也。但皆有虛實之分，虛實不辨，殺人於反掌間矣。故當詳審病機，而謹守理法，又必反覆推求其有邪無邪，為虛為實，先察其五行生剋、六氣勝復之道，疏通其氣血，使周流於臟腑、經絡，而致調達和平，方能愈病而保生也。若河間止論其實，未詳其虛，粗疏不可為法。其發明《內經》至理，辨別陰陽、虛實、表裡、寒熱精細周至者，惟仲景一人而已。學人可不悉心體究其書哉！</p><p>人生本於天地氣化</p><p><strong>《素問·生氣通天論》帝曰∶自古通天者，生之本，本於陰陽。天地之間，六合之內，其氣九州、九竅、五臟、十二節，皆通乎天氣。其生五，其氣三，數犯此者，則邪氣傷人，此壽命之本也。蒼天之氣清淨，則志意治，順之則陽氣固，雖有賊邪，勿能害也，此因時之序。故聖人傳精神、服天氣，而通神明。失之則內閉九竅，外壅肌肉，衛氣散解，此謂自傷，氣之削也。</strong></p><p>此總標外感、內傷所由起也。人與天地同根，故形氣之在天地間、六合內者，有九州；在人身者，有九竅，有五臟、十二節，皆通乎天氣者也。所稟以生者，有金木水火土五行之氣；所賴以養者，有三陰三陽之生化萬物也。其陰陽五行，氣化流行，必有衰旺偏駁，偏駁者為邪氣。若不善調理，數犯其邪氣，則傷人。故天地之氣化，為人生壽命之本也。若人身之氣，能如蒼天之氣之清淨，則心神和而志意治，其身中陽氣固密，雖有賊邪，勿能為害，此為順天時氣化之序。故聖人傳教，以養精神、服天氣，而通神明也。如失之而受邪，則內閉九竅，外壅肌肉，衛氣散解，此謂自傷，而元氣削也。推原其要，在清淨而治意志，為卻病養生之道也。</p><p><strong>陽氣者，若天與日，失其所，則折壽而不彰，故天運當以日光明。是故陽，因而上，衛外者也。欲如運樞，起居如驚，神氣乃浮。因於暑，汗，煩則喘喝，靜則多言；因於寒，體若燔炭，汗出而散；因於溼，首如裹，溼熱不攘，大筋軟短，小筋弛長，軟短為拘，弛長為痿；因於氣，為腫，四維相代，陽氣乃竭。</strong></p><p>此承上文，言人身陽氣當如蒼天之清淨，與日之光明，則心神和而志意治，如失其所，則折壽，而神明不彰矣。故天之健運而不息者，以天體清淨，而日光明照也，人能心淨氣清，則神光自然彰明矣。良以人身陽氣根於陰，自下而上升，外行以為衛也。升必有降，內外周流，欲如機樞之運轉，而循環不息者，起居如有驚擾，則神勞氣動，而陽不固密，外邪因而傷之。若因傷於暑者，暑當與汗俱出勿止，蓋暑由火溼合化，汗出而溼去，火亦得洩也，若火盛上炎，則心煩而肺氣喘喝，或氣平靜而心火不寧，則必多言；若因傷於寒邪，表陽被遏、則身熱如燔炭，仲景所云脈緊身熱無汗為傷寒，用麻黃湯發汗，汗出則解散矣，此言陽經傷寒者，若寒傷陰經，則無身熱頭痛，非可發汗也；若因傷於溼者，地之溼氣，下先受之，霧露溼邪，上先受之，溼邪矇蔽清陽，則頭目昏重，如被包裹之狀，溼侵筋脈，陽鬱化熱，而不急為攘除，則筋傷而大筋軟短，小筋弛長，乃成拘攣痿之病矣；因於氣為腫者，其溼不傷筋而傷陽氣也，蓋脾為太陰溼土，而主肌肉，溼邪傷陽而脾困，則肌肉腫矣，脾土旺於辰戌醜未四季，為一歲之綱維者，脾傷身腫，而遇四維土旺之時不愈，至旺氣過而時令相代，則陽氣竭而死，故曰∶四維相代，陽氣乃竭也。舊注四維解作筋骨血肉，或解作四肢，而筋骨血肉與四肢，又如何相代？則全無義理可通矣。況《至真要大論》岐伯曰∶夫氣之生，與其化，衰盛異也。寒暑溫涼，盛衰之用，其在四維。蓋言寒暑溫涼之氣流行，有盛衰而後有變化，當變化之際，在辰戌醜未之四季，而立春夏秋冬之四時，故土旺四季，而為一歲之綱維也。所以然者，春夏秋冬是木火金水四氣，金木水火互相剋賊，必賴四季之土於中調理維持，方成造化之功，故曰∶盛衰之用，其在四維。觀此，其義理豈不確然可證乎！</p><p><strong>陽氣者，煩勞則張，精絕，闢積於夏，使人煎厥，目盲不可以視，耳閉不可以聽，潰潰乎若壞都，汨汨乎不可止。陽氣者，大怒則形氣絕，而血菀於上，使人薄厥。有傷於筋，縱，其若不容，汗出偏沮，使人偏枯。汗出見溼，乃生痤 。高粱之變，足生大疔，受如持虛。勞汗當風，寒薄為 ，鬱乃痤。</strong></p><p>上節言外邪所傷，此明勞欲所傷也。篇首雲清淨則志意治而陽氣固，若煩勞不息，則陽氣鴟張，化為邪火，火熾則水耗，水者，精血所由生也，其水漸耗，而至精絕不生，其邪僻之氣蓄積，而至夏令火旺之時，身中灼熱如煎，而經脈鬱閉，陽氣不得周行四肢，故反厥冷，名曰煎厥，俗稱骨蒸乾血勞者也。目得血而能視，精血枯，故目盲，精脫者耳聾，故氣閉不通，而耳不能聽，傷損至此，身如潰敗之壞都，而氣血流散，如無防之水，汨汨乎不可止遏而收攝，雖有藥石，莫能治矣。若肝為剛髒，藏血而屬木，主春升之氣，大怒則肝氣逆，而其充形之氣機遏絕，血隨氣鬱，而菀結於上焦，因而營衛閉塞，經脈不通，使人薄厥者，怒氣急迫暴厥也。肝主筋，故致有傷於筋，而弛縱不能束骨，則行立戰掉，其若不能整容也。夫氣主煦之，血主濡之，陽氣乖逆，則營衛不和，而汗出偏沮，沮者，漏洩也，《月令》所云∶地氣沮洩，是津液不能周流，乃從或左或右而漏洩，以成偏枯之證也。以上皆言情慾所傷者也。如或汗出腠開之時，而受溼邪，逆閉營氣，乃生痤 、瘡癤之類也。其有素貪高粱濃味而致傷者，足以生大疔毒，不止痤 而已，良以日逐所蘊邪熱，如持虛空之器而受物，其積蓄深也。若因勞汗出，而當風寒迫鬱表陽，或為為痤，俗稱粉痣之類，皆淺在皮腠，尚無大害也。</p><p><strong>陽氣者，精則養神，柔則養筋，開闔不得，寒氣從之，乃生大僂。陷脈為 ，留連肉腠。俞氣化薄，傳為善畏，及為驚駭。營氣不從，逆於肉裡，乃生癰腫。魄汗未盡，形弱而氣爍，穴俞以閉，發為風瘧。故風者，百病之始也，清淨則肉腠閉拒，雖有大風苛毒，弗之能害，此因時之序也。故病久則傳化，上下不併，良醫弗為。故陽蓄積病死，而陽氣當膈，膈者當瀉，不亟正治，粗乃敗。</strong></p><p>以上皆題陽氣，謂陰陽兩平，中和之氣也。其中和而精粹者，以養心神，中和而柔潤者，以養筋骨，敷布周流，內自臟腑，外達經絡，表裡陰陽，循環無間者也，太陽為開，陽明為闔，少陽為樞，太陰為開，厥陰為闔，少陰為樞，如氣有乖逆，而升降開闔，不循軌則，外寒因而從之，使筋脈拘急，乃生大僂者，大體傴僂不伸也。如或邪陷血脈，營氣鬱結，則成瘰 、鼠 等瘡。如邪留連肉腠，與穴俞之氣逼迫，久而侵入五內，傳為善畏驚駭之病，乃肝膽傷也。若營氣不從軌則，逆於肉裡，乃生癰腫也。肺藏魄，皮毛為肺之合，汗出毛竅，乃名魄汗，汗出未盡者，由形氣內弱，而邪風外加，穴俞以閉，乃發為風瘧也。凡六氣之邪傷人必兼風，以風性尖利而易入，故風為百病之始也。若身中陽氣清淨而固密，則肉腠閉拒，雖有大風苛毒，弗能為害，此因順時序之氣化也。大風苛毒，即《靈樞·九宮八風篇》所云之虛風賊邪，故曰邪之所湊，其氣必虛。至病久而邪傳化，則上升下降，陰陽相格，而不相併，謂陰陽不相交通，病至如此，雖有良醫，弗能為矣。故其陽氣化為邪氣，蓄積至於病死，而邪陽之氣鬱結當膈，是當及早瀉之，乃不急急正治，而為粗工所敗者也。</p><p><strong>故陽氣者，一日而主外∶平旦人氣生，日中而陽氣隆，日西而陽氣虛，氣門乃閉。是故暮而收拒，無擾筋骨，無見霧露。反此三時，形乃困薄。</strong></p><p>此總結上文之義也。上言陽因而上，衛外者也，故此專言衛陽之氣，晝行於身之陽分，故一日而主外。平旦自陰而出於陽，其氣始生，日中而陽氣隆盛，日西則又入於陰，故外衛之陽氣虛，氣門乃閉。是故暮而陽氣內收以拒外，無擾動筋骨，以傷內氣也。表陽既虛，無見霧露陰溼之氣，以傷外體也。如不知早、午、暮三時陽氣出入之序，而反逆之，則形氣乃困迫而致委頓矣。此申明外邪所傷，必由陽氣內乏之故，以應上文陽氣固密，外邪弗能為害之義也。</p><p><strong>岐伯曰∶陰者，藏精而起亟也；陽者，衛外而為固也。陰不勝其陽，則脈流薄疾，並乃狂；陽不勝其陰，則五臟氣爭，九竅不通。是以聖人陳陰陽，筋脈和同，骨髓堅固，氣血皆從。如是則內外調和，邪不能害，耳目聰明，氣立如故。</strong></p><p>此又申明陰陽互根之理，以表必使和平，不可偏勝也，經中反覆詳明，無非斯旨。自朱丹溪造陽常有餘陰常不足之論，至張景嶽又反其說，雲陽常不足陰常有餘，兩家雖各有見解，不免晦經旨而迷後學也。此節專標陰陽偏勝之病，尤為明著。蓋陰陽之氣，出於命蒂，流為營衛。命蒂，象太極也。陰陽互根於太極，故偏亢則偏絕矣。精者，陰中之陽也，陽根於陰，故陰藏精也；起者，坤下起復也，而陰根於陽，故幹下變垢也，亟者，謂起而又起，無間斷，無窮已，乃陰陽相生而不息者。其流為營衛，則營行脈中為陰，衛行脈外為陽，故陽者，衛外而為身之固也。若有偏勝，而陰不勝其陽，則營行脈中者不足，故脈流薄弱而速疾，以陽勝而行速也；及其甚也，氣盡歸併於陽，乃發狂病矣。如陽不勝其陰，而陰屬髒，其氣凝滯，故不得調暢而相爭，清陽不能轉旋於表裡，以致九竅窒塞而不通也。是故聖人備陳陰陽生化之道，必使氣血流通煦潤，而筋脈和同，骨髓堅固，則內外調和，邪不能害，自然耳目聰明，元氣創建如故矣。</p><p><strong>風客淫氣，精乃亡，邪傷肝也。因而飽食，筋脈橫解，腸 為痔；因而大飲，則氣逆；因而強力，腎氣乃傷，高骨乃壞。凡陰陽之要，陽密乃固，兩者不和，若春無秋，若冬無夏，因而和之，是謂聖度。故陽強不能密，陰氣乃絕；陰平陽祕，精神乃治；陰陽離決，精氣乃絕。</strong></p><p>此明陰陽不調而致病者也。風氣通於肝，風邪客之，侵淫日久，則化熱而傷陰精，精乃亡，由邪傷肝也。</p><p>肝主筋，既經邪傷，而又飽食，使脾氣睏乏，則筋脈橫解，橫解者，弛懈也，脾困則生溼，溼邪下注而為腸 、痔漏也；因而又大飲其酒，則氣逆；更強用力，腎氣乃傷，而督脈損，高骨乃壞，高骨，背上天柱骨也。故凡陰陽之要，陽密乃固，若兩者不和，如四時之失序，而生化之道絕矣，因而和之，是謂聖人之法度，不循聖度，不能和也。故陽強而不靜密，則偏亢而陰氣偏絕；若陰氣和平，陽氣祕密，自然互相生化，而精神乃治也；若陰陽析離而決裂，精氣乃絕而死矣。</p><p><strong>因於露風，乃生寒熱。是以春傷於風，邪氣留連，乃為洞洩；夏傷於暑，秋為 瘧；秋傷於溼，上逆而咳，發為痿厥；冬傷於寒，春必溫病。四時之氣，更傷五臟。</strong></p><p>風露之邪，必傷營衛，乃生寒熱之病。凡邪之淺深傳化，病變多端。是以春為風木司令，而傷於風者，邪氣留連不解，傳入腸胃而成洞洩之病，以風性疏洩也；夏傷於暑者，邪客膜原，夏氣外浮而不即病，至秋涼風外束，邪不能容，乃發為 瘧， 音皆， 瘧者，以邪內結外閉而難出，日久不愈也；秋傷於溼之溼，是燥字之訛，餘前集《素問辨疑》已申明矣，蓋肺為燥金，秋為燥令，燥傷肺液，故上逆而咳，《痿論》曰∶肺熱葉焦，發為痿 ，經氣因之不周，則厥矣，若溼邪屬脾，多為腫病，而無咳逆，其訛可見也；冬傷於寒者，腎為寒水之髒，而主冬令，同氣感召，邪伏於經而不即發，至春陽氣上升，邪化為熱，乃發為溫病。此四時之氣更迭而傷五臟者，正為人身之氣通乎天氣，故氣有駁雜，即為所傷，又有偏亢、倚伏、傳變多端之病，統會上文義理，誠詳悉也。</p><p><strong>《素問·陰陽應象大論》曰∶天有四時五行，以生長收藏，而生寒暑燥溼風。人有五臟，化五氣，以生喜怒悲憂恐。故喜怒傷氣，寒暑傷形。暴怒傷陰，暴喜傷陽。厥逆上行，滿脈去形。喜怒不節，寒暑過度，生乃不固。故重陰必陽，重陽必陰。故曰∶冬傷於寒，春必溫病；春傷於風，夏生飧洩；夏傷於暑，秋必 瘧；秋傷於溼，冬生咳嗽。</strong></p><p>此明天人協議氣化，以表外感內傷之由也。蓋在天為氣，在地成形，皆四時五行之所生長收藏者也。寒暑燥溼風，即水火金土木之氣以生者，人稟其氣而生，故有五臟化五行之氣，以生喜怒悲憂恐之五情。是故縱情喜怒則傷氣，外感寒暑則傷形。暴怒則氣逆化火而傷陰，暴喜則神蕩氣弛而傷陽。陰陽偏傷，其氣厥逆而上行，則髒虛脈滿，氣血奔騰，勢將離形而去，蓋志者氣之帥也，氣者體之充也，喜怒動志而暴其氣，氣離形體而去也。先傷氣者，後必至於傷形；先傷形者，後必至於傷氣。是故喜怒不節，寒暑過度，生命乃不固也。舉喜怒，則悲憂恐亦然矣；舉寒暑，則燥溼風亦然矣。此內傷、外感之病因也。重陰必陽，重陽必陰，由太極動極而靜，靜極而動，乃變化生成自然之道也。故曰冬傷於寒云云者，證明前文四時之氣更傷五臟之義也。如冬之陰令，而傷寒之陰邪，是為重陰，至春變為溫病，即重陰必陽之理也；春之陽令，而傷風之陽邪，是為重陽，至夏而成飧洩，是陽邪傳陰，亦即重陽必陰之理也。變化之道，皆可類推矣。</p><p><strong>帝曰∶法陰陽奈何？岐伯曰∶陽勝則身熱，腠理閉，喘粗為之俯仰，汗不出而熱，齒幹，以煩冤腹滿死，能冬不能夏；陰勝則身寒，汗出，身常清，數 而寒，寒則厥，厥則腹滿死，能夏不能冬。此陰陽更勝之變，病之形能也。</strong></p><p>此明陰陽偏勝之病狀也。其陽邪勝而身熱，腠理閉，喘粗為之俯仰，汗不出者，營衛不通而氣上逆也。齒幹、煩冤、腹滿者，邪入臟腑，內外皆閉，不得發洩，故死。能冬不能夏者，冬令陰旺，而陽邪勝者，或可耐時以調治，若夏令陽旺以助邪，則不能治矣。其陰邪勝而陽虛，則身寒，汗出，身常清冷，數 而寒者，表陽已虛，寒甚則厥，厥則腹滿者，內陽又敗，故死。能夏不能冬者，義與陽勝者同。此陰陽更相勝負之變，而病形之能愈不能愈可驗也。</p><p>清濁氣亂</p><p><strong>《靈樞·五亂篇》帝曰∶經脈十二者，別為五行，分為四時，何失而亂？何得而治？岐伯曰∶五行有序，四時有分，相順則治，相逆則亂。經脈十二者，以應十二月。十二月分為四時，四時者，春夏秋冬，其氣各異，營衛相隨，陰陽已和，清濁不相干，如是則順之而治。清氣在陰，濁氣在陽，營氣順脈，衛氣逆行，清濁相干，亂於胸中，是謂大悶。故氣亂於心，則煩心密嘿，俯首靜伏，亂於肺，則俯仰喘喝，接手以呼；亂於腸胃，則為霍亂；亂於臂脛，則為四厥；亂於頭，則為厥逆，頭重眩僕。</strong></p><p>經脈為枝葉，五臟為根本。五臟具五行之性，故經脈亦有五行之別，而五行之生化有序也。手足三陰三陽十二經，以應十二月，乃分春夏秋冬四時之氣候。是故營衛經絡，陰陽氣血，生化流行，皆合乎四時升降之氣，五行相生之序，則陰陽和平，清濁不相干，而各循其道，如是則為順而治也。夫身半以上為陽，身半以下為陰。清氣為陽而上升，濁氣為陰而下降。如清氣在陰而不升，濁氣在陽而不降，則使營氣順脈而行，不與衛和，衛氣逆行，則升降失序，而清濁相干，故曰∶清氣在下，則為飧洩；濁氣在上，則為 脹，隨其逆亂之處而現病也。如亂於胸中，是謂大 ，者，鬱悶也；亂於心，則煩心密嘿，俯首靜伏者，以心煩不欲言動也；亂於肺，則氣壅塞，故俯仰喘喝，接手以呼者，兩手交接抵胸，始能呼氣以出也；亂於腸胃，則為霍亂，吐瀉交作矣；亂於臂脛，則陰陽經脈，交接之氣不通，故四肢厥冷也；亂於頭，則氣厥上逆，頭重下輕，故目眩而跌僕也。此雖止舉數端，而餘處皆可概見矣。然其所以致之者，必有外感內傷之因，要必求其所因而調之也。</p><p>邪流八虛</p><p><strong>《靈樞·邪客篇》帝曰∶人有八虛，各何以候？岐伯曰∶以候五臟。肺心有邪，其氣流於兩肘；肝有邪，其氣流於兩腋；脾有邪，其氣流於兩髀；腎有邪，其氣流於兩 。凡此八虛者，皆機關之室，真氣之所過，血絡之所遊，邪氣惡血，固不得住留，住留則傷經絡骨節，機關不得屈伸，故病攣也。</strong></p><p>兩肘、兩腋、兩髀、兩 者，五臟真氣之所過，經絡血脈之所遊，為一身之機樞關要也。故邪氣惡血，不得留住於此。若五臟有邪，其氣外走，必由八處流行，而與惡血住留於此者，則傷經絡筋骨，機關窒塞，不得屈伸，而成拘攣之病。故其稱八虛者，此八節機關，必要虛通，而氣血流行調暢，則無諸病也。</p><p>營衛腸胃邪痺</p><p><strong>《靈樞·壽夭剛柔篇》帝問營衛寒痺之為病。伯高曰∶營之生病也，寒熱少氣，血上下行；衛之生病也，氣痛時來時去，怫愾賁響，風寒客於腸胃之中。寒痺之為病也，留而不去，時痛而皮不仁。</strong></p><p>營為陰而行脈中，主血；衛為陽而行脈外，主氣。經在營分，絡在衛分。營衛氣血，由經絡而周流表裡者也。病在營，則經絡不得通和，故發寒熱而少氣，氣鬱則血不能四布，而但上下行走，故有因外邪而動血吐衄者，即營病之徵也。蓋血得寒則凝澀，得熱則妄溢也；衛行脈外，其氣 悍而浮漫，其為病也，逆其氣勢，則鬱結而痛，時來時去者，流走不定也，怫愾音費欷，鬱悶而太息也，以其風寒客於腸胃，清濁相混，故又賁響也，賁同奔。如寒邪痺而不去，則內時痛而皮不仁，不仁者，頑木不知痛癢，以大腸之氣外應於皮，而邪本由皮毛而入也。</p><p>風寒傷形 情慾傷氣</p><p><strong>帝曰∶形氣病之先後，外內之應奈何？伯高曰∶風寒傷形，憂恐忿怒傷氣。氣傷髒，乃病髒；寒傷形，乃應形；風傷筋脈，筋脈乃應。此形氣內外之相應也。</strong></p><p>風寒由皮毛而入，故傷形，憂恐忿怒以動神志，故傷元氣，元氣根於髒，乃致髒病也。若以風寒分之，寒為陰邪傷形，形者，統營衛、經絡、肌肉、筋骨而言也；若風為陽邪，獨言傷筋脈者，兼內風而言也。蓋筋脈肝心所主，肝血少，則生風，心勞動，則生火，故有外邪內邪之分，若外邪，則風傷衛，脈緩而有汗，寒傷營，脈緊而無汗，如仲景所論者，故先統言風寒傷形也。又如《素問·調經論》所云陰盛生內寒者，由內傷陽氣也。如其傷陰血，則生肝風，而心火亦熾，風火交爍，必傷筋脈。此形氣與內邪外邪之必相應，而有證狀可驗也。</p><p>外邪自淺入深</p><p><strong>《素問·繆刺論》岐伯曰∶夫邪之客於形也，必先舍於皮毛，留而不去，入舍於孫脈，留而不去，入舍於絡脈，留而不去，入舍於經脈，內連五臟，散於腸胃，陰陽俱感，五臟乃傷。此邪之從皮毛而入，極於五髒之次也。如此，則治其經焉。今邪客於皮毛，入舍於孫絡，留而不去，閉塞不通，不得入於經，流溢於大絡，而生奇病也。夫邪客大絡者，左注右，右注左，上下左右，與經相干，而佈於四末，其氣無常處，不入於經俞，命曰繆刺。帝曰∶願聞繆刺，以左取右，以右取左奈何？其與巨刺，何以別之？岐伯曰∶邪客於經，左盛則右病，右盛則左病，亦有移易者，左痛未已，而右脈先病，如此者，必巨刺之，必中其經，非絡脈也。故絡病者，其痛與經脈繆處，故命曰繆刺。</strong></p><p>此節當與痺病篇眾痺、周痺各條合觀。蓋凡外邪之由皮毛入者，必自淺而深，從絡入經，則內連五臟，散於腸胃，以陰陽十二經內通臟腑者也。故陰陽俱感，五臟乃傷，然邪雖深入，其未離於經者，必當從經而治，以其由表而入，必使仍從表出，不可輕攻其裡，反使外邪內陷，則危矣。故如仲景之治少陰病發熱者，邪不離經，乃用麻黃、細辛通經，以附子助裡達表，此邪之淺深，治法先後，不可不知也。如邪先舍孫絡，留而不去，絡脈閉塞，不與經通，則邪流溢於大絡，而生奇病，謂其病狀奇異也。因大絡散佈周身內外，交互錯綜，與經脈之徑直而有隧道者不同，故邪客大絡，則隨絡氣散漫遊走，左注右，右注左，上下左右，皆與十二經相干涉，而分佈於四肢之末，其邪遊走，不入經俞，故為奇病，如俗名流火遊風之類也。治之當用繆刺，以左取右，以右取左，不同治經之法也。若邪客於經，亦有偏左偏右，互相移易者，必用巨刺以治經，非同刺絡之法。繆刺淺，巨刺深，以絡淺經深也。邪在大絡，其痛遊走無常，與經病之痛有定處者不同。絡病之痛，言與經脈繆處者，與經環回而不在經中。蓋十二經交接之處，皆由絡脈通貫，而絡與經之首尾繆處，故命曰繆刺也。此下皆言絡病，方脈家必須明之。刺法另有專科，而藥治亦同一理也。</p><p>邪客手足三陰三陽之絡</p><p><strong>邪客於足少陰之絡，令人卒心痛，暴脹，胸脅支滿。</strong></p><p><strong>邪客於手少陽之絡，令人喉痺舌卷，口乾心煩，臂外廉痛，手不及頭。</strong></p><p><strong>邪客於足厥陰之絡，令人卒疝暴病。</strong></p><p><strong>邪客於足太陽之絡，令人頭項肩痛。</strong></p><p><strong>邪客於手陽明之絡，令人氣滿胸中，喘息支 ，胸中熱。</strong></p><p><strong>邪客於臂掌之間，不可得屈。</strong></p><p><strong>邪客於陽蹺之脈，令人目痛，從內 始。</strong></p><p><strong>人有所墜墮，惡血留內，腹中滿脹，不得前後，先飲利藥，此上傷厥陰之脈，下傷少陰之絡。</strong></p><p><strong>邪客於手陽明之絡，令人耳聾，時不聞音。</strong></p><p><strong>凡痺往來行無常處者，在分肉間痛而刺之。</strong></p><p><strong>邪客於足陽明之絡，令人鼽衄，上齒寒。</strong></p><p><strong>邪客於足少陽之絡，令人脅痛不得息，咳而汗出。咳者，溫衣暖食。</strong></p><p><strong>邪客於足少陰之絡，令人嗌痛，不可內食。無故善怒，氣上走賁上，嗌中腫，不能內唾，時不能出唾者。</strong></p><p><strong>邪客於足太陰之絡，令人腰痛，引少腹控 ，不可以仰息。</strong></p><p><strong>邪客於足太陽之絡，令人拘攣背急，引脅而痛。</strong></p><p><strong>邪客於足少陽之絡，令人留於樞中痛，髀不可舉。</strong></p><p><strong>邪客於五髒之間，其病也，脈引而痛，時來時止。</strong></p><p><strong>邪客於手足少陰、太陰、足陽明之絡，此五絡皆會於耳中，上絡左角，五絡俱竭，令人身脈皆動，而形無知也，其狀若屍，或曰屍厥。以竹管吹其兩耳，剃其左角之發方一寸，燔治，飲以美酒數杯，不能飲者灌之，立已。</strong></p><p>手足陰陽十二經交接之處，皆由絡脈通貫。經如粗枝而直，絡如細枝而橫，由絡分枝而更細者名孫絡，故經有陰陽淺深，而絡亦如之，其部位皆隨經而繆處者也。以上所列病證，皆絡氣行到之處邪客之，其氣或閉或逆，故現諸病。其同一經而有重迭病證不同者，因經之首尾皆有絡，而部位又有淺深高下，故其現病各異也。若其流行次序，及十二經所現病證，已詳經絡門中經脈篇，當合觀之，義理更明也。惟絡脈既通經之首尾，而又散佈周身，其孫絡淺在皮腠之間而脈愈細，故受邪則氣閉不通，凡麻木、痺痛及遊走不定者，皆為絡病。而陽絡在表，故傷則血外溢而為吐為衄；陰絡在裡，故傷則血內溢而為便血溺血也。外邪從絡入經，氣血自經注絡，而血隨氣行，自內出外，邪則由表入裡，故逆之而成病。若氣血旺，邪不能入，故曰∶邪之所湊，其氣必虛。但六氣之邪，有陰陽清濁之異，故亦隨類相感，或由皮毛而入於經者，或由口鼻而入從中道，而分走表裡者，其現證皆各不同，則必辨明而治之，故當洞明經絡部位之淺深也。</p><p>邪隨時令氣候入客</p><p><strong>《素問·四時刺逆從論》岐伯曰∶春氣在經脈，夏氣在孫絡，長夏氣在肌肉，秋氣在皮膚，冬氣在骨髓中。帝曰∶願聞其故。岐伯曰∶春者，天氣始開，地氣始洩，凍解冰釋，水行經通，故人氣在脈；夏者，經滿氣溢，入孫絡受血，皮膚充實；長夏者，經絡皆盛，內溢肌中；秋者，天氣始收，腠理閉塞，皮膚引急；冬者蓋，藏血氣在中，內著骨髓，通於五臟。是故邪氣者，常隨四時之氣血而入客也。至其變化，不可為度，然必從其經氣，闢除其邪，除其邪，則亂氣不生。</strong></p><p>此言天地陰陽五行之氣，升降流行，以春、夏、季夏、秋、冬五時，應木、火、土、金、水之五氣，而主生、長、化、收、藏，以滋養萬物。人生氣交之中，故身中元氣，應天地之氣而浮沉。浮則旺於表而衰於裡，沉則旺於裡而衰於表。邪必乘衰而襲之，故亦隨時令氣候而入客於身，則有淺深部位不同也，每見秋冬風寒之邪，多從皮毛而入經絡，夏令暑溼之邪，多由口鼻而入脾胃。其表裡元氣之衰旺，亦可徵矣。然此言其常理耳，至其變化為病，不可為一定之度。良以人稟有強弱，感邪有重輕，要必審其受邪之處，從其經氣闢除其邪。</p><p>蓋經者，通表裡之道路，表裡之邪，皆可由之而闢除，除其邪，則亂氣不生而病自愈。故仲景分六經以辨脈證而立治法，為傳軒岐之道脈也。其不究心於仲景而流於淺陋邪僻者，豈不為軒岐之罪人哉。</p><p>又按《素問·金匱真言論》曰∶春氣者，病在頭；夏氣者，病在髒；秋氣者，病在肩背；冬氣者，病在四肢。</p><p>與此篇相類，而各有義理不同，錄後虛風賊邪篇內，宜合觀之。</p><p>筋骨不得屈伸</p><p><strong>《靈樞·終始篇》曰∶手屈而不伸者，其病在筋；伸而不屈者，其病在骨。在骨守骨，在筋守筋。</strong></p><p>筋攣，故屈而不能伸；骨強，故伸而不能屈。肝主筋，腎主骨，各守其主病者而治之也。</p><p><strong>《素問·平人氣象論》曰∶膝者，筋之府，屈伸不能，行則僂俯，筋將憊矣；骨者，髓之府，不能久立，行則振掉，骨將憊矣。</strong></p><p>此觀其行立之狀，知其筋骨之將憊。憊者，敗也。</p><p>疹筋</p><p><strong>《素問·奇病論》帝曰∶人有尺脈數甚，筋急而現，此為何病？岐伯曰∶此所謂疹筋，是人腹必急，白色黑色現，則病甚。</strong></p><p>疹者，結氣為病之義，故風熱之邪鬱結血絡，發為疹子。此名疹筋者，肝主筋，腎水虧，不能養肝，其陽鬱結於下，不得上達，故尺脈數甚，而肝枯筋燥，故筋急外現，其腹中亦必拘急不舒，白色黑色現，則金水不能相生，肺腎皆不調，則肝病更甚也。</p><p>二陽 三陽</p><p><strong>《素問·陰陽別論》曰∶二陽之病發心脾，有不得隱曲，女子不月，其傳為風消，其傳為息賁者，死不治。三陽為病發寒熱，下為癰腫，及為痿厥 ，其傳為索澤，其傳為 疝。</strong></p><p>此言內傷陰陽之氣而發病也。二陽者，陽明胃也。胃氣由心脾發生，故其病有從損傷心脾而發者，蓋心者一身之主宰，而為脾之母，脾主為胃行津液，而生化氣血者也。其有不得於隱情委曲之事，憂思鬱結，則心脾俱傷，而無生化轉運之力，以致胃病食減。若在女子，尤多此病，氣鬱血耗，則月事不下也。久而傳變，其血枯生風，虛陽化火，風火消爍肌肉，而脾土敗矣。土敗則肺金無生氣，乃成息賁，息賁者，氣餒而喘促，傳變至此，金水亦枯，無論男女，皆死不可治也。凡經候二便之病，經義皆謂之不得隱曲，推其源，總由心脾鬱結之所致也。三陽者，太陽也。其腑為膀胱，主藏津液而出小便，其經主一身之表而統營衛，外邪多由太陽經而入營衛，則發寒熱之病。陽病者，上行極而下，故邪不解則下走，而營氣不從，逆於肉裡，乃生癰腫，傷及經脈，則為痿、為厥、為 。 者，小腿後太陽經脈所行之處。 音淵， 痛也。又其傳變，則皮膚枯索而不澤，以太陽之氣榮於皮毛，氣不榮則枯也。又傳為 疝者，其邪由經入腑，牽連陰筋，腎子頑木，名 疝也。</p><p>一陽 二陽一陰</p><p><strong>一陽發病，少氣，善咳，善洩，其傳為心掣，其傳為膈。二陽一陰發病，主驚駭，背痛，善噫，善欠，名曰風厥。</strong></p><p>一陽者，少陽也。為生陽之氣所從出，故病則少氣；清陽失於轉旋，肺不清肅下降，逆而善咳；木氣不達，鬱於土中，其氣下陷，故善洩瀉也；其傳為心中若掣者，肝膽為風木，風木之氣擾動血脈，以心主血脈故也；其傳為噎膈者，少陽為樞，樞不轉而三陽之氣皆逆，與痰涎膠結於膈也。二陽者，陽明胃，一陰者，厥陰肝，二者同病，肝主驚，胃病聞木音則惕然而驚，故主驚駭；胃不和，則肺氣不順，故背痛；中脘濁壅，故善噫也；呵欠本腎所主，今陽不轉旋，陰氣引之下行，故胃病亦有善伸數欠也。胃為臟腑之海，而肝氣橫逆於中，則一身內外之氣，皆厥而不順，肝為風木，故名風厥，是內風乘胃，牙關緊急而厥也。</p><p>二陰一陽 三陽三陰</p><p><strong>二陰一陽發病，善脹，心滿，善氣。三陽三陰發病，為偏枯痿易，四肢不舉。</strong></p><p>二陰者，少陰也，一陽者，少陽也。少陽為陽經之樞，少陰為陰經之樞，陰陽樞紐皆病，則六經開闔失職，升降因之不調，而氣鬱勃，故病善脹心滿而善氣也。善氣者，濁氣時從便出，俗謂之屁，以陽明不闔之故，然脹滿亦可以暫寬也。三陽者，太陽也，三陰者，太陰也。太陽為開而主表，太陰為開而主裡，二經俱病，則陰陽表裡之氣皆窒塞不開，而經脈不得周流，乃病偏枯痿易。偏枯是身半邊偏廢，痿易者，肢痿或左或右，變易不定也。以上舉三陰三陽發病之證，其因則有內傷外感之異，當詳辨也。</p><p>陰爭於內陽擾於外</p><p><strong>陰爭於內，陽擾於外，魄汗未藏，四逆而起，起則薰肺，使人喘鳴。陰之所生，和本曰和。是故剛與剛，陽氣破散，陰氣乃消亡；淖則剛柔不和，經氣乃絕。</strong></p><p>此總結上文之義也。陰主內，陽主外，二氣偏亢，則內外爭擾，察其現證，知病之在陰在陽也。陽擾於外者，腠理開洩，肺氣不固，魄汗不藏，流而不止也；陰爭於內者，陰性凝斂，使陽不得循經周布，而四肢厥逆，其中陽內衝而起，化火薰肺，則肺氣喘鳴，是皆陰陽不和，內外格拒之故也。陰之所生句下，必有脫文。蓋陰陽之道，互相生化，陰之所生，其本在陽，陽之所化，其本在陰，要必推其所本而和之，則曰和也。如偏亢者，瀉以和之；不足者，助以和之。是故陽亢為剛，若再與之剛，則為亢極而陽氣破散，陽散不能生陰，則陰亦消亡矣；若陰已平而又益之，如積水成淖，則剛柔不和而陽沉伏，其氣不得至經，乃至偏絕，此皆不知和之之道也。</p><p>生死證</p><p><strong>死陰之屬，不過三日而死；生陽之屬，不過四日而死。所謂生陽死陰者，肝之心，謂之生陽；心之肺，謂之死陰；肺之腎，謂之重陰；腎之脾，謂之闢陰，死不治。</strong></p><p>此明髒病相傳生死之證，不外陰陽之理也。屬者，病所歸也。肝之心者，木生火也，故謂之生陽，其病不過四日而已，蓋一日木生火，二日火生土，三日土生金，四日金生水，則五臟生氣周流而病已，故名生陽也；心之肺者，火克金也，二日金克木，三日木克土，土敗而後天根本絕則死，故名死陰也；肺之腎者，金本生水，但金水皆陰，故名重陰，而無火土生陽之氣也；腎傳脾，是陰水反來侮土，土本克水，反受其侮，則土無生陽之火可知，故名闢陰，闢，偏也，重陰偏陰而無陽，故皆死不可治也。良以脾胃為生化氣血之源，火為土母，木為火母，故病之相傳，以木火土相生，則正氣旺而病邪退，其火土氣敗，則死不可治矣。</p><p>結陽 結陰 二陽結 三陽結 三陰結 一陰一陽結</p><p><strong>結陽者，腫四肢；結陰者，便血一升，再結二升，三結三升；陰陽結斜，多陰少陽，曰石水，少腹腫。二陽結，謂之消；三陽結，謂之隔∶三陰結，謂之水；一陰一陽結，謂之喉痺。</strong></p><p>此言陰陽鬱結而發病者。四肢為諸陽之本，陰陽經脈交接於四肢之末，陽結不得交通於陰，故四肢浮腫也；若營陰結者，營主血，結則血不歸絡流通，遂漫溢妄行，由便而下，所謂陰絡傷則血內溢也，故結甚則下血甚矣；若陰陽皆結而有偏斜，其陰結多陽結少，則成石水，少腹腫，蓋三焦外是營衛，陽所主，三焦內是腑臟，陰所主，陰陽皆結，則三焦水道不利，其陰結多，故水下壅而少腹腫，按之堅如石也。二陽者，陽明胃也，陽結而化邪火，乃成中消之病，多食易飢，而肌肉消瘦也；三陽者，太陽也，太陽主開，其氣結不得外達於表，則阻隔於內，或致飲食難下，而便不通也；三陰者，太陰也，亦主開，其氣結則脾不轉運，肺不輸布，水飲蓄而成病也；一陰者，厥陰也，一陽者，少陽也，甲乙木也，木鬱則火發，上灼於喉，而成喉痺，以肝脈循喉後故也。</p><p>有形無形痛與不痛</p><p><strong>《靈樞·壽夭剛柔篇》少師曰∶病在陽者，名曰風；病在陰者，名曰痺；陰陽俱病，名曰風痺。病有形而不痛者，陽之類；無形而痛者，陰之類也。無形而痛者，其陽完而陰傷之也，急治其陰，無攻其陽；有形而不痛者，其陰完而陽傷之也，急治其陽，無攻其陰。陰陽俱動，乍有形，乍無形，加之煩心，名曰陰勝其陽，此謂不表不裡，其形不久。</strong></p><p>風由陽氣所化，故病在陽分名風；若寒溼陰邪凝滯，故病在陰分名痺。此以人身陰陽之氣，與外邪同類相感而致病，因病以立名也。有形而不痛者，如浮腫痞滿之類，是病傷陽，而陰完全也；無形而痛者，如肢體疼痛，而無腫脹之類，是病傷陰，而陽完全也。蓋陽為氣，起發而流通，起發故有形，流通故不痛也；陰為血，沉靜而凝滯，沉靜故無形，凝滯故疼痛也。此以病形而辨陰陽者也。乍有形，乍無形，而煩心者，邪在陰陽之間，陰陽相格，故煩心，以不專在陽，不專在陰，故乍有形，乍無形；如其邪入漸深而屬陰分，即名陰勝其陽，此不表不裡之病；其形不久無矣。由是可知陽勝於陰者，其疼痛亦必不久，而邪漸從外解也。陽病當調其氣，陰病當和其血，是為一定之法也。</p><p>陽勝煩熱陰勝多痺</p><p><strong>《素問·逆調論》帝曰∶人身非常溫也，非常熱也，為之熱而煩滿者，何也？岐伯曰∶陰氣少而陽氣勝，故熱而煩滿也。帝曰∶人身非衣寒也，中非有寒氣也，寒從中生者何也？岐伯曰∶是人多痺氣也，陽氣少，陰氣多，故身寒如從水中出。</strong></p><p>此言不因受邪而為病者。若受外邪，身必常溫常熱，今非常溫常熱，而有時發熱且煩滿者，是內生之熱也，由其陰氣少，而陽偏勝，故內熱而煩滿，與外邪之身熱自異也。又有非衣少而身寒，非飲冷而中寒，其寒從中生者，由其營衛經絡之氣多痺，痺者，因陽氣少而陰氣多，陰性凝滯，陽抑不伸，故身寒如從水中出也。嘗見有夏令而服棉衣者，其飲食起居如常，而臟腑無損，即是多痺氣而陽少之人也。以上皆言陰陽偏勝為病，非獨外邪而致寒熱者也。</p><p>陰虛肉爍</p><p><strong>帝曰∶人有四肢熱，逢風寒如炙如火者，何也？岐伯曰∶是人者，陰氣虛，陽氣盛。四肢者，陽也，兩陽相得，而陰氣虛少，少水不能滅盛火，而陽獨治，獨治者，不能生長也，獨勝而止耳。逢風而如炙如火者，是人當肉爍也。</strong></p><p>脾胃統陰陽而主肌肉，四肢者，稟氣於脾胃，而十二經陰陽之氣，交接於肢末，故陰虛陽盛，則四肢熱，風寒激之，則如炙如火，以其腎水少，不能滅盛火，而亢陽獨治。獨治者，孤陽不能生長氣血，而壯火反使消爍肌肉也。</p><p>腎枯骨痺</p><p><strong>帝曰∶人身有寒，湯火不能熱，濃衣不能溫，然不凍 ，是為何病？岐伯曰∶是人者，素腎氣勝，以水為事，太陽氣衰，腎脂枯不長，一水不能勝兩火，腎者水也，而生於骨，腎不生則髓不能滿，故寒甚至骨也。所以不凍 者，肝一陽也，心二陽也，腎孤髒也，一水不能勝二火，故不能凍 ，病名曰骨痺，是人當攣節也。</strong></p><p>是人腎氣素強，以水為事者，色慾過度也。腎之腑，太陽膀胱也，髒損則腑陽虧，而太陽經氣衰矣。太陽主一身之表，表虛而身寒，故湯火濃衣，不能使之溫熱也。腎脂枯涸不長，骨髓由腎而生，腎脂枯，故髓不充滿，而寒甚至骨，則軀體無陽和之氣矣。其所以不凍 者，心為君火，少陽相火，由肝膽而行，故心肝兩髒，皆陰中之陽也，腎為寒水，孤髒也，以其髒體分陰陽，則一水不勝君相二火，故不凍。其皮肉筋骨，已無陽氣煦和，但有陰氣痺滯，故病名骨痺。經雲∶液脫者，骨屬屈伸不利，故肢節必當拘攣也。如此，亦九死一生而已。上條肉爍，是邪熱盛；此條骨痺，是元陽消，皆內傷敗證也。</p><p>五病所發</p><p><strong>《素問·宣明五氣論》曰∶五病所發∶陰病發於骨，陽病發於血，陰病發於肉，陽病發於冬，陰病發於夏，是謂五發。</strong></p><p>陰病發於骨者，腎主骨，為陰髒也；陽病發於血者，心主血脈，為陽髒也；陰病發於肉者，脾主肌肉，為至陰之髒也。此以髒象分陰陽也。如其夙病在陽分者，至冬陽氣收藏，邪不能容則病發；如在陰分者，至夏陽氣升浮則病發。所以然者，外邪混於血氣之中，隨經脈流行而不之覺，至時令遷移，陰陽氣變，則邪動，故陰遇陽即發，陽遇陰即發。如冬陰令而傷陰寒，至春陽旺，發為溫病；夏令陽時而傷暑熱，至秋陰令，發為 瘧，同一理也。</p><p>五邪所亂</p><p><strong>五邪所亂∶邪入於陽則狂，邪入於陰則痺，搏陽則為巔疾，搏陰則為喑，陽入之陰則靜，陰出之陽則怒，是謂五亂。</strong></p><p>人身臟腑、經絡、營衛、氣血，皆有陰陽之分，六氣外邪，亦有陰陽之異，故病之變化萬狀，要必辨其陰陽為綱領也。此言狂者，以陽邪入陽分，陽性躁動也；痺者，以陰邪入陰分，陰性凝滯也；巔疾者，本乎天者親上，陽性上亢也；喑者，陰性主闔，聲不能發也；陽入之陰，隨陰性而靜，陰出之陽，激陽性而怒，如陽被陰激，發而為雷也。</p><p>是故邪正互爭，氣血擾亂，病變多端，要必有陰陽之理所在，此五亂者，足可為綱領也。</p><p>五邪所見死證</p><p><strong>五邪所見∶春得秋脈，夏得冬脈，長夏得春脈，秋得夏脈，冬得長夏脈，名曰陰出之陽，病善怒，不治，是謂五邪，皆同命死不治。</strong></p><p>此明上文陰出之陽之義也。春得秋脈，金克木也；夏得冬脈，水克火也；長夏得春脈，木克土也；秋得夏脈，火克金也；冬得長夏脈，土克水也。蓋其五行相剋者，由陰陽相離而不相交也，名曰陰出之陽者，其陰出離於陽而成孤陽，故病善怒，是謂五邪，皆同命死不治也。若陽入之陰，則陰陽相入相交而生化，其人靜而不死矣。</p><p>邪中陽溜於經中陰溜於腑</p><p><strong>《靈樞·邪氣臟腑病形篇》岐伯曰∶身半以上，邪中之也；身半以下，溼中之也。故曰∶邪之中人也，無有常，中於陰，則溜於腑；中於陽，則溜於經。帝曰∶陰之與陽也，異名同類，上下相會，經絡之相貫，如環無端。邪之中人，或中於陰，或中於陽，上下左右，無有恆常，何也？岐伯曰∶諸陽之會，皆在於面。中人也，方乘虛時，及新用力，善飲食汗出，腠理開，而中於邪。中於面，則下陽明；中於項，則下太陽；中於頰，則下少陽；其中於膺背兩脅，亦中其經。帝曰∶其中於陰奈何？岐伯曰∶中於陰者，常從臂 始。夫臂與 ，其陰皮薄，其肉淖澤，故俱受於風，獨傷其陰。帝曰∶此故傷其髒乎？岐伯曰∶身之中於風也，不必動髒。故邪入於陰經，則其髒氣實，邪氣入而不能客，乃還之於腑。故中陽，則溜於經；中陰，則溜於腑。</strong></p><p>身半以上，天氣主之為陽，風為陽邪，故風邪中之；身半以下，地氣主之，為陰，溼為陰邪，故溼邪中之。同類相感召也。風邪動盪，故中人無常處，或中於陰，則溜於腑；或中於陽，則溜於經。此以表裡分陰陽，不拘上下之部位也。蓋以諸陽經皆會於面，邪之中，方乘陽氣虛時，及新用力，飲食汗出，腠理開，而邪中之。中於面，則下陽明，以陽明經脈起於鼻交 中，由面下行者也；中於項，則下太陽，以太陽經脈從頭下項背而走足也；中於頰，則下少陽，以少陽經脈由耳前下頰，行於身側者也；中於膺背兩脅，亦各入其經脈也。其中於陰，從臂 始者，以手足臂 裡面，皆三陰經脈所行者也，其皮薄，肉淖澤而不堅密，故邪易入，而風邪獨傷之也。陰經內通於髒，邪入之而髒氣實，則邪不能客，故還之於腑，是由經入髒，從髒出腑，以腑臟經脈相通也。故原其邪，國中於陽，則溜於經；國中陰，則溜於腑也。此但指風邪內入之徑路次第，而未及於溼也。</p><p>外感內傷</p><p><strong>帝曰∶邪之中人髒奈何？岐伯曰∶憂愁恐懼則傷心，形寒飲冷則傷肺，以其兩寒兩感，中外皆傷，故氣逆而上行。有所墮墜，惡血留內，若有所大怒，氣上而不下，積於脅下，則傷肝，有所擊僕，若醉入房，汗出當風，則傷脾；有所用力舉重，若入房過度，汗出浴水，則傷腎。</strong></p><p><strong>帝曰∶五臟之中風奈何？岐伯曰∶陰陽俱感，邪乃得往。</strong></p><p>上言髒氣實，邪不能客而還於腑，其有邪中於髒者，必由七情、飲食、房勞等事，先傷髒氣，邪得乘虛而入。故此但詳內傷之因，而曰陰陽俱感，邪乃得往者，以臟腑居里為陰，營衛在外為陽，統明外邪由內傷之所感召也。</p><p>面耐寒熱</p><p><strong>帝曰∶首面與身形也，屬骨連筋，同血合於氣耳。天寒則裂地凌冰，其卒寒，或手足懈惰，然而其面不衣，何也？岐伯曰∶十二經脈，三百六十五絡，其血氣皆上於面，而走空竅。其精陽氣，上走於目而為睛；其彆氣，走於耳而為聽；其宗氣，上出於鼻而為臭；其濁氣，出於胃，走脣舌而為味。其氣之津液，皆上薰於面，而皮又濃，其肉堅，故天熱甚寒，不能勝之也。</strong></p><p>首面身形，雖同屬筋骨氣血，合而成形，其陽氣津液，皆上升而薰於面，故獨耐寒熱而不畏，所以上言或用力，或飲食汗出，腠理開，邪始乘虛而入也。</p><p>虛邪正邪</p><p><strong>帝曰∶邪之中人，其病形何如？岐伯曰∶虛邪之中身也，灑淅動形；正邪之中人也微，先見於色，不知於身，若有若無，若亡若存，有形無形，莫知其情。</strong></p><p>虛邪賊風暴厲，故中於身，灑淅動形者，寒 毛豎也；正邪者，尋常風寒，因腠理開而入，其氣微而不厲，先現於面色，而身不之覺，故若有若無，若存若亡，有形無形，皆莫知其真實之病情也。</p><p>胃大腸小腸證</p><p><strong>帝曰∶願聞六腑之病。岐伯曰∶面熱者，足陽明病；魚絡血者，手陽明病；兩跗之上，脈豎陷者，足陽明病，此胃脈也。大腸病者，腸中切痛而鳴濯濯，冬日重感於寒，即洩，當臍而痛，不能久立，與胃同候；胃病者，腹 脹，胃脘當心而痛，上支兩脅，膈咽不通，食飲不下。</strong></p><p>足陽明胃經之脈行於面，故病則面熱也；手腕魚際，手陽明大腸經之絡脈，故病則絡脈現血色也；兩足跗上，胃經之動脈，名衝陽，其脈豎陷者，按之不應，為足陽明病也。若大腸病者，腸中切痛，而鳴濯濯有聲，若重感於寒，即洩瀉，當臍而痛，不能久立者，立則氣墜欲瀉也，其胃病者，亦同候法，以胃與大腸，氣本相貫；若胃病腹脹，腹正大腸所居之處，故現證相同，惟胃氣上連於肺，旁近於肝，故胃脘當心痛，上支兩脅，膈咽不通，食飲不下，咽者，胃之食管，與肺喉前後相併者，是故肺肝氣或不調，亦使胃脘脹悶也。</p><p><strong>小腸病者，小腹痛，腰脊控睪而痛，時窘之後，當耳前熱，若寒甚，若獨肩上熱甚，及手小指次指之間熱，若脈陷者，此其候也，手太陽病也。</strong></p><p>小腸本在胃下、大腸之上，其病證反現於下者，以其為心之腑，而下通膀胱，氣化關於肝腎，故小腹痛，腰脊控睪丸而痛者，名疝病，亦名小腸氣也，時窘之後者，大便堅澀，因小腸主化物，病則滓濁不化，致大腸傳導不利也；其有耳前熱，或寒甚，或肩上熱甚，及手小指次指間熱，而脈陷下，皆小腸經脈所現之病，故知其非肝、腎、膀胱之病，而由小腸延及於肝、腎、膀胱，當治小腸為主也。</p><p>三焦膀胱膽證</p><p><strong>三焦病者，腹氣滿，小腹尤堅，不得小便，窘急，溢則水，留即為脹，候在足太陽之外大絡，大絡在太陽、少陽之間，亦見於脈，取委陽。</strong></p><p>三焦為決瀆之官，水道出焉，膀胱藏津液，必由三焦氣化，方能洩水。三焦病而氣空，故腹中氣滿，而小腹尤堅者，膀胱不能洩水而小便閉也；水多漫溢，留於肌膚，則成脹病矣；候在足太陽之大絡，而取委陽穴者，洩膀胱以通下焦之氣，下焦通則三焦俱通矣。故如水腫病用開腠發汗之法，亦是疏解太陽經脈，以通膀胱之氣，所以經言三焦膀胱者，腠理毫毛其應也。</p><p><strong>膀胱病者，小腹偏腫而痛，以手按之，即欲小便而不得，肩上熱，若脈陷，及足小趾外廉，及脛踝後皆熱，若脈陷，取委中央。</strong></p><p>小腸為心之腑，而氣行於左，膀胱承小腸之氣化者，肝位於左，而主遺溺癃閉，則與肝亦相關涉，故膀胱病則小腸與肝氣皆不宣，小腹偏左而痛，以手按之，欲小便而不得，氣結不開也；膀胱為腎之腑，而下焦所主，以其有足小趾外廉及脛踝後皆熱，若脈陷，皆膀胱足太陽經現證，故取其經之委中穴以治之也。</p><p><strong>膽病者，善太息，口苦，嘔宿汁，心下澹澹，恐人將捕之，嗌中 然，數唾，在足少陽之本末，亦視其脈之陷下者，灸之，其寒熱者，取陽陵泉。</strong></p><p>少陽生氣，由肝膽而升，膽病氣鬱，故善太息；膽汁洩而上溢，故口苦；逆氣犯胃，則嘔宿汁；膽附於肝，膽洩則肝虛，前雲肝實則怒，虛則恐，故心下澹澹，恐人將捕之，澹澹，慘澹氣怯之狀，蓋怒則膽氣橫，恐則膽氣怯也；氣逆於嗌，故 然有聲，水液隨湧而數唾也；病在足少陽經之本末，本末者，經之始終也；視其經脈之陷下者灸之，以通陽氣，其發寒熱者，因少陽經在半表半里，取穴針之，以通表裡之氣，而仲景用小柴胡湯以和之也。</p><p>肺肝脾胃腎心證</p><p><strong>《靈樞·五邪篇》曰∶邪在肺，則病皮膚痛，寒熱，上氣喘，汗出，咳動肩臂。</strong></p><p>肺合於皮毛而主衛氣，故邪在肺，則皮膚痛；營衛不和，則發寒熱；以其上氣，喘而汗出，咳動肩臂，皆肺病之現證，故寒熱亦屬肺邪。若邪在經而發寒熱，必有頭痛，肺病發寒熱，則無頭痛也。</p><p><strong>邪在肝，則兩脅中痛，寒中，惡血在內，行善掣節，時腳腫。</strong></p><p>兩脅為肝經所行之處，故邪傷肝，兩脅痛也；寒中者，脾胃虛弱，陽不輸化，而肝逆不得藏血，故惡血瘀積在內；以陽明本多氣多血，以陽虛而寒，肝逆氣陷，故血蓄不行，而時腳腫；血不養筋而筋急，故行則肢節牽掣也。</p><p><strong>邪在脾胃，則病肌肉痛。陽氣有餘，陰氣不足，則熱中，善飢；陽氣不足，陰氣有餘，則寒中，腸鳴腹痛；陰陽俱有餘，若俱不足，則有寒有熱。</strong></p><p>脾胃主肌肉，故邪客之則肌肉痛。陽有餘，則熱中而善飢；陰有餘，則寒中而腸鳴腹痛；以脾胃統一一身之陰陽，故陰陽偏勝，則寒熱證現也。上條中寒而有蓄血者，肝病不藏血也；此條中寒而無蓄血，肝無病也。</p><p><strong>邪在腎，則病骨痛陰痺。陰痺者，按之不可得，腹脹，腰痛，大便難，肩背頸項痛，時眩。</strong></p><p>腎主骨，邪在腎，故骨痛。陰痺者，邪痺陰分深處，故按之不可得，而腹脹、腰痛、大便難，皆陰氣痺結者也。以腎為胃關，開竅於二便。故二便之病，皆關於腎，而大便難者，有陰結、陽結之分，陰結為虛寒，陽結為實熱，仲景辨脈證甚詳，此之陰痺，即陰結也。關門痺結，則腸胃濁壅不行，肺氣開張，不得下降，經氣皆逆，故肩背頸項俱痛也；腎病而水不涵木，則虛陽化風而上冒，故時眩也。</p><p><strong>邪在心，則病心痛，喜悲，時眩僕。視有餘不足，而調之其輸也。</strong></p><p>邪受心包絡，其氣有餘則笑，不足則悲；而心中痛者，以心主血脈，血脈鬱結也；脈結氣不通，則心火亢逆，而神不能主持，故時目眩而僕。當視其有餘不足，而調其輸者，調心包絡之經氣也。以上統指外感、內傷偏邪之氣而言也。</p><p>心臟不受邪氣</p><p><strong>《靈樞·邪客篇》帝曰∶手少陰之脈，獨無 ，何也？岐伯曰∶少陰，心脈也。心者，五臟六腑之大主也，精神之所舍也，其髒堅固，邪勿能容也。容之則心傷，心傷則神去，神去則死矣。故諸邪之在心者，皆在於心之包絡，包絡者，心主之脈也，故獨無 也。</strong></p><p>心包絡稱臣使之官，喜樂出焉。一如君之近臣，代心用事而出喜樂，為心臟之脈。若心主，即元神，清靜無為者也，故其髒堅固，邪不能幹，而凡邪之幹心，皆包絡受之。若傷心臟，則神去而死矣。</p><p>虛實之要</p><p><strong>《素問·刺志論》帝曰∶願聞虛實之要。岐伯曰∶氣實形實，氣虛形虛，此其常也，反此者病。谷盛氣盛，谷虛氣虛，此其常也，反此者病。脈實血實，脈虛血虛，此其常也，反此者病。帝曰∶如何而反？岐伯曰∶氣盛身寒，此謂反也；氣虛身熱，此謂反也；谷入多而氣少，此謂反也；脈盛血少，此謂反也；脈少血多，此謂反也。氣盛身寒，得之傷寒；氣虛身熱，得之傷暑；谷入多而氣少者，得之有所脫血，溼居下也；谷入少而氣多者，邪在胃與肺也；脈小血多者，飲中熱也；脈大血少者，脈有風氣，水漿不入，此之謂也。</strong></p><p>夫氣者，體之充也。脈者，血之府也。色者，氣血之榮華也。氣血者，由水谷之精微所化者也。是故形氣、血脈之虛實，色澤之明晦，谷入之多少，必當相應，其不相應而相反者，由外感、內傷之病所致，而要辨其虛實也。假如形實氣盛者，形體壯實，呼吸聲粗，而陽氣旺，身不寒也，若反身冷畏寒，是外傷寒邪，內氣被遏而不舒，故聲粗似氣盛也；形弱氣虛，則聲微，呼吸少氣，不足以息，而陽虛身寒也，若反身熱而畏熱者，是暑熱傷氣，故氣虛不足以息也；谷入多則胃強而氣自旺，乃反少者，因其脫血而氣耗散，或溼邪傷陽，溼為陰邪，居下部，而陽氣根於下者，以溼居之，故生氣少也；谷入少則胃弱而中氣虛，乃反盛者，以邪客肺胃，其氣滯逆，非真盛也；血盛則脈盛而色榮也，若色榮似血多，而脈反小者，以飲酒而血中有熱，非血多也；若脈盛似血盛，而色反枯白者，因有風氣而致脈盛，非血盛也，風氣阻於中，水漿且不入，何有谷氣以生血氣哉！</p><p><strong>《素問·通評虛實論》岐伯曰∶邪氣盛則實，精氣奪則虛。氣虛者，肺虛也，氣逆者，足寒也，非其時則生，當其時則死，餘髒皆如此。</strong></p><p>此統言虛實之道，舉一髒以該餘髒也。蓋肺主一身之氣，故氣虛者，肺必虛也。若氣逆而不降者，其陽上亢，故足下必寒也。肺金旺於秋，若非秋時而肺虛，尚可生，若當旺時而反虛，其根本已敗可見，或夏令火旺克金之時，則更難培養也。又如秋冬陽氣收降之時，而氣逆足寒，猶可調治，若春夏陽氣升浮，而氣逆足寒，即有上脫之虞，故曰非其時則生，當其時則死也。餘髒如肝心之氣旺於春夏而主升，肺腎之氣旺於秋冬而主降，脾旺於季夏而主轉運，其虛其實，為逆為順，皆可如此類推矣。薛生白曰∶邪氣盛則實，精氣奪則虛，此二句為治之大綱。其辭似顯，其義甚微，而辨之最難者也。蓋言邪氣實宜瀉，正氣虛宜補，凡邪正相搏而為病，則邪實正虛皆可言也。主瀉者曰邪盛當瀉，主補者曰精奪當補，各執一見，藉口文飾，以至精之訓，釀莫大之害，不知理之所在，有必不可移易者，察虛實之緩急有無也。無虛者，急在邪氣，去之不速，留則生變也；多虛者，急在正氣，培之不早，臨期無濟也；微虛微實者，亦治其實，可一掃而除也；甚虛甚實者，所畏在虛，但固守根本，以先為己之不可勝，則邪無不退也；二虛一實者，兼其實，開其一面也；二實一虛者，兼其虛，防生不測也。總之，實而誤補，固必增邪，猶可解救，其禍小；虛而誤攻，元氣忽去，莫可挽回，其禍大。此虛實之緩急，不可不察也。所謂有無者，察邪氣之有無也。凡風、寒、暑、溼、燥、火皆為邪，邪之在表在裡、在腑在髒，必有所居，求得其本，則直取之，此所謂有，有則邪之實也；若無六氣之邪，而病出三陰，則惟情慾以傷內，勞倦以傷外，非邪似邪，非實似實，此所謂無，無則病在元氣也。不明此義，必至以逆為從，以標作本，絕人長命耳。楠按∶此篇之論，最為精當，學人宜三複焉。</p><p>惟雲誤補增邪，猶可解救，其禍小，然餘親見有病伏暑發瘧者，其人信景嶽書，而用補氣等藥，其邪暫伏，瘧止，不數日復發，更認為虛，而服熟地等劑，即變悶痧，邀餘視之，不可解救，是夜而卒。蓋風寒之邪在表者，誤補猶可解救，虛人且當助內以託邪；若暑溼之邪，初由膜原而歸脾胃，故雖虛不能用補法，而為難治，必須輕藥從緩調之，急則生變也。是故虛而挾邪者，必辨其邪之淺深表裡為要也。</p><p>五臟現病</p><p><strong>《靈樞·本神篇》曰∶肝藏血，血舍魂，肝氣虛則恐，實則怒；脾藏營，營舍意，脾氣虛則四肢不用，五臟不安，實則腹脹，涇溲不利；心藏脈，脈舍神，心氣虛則悲，實則笑不休；肺藏氣，氣舍魄，肺氣虛則鼻塞不利，少氣，實則喘喝，胸盈仰息；腎藏精，精舍志，腎氣虛則厥，實則脹，五臟不安。必審五臟之病形，以知其氣之虛實，謹而調之也。</strong></p><p>心為君主之官，心神靜則靈明無作，動則化識為用，魂魄意志，皆由心神所化，為識之別名，寄於肝、肺、脾、腎四髒，故各髒有病，皆關於心，而知痛苦。凡情慾之動出於心，而必先傷各髒者也。良以神氣本為一物，而分二用者，神動則傷氣，氣動則亂神，故曰持其志無暴其氣也。觀髒氣之虛實，而現恐怒悲喜等病，其神氣本為一物，更可徵矣。然氣又有陰陽五行之分，故五臟之現病，各有不同也。臟腑為表裡，腑氣本於髒，故髒氣虛實，即腑氣虛實也。肝氣虛則膽怯而多恐也，肝為剛髒，名將軍之官，故其氣實則膽橫而多怒也；營氣生於脾，故脾藏營，而營舍意也，四肢稟氣於脾胃，其氣由脾健運而外達，脾虛故四肢無力而不用也，脾為中土，金木水火藉以調和，其氣虛不能周布，則金木水火互相剋賊，而五臟皆不安矣，脾位於腹，其氣實則壅而不得轉輸，腸胃因之不通，故腹脹而涇溲不利也；血脈從心臟之氣而生，故謂心藏脈，而脈舍神，每見有外邪瘀結血脈者，即多昏譫，理可見矣，以神氣本為一物，故氣虛則神喪而悲，氣實則神旺而喜笑不休也；一身之氣，皆歸肺權衡四布，故肺藏氣，而氣舍魄也，肺開竅於鼻，其氣虛則濁蔽其竅而不通利，出入氣少也，其實者則氣壅於胸，不得分佈，故喘喝、胸滿而仰息也；水谷所化之精血，皆由脾臟轉輸，而血歸肝，精歸腎，故謂肝藏血，而血舍魂，腎藏精，而精舍志也，志者，神火之所注，而舍於精，故精能生氣，而為陽之根，氣虛則陽衰而多厥冷也，腎為胃關，開竅於二便，故腎氣實則關竅不利，濁壅腸胃，胸腹脹悶，而五臟皆不安矣。是故必審五臟之病形，以知其氣之虛實，謹按理法而調之，以五臟為根本，五臟調和，則一身自無諸病也。</p><p>肝病</p><p><strong>《素問·髒氣法時論》曰∶肝病者，兩脅下痛，引少腹，令人善怒；虛則目KT KT 無所見，耳無所聞，善恐，如人將捕之。取其經，厥陰與少陽。氣逆，則頭痛，耳聾不聰，頰腫。</strong></p><p>此言五臟虛實之病，與上《本神篇》有不同者，蓋《本神篇》專明本髒之虛實，此篇特明受邪之病形，故直標肝病、心病，而不明言其髒象，止表受邪之證，所謂邪盛為實、精奪為虛也。而其言虛，亦有挾邪之證，故雖同論五臟虛實，而義理迥別，各明其病也。肝脈起於足，由少腹布脅肋，故肝病則兩脅下痛，引少腹，以其受邪，故有經脈之證，用針以通經脈而治也，邪盛為實，肝實故善怒；其虛者血少，目光本虧，再加受邪，故目KT KT 無所見，KT KT 者，昏暗也，肝之表是膽腑，少陽經脈入於耳，既虛而又邪蔽，故耳無所聞，膽怯，故善恐，如人將捕之也。即取肝膽經以治之。如少陽氣逆，其邪盛，則頭痛、耳聾不聰、頰腫，皆少陽經脈所行之處也。其耳不聰，比之虛者絕無所聞，則又不同矣。</p><p>心病</p><p><strong>心病者，胸中痛，脅支滿，脅下痛，膺背肩胛間痛，兩臂內痛；虛則胸腹大，脅下與腰相引而痛。取其經，少陰、太陽；舌下血者，其變病，刺 中血者。</strong></p><p>心病者，《靈樞·邪客篇》言心臟堅固不受邪，受邪則神去而死，凡雲心病者，皆心包絡及手少陰經受邪也。故其胸痛、脅支滿而痛，及臂內痛等證，皆包絡與少陰經脈所行之處也。其虛者，至於脅下與腰相引而痛，是連及肝腎也。蓋肝為心母，腎為肝母，由母先虛，而及其子，若過勞心火，必耗肝腎精血也。且各髒皆有系脈通心，以心為一身主宰，一身氣血皆隨心所使，故心病必關於各髒，而心生血脈，血脈虛不能濡潤，則牽掣各髒，而脅下與腰相引而痛也。是故情慾而傷各髒者，必先自養其心，藥石止能調氣血，不能治心志之病；所以情慾損傷之證，不知此理，終必不起也。刺法經穴，另詳同人圖，下皆同。</p><p>脾病</p><p><strong>脾病者，身重，善飢，肉痿，足不收，行善螈，腳下痛；虛則腹滿，腸鳴，飧洩，食不化。取其經，太陰、陽明、少陰血者。</strong></p><p>此言脾受外邪而化熱病也。脾主肌肉，肌肉受熱，經脈皆弛縱，故身重肉痿，以及善飢，至腳下痛，皆邪熱所傷，為實證也。行善螈者，螈音契，以脾之經脈起於足而弛縱，則行步不穩也。其腹滿、腸鳴、飧洩、食不化，皆虛寒之邪，經所云髒寒生滿病也。若腹滿、便閉、發熱，又為實矣。治用針法，而用藥亦可類推也。</p><p>肺病</p><p><strong>肺病者，喘咳，逆氣，肩背痛，汗出，尻陰股膝髀 足皆痛；虛則少氣，不能報息，耳聾，嗌幹。取其經，太陰、足太陽之外，厥陰內血者。</strong></p><p>喘咳、逆氣、肩背痛、汗出者，以肺氣上壅，肩背血脈窒塞，而胃中水液不得下輸，乃從皮腠外洩，皆肺臟之現病也。其尻及陰股至足皆痛者，足太陽經病也。以太陽主一身之表，與肺同合於皮毛，故外邪客於太陽，則必內連肺臟，如仲景所論，風傷衛，有鼻鳴乾嘔，寒傷營，有喘咳，皆太陽連肺臟者。然邪客太陽經者，必有頭痛，此無頭痛者，是邪客於肺，外溢皮毛，延及太陽之界，不在其經，故無頭痛，而標肺病也。若肺臟虛，則少氣，不足以充出入之息，其氣不振，則濁邪蒙竅而耳聾，氣虛不能生津，則嗌幹也。刺法取太陽，洩外溢之邪也；取厥陰者，以陰陽十二經脈流行，至足厥陰與手太陰，始終交接，故取之，皆為肺邪之出路也。用藥之法，可類推矣。</p><p>腎病</p><p><strong>腎病者，腹大，脛腫，喘咳，身重，寢汗出，憎風；虛則胸中痛，大腹小腹痛，清厥，意不樂。取其經，少陰、太陽血者。</strong></p><p>腎為寒水之髒，而受風邪鼓動，水不得洩，乃壅而腹大脛腫，以至憎風等證，是成風水之病也。胸中痛，以至意不樂，是陽虛之證。清厥者，手足逆冷也。風水挾外邪，故兼取太陽，表裡並治，使膀胱洩水也。《素問·逆調論》曰∶腎者水髒，主津液，主臥與喘也。蓋腎為水髒，而火根於中，火蒸水氣而為津液，上升舌下廉泉，至口嚥下，溉於周身，故津液少，則舌燥嗌幹。肺主出氣，腎主納氣，夜臥則肺氣納於腎，並收天地之精氣，以養身中元氣也，早起則腎氣出於肺，以供一身運用也。是故津液與臥及喘，皆腎所主。而肺腎兩髒病，皆有喘咳，在肺是氣閉為實，在腎是氣脫為虛。風水病亦因腎虛受邪，故有喘咳、身重，而寢則出汗也。若中宮壅滯，使肺腎之氣出入升降不利，亦有喘咳。皆當辨其因，分虛實而治之也。</p><p>五有餘 五不足</p><p><strong>《素問·調經論》岐伯曰∶有餘有五，不足亦有五。神有餘有不足，氣有餘有不足，血有餘有不足，形有餘有不足，志有餘有不足。帝曰∶人有精氣津液，四肢九竅，五臟十六部，三百六十五節，乃生百病，百病之生，皆有虛實。今夫子言有餘有五，不足亦有五，何以生之乎？岐伯曰∶皆生於五臟也。夫心藏神，肺藏氣，肝藏血，脾藏肉，腎藏志，而此成形。志意通，肉連骨髓，而成身形五臟。五臟之道，皆出於經隧，以行血氣，血氣不和，百病乃變化而生，是故守經隧焉。</strong></p><p>此與上節《本神篇》、《法時論》義理互相發明者也。蓋神、氣、血、肉、志藏於五臟，五臟之道路，由經隧出入，以行氣血，氣血生化，皆神志所主。神藏心，而志藏腎，腎生骨髓，故志意內通於骨髓，而成身形五臟，是腎又為身形五臟之本也。故神志病，則氣血不能生化，氣血不和，則神志不安，而生百病。治病必和其氣血，和其氣血，必守經隧之淺深部位而調之。以經隧為五臟之道路，故必辨其有餘不足，而使五臟安和，則百病自愈。所以雖有十六部、三百六十五節，以生百病，總不出五臟之和與不和，而統歸心志所主者也。</p><p><strong>帝曰∶有餘不足何如？岐伯曰∶神有餘則笑不休，神不足則悲；氣有餘則喘咳上氣，不足則息利少氣；血有餘則怒，血不足則恐；形有餘則腹脹，涇溲不利，形不足則四肢不用；志有餘則腹脹飧洩，志不足則厥。</strong></p><p>此言有餘不足之證，即心、肺、肝、脾、腎臟之病，與上《本神篇》同。惟上言肝氣實則怒，此以神、氣、血、肉、志分五臟之虛實，而肝藏血者，故曰血有餘則怒，不足則恐，其義與《本神篇》同也。若上言腎氣實則脹，此言志有餘，即腎氣實之義也。惟言腹脹飧洩，屬脾虛證，乃列於腎實下者，蓋土實水虛，則腹脹、涇溲不利，水實土虛，則腹脹、飧洩，以腎為寒水之髒，寒水勝土，即謂之腎實，實即有餘之謂，是與上編互明理旨者也。</p><p>陰陽氣血相傾相併</p><p><strong>帝曰∶已聞虛實之形，不知其何以生？岐伯曰∶氣血以並，陰陽相傾，氣亂於衛，血逆於經，血氣離居，一實一虛。血並於陰，氣並於陽，故為驚狂；血並於陽，氣並於陰，乃為炅中；血並於上，氣並於下，心煩惋，善怒；血並於下，氣並於上，亂而喜忘。</strong></p><p>此言陰陽氣血相併相傾者也。傾者，偏側也。偏傾相併，故互有虛實。蓋衛主氣，營主血，如氣亂於衛，則血不隨氣循行而逆於營，由是血氣各離其本居而相併。氣並於血，則血實氣虛；血並於氣，則血虛氣實。血並於陰經，氣並於陽經，則陰陽經絡不相通和，發為驚狂之病；血並於陽經，氣並於陰經，則陰陽互爭，發為炅中，炅，灼熱也；血並走於上焦，氣並走於下焦，則心煩惋而善怒，惋，悲惱也；血並於下焦，氣並於上焦，則神亂喜忘，所謂獨火亂其神明也。良以陰陽互根互用，以生化氣血，故氣行則血隨，氣亂則血逆，氣阻則血瘀，氣熱則血耗，氣寒則血凝，氣衰則血少，血少則陰不勝陽而血熱，氣衰則陽不勝陰而氣寒，氣旺則血多，血多則陽不勝陰而血涼，氣旺則陰不勝陽而氣熱。此氣血陰陽之衰旺寒熱，而又變生諸病者也。</p><p><strong>帝曰∶血並於陰，氣並於陽，如是血氣離居，何者為實？何者為虛？岐伯曰∶血氣者，喜溫而惡寒，寒則泣不能流，溫則消而去之。是故氣之所併為血虛，血之所併為氣虛。帝曰∶人之所有者，血與氣耳。今言血併為虛，氣併為虛，是無實乎？岐伯曰∶有者為實，無者為虛，故氣並則無血，血並則無氣，今血氣相失，故為虛焉；絡之與孫絡，俱輸與經，血與氣並，則為實焉。血之與氣，並走於上，則為大厥，厥則暴死，氣復反則生，不反則死。</strong></p><p>寒熱者，陰陽之偏氣也。陰陽兩平，則氣血溫和，而流行無患。若寒性凝斂，故氣血寒則泣而不流，泣者，澀也，溫之則寒消而去，氣血方和。如其不和，則必相傾相併，若氣並於陽為血虛，血並於陰為氣虛，以偏並一邊，即有一實一虛也。蓋氣血流行於經絡，內外相輸，循環不已，細者為孫絡，絡與孫絡之氣血，俱輸於十二經，以行周身者也。其血與氣並走一處，此處即為實焉。故如並走於上則上實，上實則下虛而為大厥，厥則暴死，氣復反則生，不反則死。然其所以相傾相併者，必有外感、內傷之因，要必求其所因而調之。此當與臟腑門《太陰陽明論》所云更虛更實之理，參合觀之。</p><p><strong>帝曰∶實者何道從來？虛者何道從去？虛實之要，願聞其故。岐伯曰∶夫陰與陽，皆有俞會，陽注於陰，陰滿之外，陰陽勻平，以充其形，九候若一，命曰平人。夫邪之生也，或生於陰，或生於陽。其生於陽者，得之風雨寒暑，其生於陰者，得之飲食居處，陰陽喜怒。</strong></p><p>凡病必辨陰陽虛實為綱要。陰陽經絡有俞穴交會，氣血由之互相貫注，陽經注於陰，陰經滿溢，復歸於陽，脈中脈外，營衛臟腑，表裡周流，陰陽勻平，以充其形，故其三部九候之脈，若一氣所貫而不參差，如是命曰平人，為無病也。若夫邪之生也，外感風雨寒暑，則必先傷陽分，及久而深入，方傷於陰；若飲食起居，情慾喜怒，則先傷氣血臟腑，為陰分也。此以表裡分陰陽，為生病之端也。</p><p>外感內傷各分陰陽</p><p><strong>帝曰∶風雨之傷人奈何？岐伯曰∶風雨之傷人也，先客於皮膚，傳入於孫絡，孫絡滿，則傳入於絡脈，絡脈滿，則輸於大經脈，血氣與邪，並客於分腠之間，其脈堅大，故曰實。實者，外堅充滿，不可按之，按之則痛。帝曰∶寒溼之傷人奈何？岐伯曰∶寒溼之中人也，皮膚不收，肌肉堅緊，營血泣，衛氣去，故曰虛。虛者，聶闢氣不足，按之則氣足以溫之，故快然而不痛。</strong></p><p>此以外邪之陰陽而分虛實也。風為陽邪，故先客皮膚衛分，衛為陽也，入於孫絡，而傳絡脈，然後輸於大經營分血脈之中，則血氣與邪並居於分腠之間，其脈堅大，故曰實。實者，以邪結脈中而外堅充滿，故不可按，按之則痛也。若寒溼陰邪所傷者，皮膚弛而不收，以其衛陽不固，陰邪得傷肌肉，而營居肉中，故肌肉堅緊而營血澀，故曰虛，由陽氣虛也。聶闢者，餒乏之狀，《靈樞·根結篇》雲∶血氣枯竭，腸胃聶闢也。此以陰邪傷陽，按之則陽動，足以溫之，故快然而不痛也。</p><p><strong>帝曰∶陰之生實奈何？岐伯曰∶喜怒不節，則陰氣上逆，上逆則下虛，下虛則陽氣走之，故曰實矣。帝曰∶陰之生虛奈何？岐伯曰∶喜則氣下，悲則氣消，消則脈空虛，因寒飲食，寒氣薰滿，則血泣氣去，故曰虛矣。</strong></p><p>此言內傷之虛實也。喜怒不節，則心志擾動，使陰氣上逆而下虛，下虛則陽氣走之者，亦從上走也，即前所云血與氣並，故曰實矣。若喜則氣下行，悲則氣消耗，故脈空虛，因寒飲食之寒氣，乘虛薰滿於中，則血得寒而凝澀，陽氣因之而去，故曰虛矣。大抵怒則氣逆為實，喜與悲則氣下消為虛。皆由情志妄動，致陰陽偏傾而為虛實，下文更詳明之。一曰喜則氣散，恐則氣下，蓋氣散亦從下洩也。</p><p>陽虛外寒 陰虛內熱 陽盛外熱 陰盛內寒</p><p><strong>帝曰∶經言陽虛則外寒，陰虛則內熱，陽盛則外熱，陰盛則內寒，不知其所由然也。岐伯曰∶陽受氣於上焦，以溫皮膚分肉之間，今寒氣在外，則上焦不通，上焦不通，則寒氣獨留於外，故寒 。帝曰∶陰虛生內熱奈何？岐伯曰∶有所勞倦，形氣衰少，谷氣不盛，上焦不行，下脘不通，胃氣熱，熱氣薰胸中，故內熱。帝曰∶陽盛生外熱奈何？岐伯曰∶上焦不通利，則皮膚緻密，腠理閉塞，玄府不通，衛氣不得洩越，故外熱。帝曰∶陰盛生內寒奈何？岐伯曰∶厥氣上逆，寒氣積於胸中而不瀉，不瀉則溫氣去，寒獨留，留則血凝澀，凝則脈不通，其脈盛大以澀，故中寒。</strong></p><p>此明陰陽、表裡、虛實、寒熱之病，統外感、內傷而言也。陽受氣於上焦者，言衛陽出於胸中之宗氣而行脈外，以溫皮膚分肉之間，今因外感寒氣，則上焦陽氣不得通行，而寒氣獨留於外者，是衛陽虛而發寒 ，故謂之陽虛則外寒也；陰虛生內熱者，有所勞倦，致形氣衰少，胃中谷氣不盛，而清陽不周佈於上焦，則濁壅不降，下脘因之不通，胃氣鬱而成熱，熱氣薰胸中，是因勞擾耗津液，故謂之陰虛生內熱也；陽盛生外熱者，以上焦之氣不得通利，致皮膚緻密，腠理閉塞，玄府不通，玄府者，毛竅也，以其外邪閉鬱，衛陽實而不能洩越，故謂之陽盛則外熱也；陰盛生內寒者，因情志妄動，其氣厥逆不順，而耗傷陽和，其陰寒積於胸中而不瀉，則溫氣去而寒獨留，其血因寒而凝澀，脈者血之府，血凝故脈不通暢而盛大以澀也，此因陽傷而陰濁壅盛，以成中寒之病，故謂之陰盛則內寒也。蓋外寒外熱，同是外感之病，如仲景所論，而有陰陽虛實不同也；內熱內寒，同是內傷之病，如仲景所論，而有傷津液、傷陽和之異也。《內經》舉其綱要，而仲景詳辨證治，為後學津樑，故仲景雲撰用《素問》者，其所論皆本於《內經》義理也。後學雖悟《內經》義理，而不讀仲景之書，必不能善其用，所以仲景為中古之醫聖。近世罕有知仲景之道者，故醫風日趨於下矣。</p><p>五臟為本</p><p><strong>帝曰∶夫子言虛實有十，生於五臟，五臟五脈耳。夫十二經脈，皆生其病，今夫子獨言五臟。夫十二經脈者，皆絡三百六十五節，節有病，必被經脈，經脈之病，皆有虛實，何以合之？岐伯曰∶五臟者，故得六腑與為表裡，經絡支節，各生虛實，其病所居，隨而調之。病在脈，調之血；病在血，調之絡；病在氣，調之衛；病在肉，調之分肉；病在筋，調之筋；病在骨，調之骨。</strong></p><p>五臟各有虛實，故共有十也。帝即指前所云五有餘五不足之言而問，謂五臟止陰經五脈，而陰陽共有十二經，經皆有絡，絡有三百六十五節，凡有病必遍被於經絡，皆有虛實之分，今獨言五臟之虛實，何以合十二經絡、三百六十五節之數乎？岐伯言臟腑經絡，本出一源，五臟與六腑為表裡，是髒為根，腑為幹，經絡血脈等皆枝葉也，則經絡支節之病之虛實，總不出五臟之虛實也，故隨其病之所居而調之，則一以貫之矣。如病在脈，調之血者，以脈為血之府，而屬於營，血脈，心所主也；病在血，調之絡者，以血在絡中，故絡傷則血溢，上言脈即經脈，經絡血脈，本屬一體，以其道路而言，名經絡，以其流行而言名血脈也；病在氣，調之衛者，衛氣行於脈外而固表，肺所主也，以其晝則行陽二十五度，夜則行陰二十五度，如不循度，為不調也；病在肉，調之分肉者，肌肉脾所主，統屬營衛，故當運脾以通調營衛，其分肉自和矣；病在筋，調之筋者，筋肝所主也，使肝氣血調和，則筋病自愈矣；病在骨，調之骨者，骨腎所主也，使腎臟陰陽充足，精氣周流，則骨病自愈也。是故營衛氣血、經絡支節、肌肉筋骨之病，總不外乎五臟，審五臟之虛實，而凡病之虛實在其中矣。</p><p>絡滿經虛 絡虛經滿</p><p><strong>《素問·通評虛實論》又曰∶所謂重實者，言大熱病，氣熱脈滿，是謂重實。經絡皆實，是寸脈急而尺緩也，滑則從，澀則逆也。夫虛實者，皆從其物類始，故五臟骨肉滑利，可以長久也。絡氣不足，經氣有餘者，脈口熱而尺寒也，秋冬為逆，春夏為從。經虛絡滿者，尺熱滿，脈口寒澀也，此春夏死，秋冬生也。絡滿經虛，灸陰刺陽；經滿絡虛，刺陰灸陽。</strong></p><p>此承上言邪盛為實者，以明脈象而辨證之逆從也。如大熱病，氣熱而脈滿，其邪與氣血相併，則謂之重實也。經在營分主血，絡在衛分主氣，經絡皆實，則氣血皆受邪，寸脈急強而尺和緩者，以經絡皆受邪，營衛之氣上逆也。滑者，氣血流利，其邪易解，為從；澀者，邪與氣血膠結，難解，為逆也。夫虛實者，陰陽氣血偏傾，皆從其物類而始。如陰邪從於陰，則陰實而陽虛，陽邪從於陽，則陽實而陰虛，陽為衛為氣，陰為營為血也。若無邪傷而陰陽氣血和平，周流於五髒骨肉，自然滑利而無瘀澀之病，可以長久而生也。若邪客於經，則經氣有餘，絡氣不足，經為營，營行脈中，故脈口熱而現數脈也；絡為衛，衛行脈外，絡虛，故尺膚寒也。此所謂從陰陽之類者也。脈口，統指兩手寸夫尺之脈，亦名寸口，亦名氣口。以脈數知為熱，而經有餘也；尺膚不熱知為寒，而絡不足也。若尺亦以脈言，豈有一脈流行，而分寒熱兩截者乎？且言絡不足，明指衛氣之行脈外者，豈非尺膚乎？若上文滑澀二字，統該脈與尺膚而言，故又言五臟骨肉滑利，可以長久也。其絡不足，經有餘者，陰已偏勝，又遇秋冬陰旺，則陽偏絕，故為逆，春夏陽旺得助，故為從也。其經虛絡滿者，可類推矣。故絡滿經虛者，當灸陰補經，刺陽瀉絡；經滿絡虛者，當刺陰瀉經，灸陽補絡，而用藥之法亦然矣。</p><p>經絡營衛皆虛</p><p><strong>帝曰∶何謂重虛？岐伯曰∶脈氣上虛尺虛，是謂重虛。虛謂氣虛者，言無常也。尺虛者，行步 然；脈虛者，不象陰也。如此者，滑則生，澀則死也。</strong></p><p>此承上言精氣奪為虛者，以辨脈證也。經絡皆虛，謂之重虛，上雲氣虛者，肺虛也，言其虛無常處也，或虛在經絡，或虛在臟腑，而統曰肺虛，以肺主一身之氣故也。今明重虛之義，而經絡皆虛，經絡皆虛，則陰陽皆虛，陰陽皆虛，則營衛臟腑俱在其中矣。是故尺膚虛軟，則衛虛而絡虛，其行步 然者，怯弱之狀也；脈虛者，經虛也，經虛則營血虛，營血為陰，脈本沉靜柔和而充滿，今其虛也，脈或空大，或強急，不象陰柔之脈也。凡此重虛者，其脈與尺膚滑者，氣血流利，尚可培養而生；如澀者，氣血皆枯，並有邪滯，則死矣。此滑澀二字，與上節同義。上節言從逆，即生死之兆也。</p><p>辨生死</p><p><strong>帝曰∶寒氣暴上，脈滿而實，何如？岐伯曰∶實而滑則生，實而逆則死。帝曰∶脈實滿，手足寒，頭熱何如？岐伯曰∶春秋則生，冬夏則死。脈浮而澀，澀而身有熱者死。</strong></p><p>此言精氣奪者，中陽無權，陰寒邪氣，自內暴逆而上，脈滿而實者，大而有力，無柔和之氣也。若有滑象，氣血尚活可生，如實而且逆者，現五行相剋之真髒脈也，故死。又如脈滿實，手足寒，頭熱者，中無陽和敷布四肢，其氣厥逆直上，故手足寒而頭熱，是陰陽乖格，不相交通，勢將偏亢而偏絕。如春令陽初升，秋令陽初降，尚可調之使和而生；若冬夏陰陽偏旺之時，以身中之偏，而遇氣候之偏，則必偏絕而死也。脈浮者，陽露於外，陽性流利而反澀者，陽氣敗矣，陽敗而反身熱，此精氣奪甚，正如殘燈餘焰，陰陽兩竭，故死也。</p><p><strong>其形盡滿者，脈急大堅，尺澀而不應也，如是者，從則生，逆則死。帝曰∶何謂從逆？岐伯曰∶所謂從者，手足溫也；所謂逆者，手足寒也。</strong></p><p>此更申明上文之寒氣暴上，而盡其形氣皆逆滿而上者，脈必急大且堅，而尺膚澀，與脈不相應，何也？此脈之急大，本非氣血有餘，以其精氣內奪，故脈無柔和之象，精氣枯，故尺膚澀而不潤。如是者，手足溫，則中宮猶有陽氣佈於四肢，為從而可生；手足寒，則陽敗為逆而死也。</p><p>五實五虛</p><p><strong>《素問·玉機真髒論》帝曰∶餘聞虛實以決死生，願聞其情。岐伯曰∶五實死，五虛死。脈盛，皮熱，腹脹，前後不通，瞀悶，此謂五實；脈細，皮寒，氣少，洩利前後，飲食不入，此謂五虛。帝曰∶其時有生者何也？岐伯曰∶漿粥入胃，洩注止，則虛者活；身汗，得後利，則實者活。此其候也。</strong></p><p>此統言外感內傷虛實之證也。脈盛，皮熱，腹脹，是邪盛於表裡也，前後便不通，則邪結無出路，而昏瞀躁悶，則元氣絕而死，名五實也；脈細，皮寒，氣少，表裡精氣皆奪也，而二便洩利，飲食不進，則本元竭而死，名五虛也。實者身汗得後利，則表裡邪解而正氣漸蘇；虛者洩利止而漿粥進，則生氣漸續，故皆可活也。</p><p>三焦氣虛</p><p><strong>《靈樞·口問篇》曰∶上氣不足，腦為之不滿，耳為之苦鳴，頭為之苦傾，目為之眩；中氣不足，溲便為之變，腸為之苦鳴；下氣不足，則為痿厥心 。</strong></p><p>上焦如霧者，清陽之氣氤氳旋轉，如雲之上騰，而充於頭腦也，故氣不足，則腦中如空，耳鳴頭傾目眩者，清陽不伸，則濁陰上僭，濁陰上僭，則頭重而傾，陽鬱於下，則耳鳴目眩也；中焦如漚者，脾胃蘊釀水谷，由中焦輸化津液，故氣不足，則輸化失度，溲便皆變其常，腸中傳導無力，則鬱結而鳴也；下焦如瀆者，滓濁水液由之而出，藉腎中元陽以蒸化者，故下元氣虛，或足痿無力，或厥冷不溫，其滓濁反壅而不出，故上逆而心， 者，滿悶也。</p></div></div><div class="post-meta meta-tags"><ul class=clearfix><li><a>靈素</a></li><li><a>節注</a></li><li><a>類編</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/84cdb2dc.html alt=《靈素節注類編》格陽關陰脈和脈應四時陰陽 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/84cdb2dc.html title=《靈素節注類編》格陽關陰脈和脈應四時陰陽>《靈素節注類編》格陽關陰脈和脈應四時陰陽</a></li><hr><li><a href=../../tw/%E7%A7%91%E5%AD%B8/e2e78f29.html alt=《靈素節注類編》：脈候部位和脈象辨病 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/e2e78f29.html title=《靈素節注類編》：脈候部位和脈象辨病>《靈素節注類編》：脈候部位和脈象辨病</a></li><hr><li><a href=../../tw/%E7%A7%91%E5%AD%B8/8d457852.html alt=《靈素節注類編》：諸腫脹病和諸積病證 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8d457852.html title=《靈素節注類編》：諸腫脹病和諸積病證>《靈素節注類編》：諸腫脹病和諸積病證</a></li><hr><li><a href=../../tw/%E7%A7%91%E5%AD%B8/36c3fdf3.html alt=《靈素節注類編》：陰陽臟腑總論 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/36c3fdf3.html title=《靈素節注類編》：陰陽臟腑總論>《靈素節注類編》：陰陽臟腑總論</a></li><hr><li><a href=../../tw/%E7%A7%91%E5%AD%B8/913876f.html alt=《靈素節注類編》：運氣要略緣起 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/913876f.html title=《靈素節注類編》：運氣要略緣起>《靈素節注類編》：運氣要略緣起</a></li><hr><li><a href=../../tw/%E7%A7%91%E5%AD%B8/fba441d.html alt=《靈素節注類編》：諸風病證 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/fba441d.html title=《靈素節注類編》：諸風病證>《靈素節注類編》：諸風病證</a></li><hr><li><a href=../../tw/%E7%A7%91%E5%AD%B8/4c209c4.html alt=《靈素節注類編》：諸厥病證和諸痿病證 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/4c209c4.html title=《靈素節注類編》：諸厥病證和諸痿病證>《靈素節注類編》：諸厥病證和諸痿病證</a></li><hr><li><a href=../../tw/%E7%A7%91%E5%AD%B8/d9e8f27e.html alt=類編群書畫一元龜甲部——其它類古書籍 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8c8662ce99e24543bb806add369628b2 style=border-radius:25px></a>
<a href=../../tw/%E7%A7%91%E5%AD%B8/d9e8f27e.html title=類編群書畫一元龜甲部——其它類古書籍>類編群書畫一元龜甲部——其它類古書籍</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>