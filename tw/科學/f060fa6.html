<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>本草綱目•石膏 | 极客快訊</title><meta property="og:title" content="本草綱目•石膏 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/f060fa6.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/f060fa6.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/f060fa6.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/f060fa6.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/f060fa6.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/f060fa6.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/f060fa6.html><link rel=canonical href=https://geekbank.cf/tw/%e7%a7%91%e5%ad%b8/f060fa6.html><meta property="article:published_time" content="2020-10-29T21:03:28+08:00"><meta property="article:modified_time" content="2020-10-29T21:03:28+08:00"><meta name=Keywords content><meta name=description content="本草綱目•石膏"><meta name=author content="极客快訊"><meta property="og:url" content="/tw/%E7%A7%91%E5%AD%B8/f060fa6.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>本草綱目•石膏</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p><strong>本草綱目•金石部目錄</strong></p><p>李時珍曰∶石者，氣之核，土之骨也。大則為巖崖，細則為砂塵。其精為金為玉，其毒為礜為砒。氣之凝也，則結而為丹青；氣之化也，則液而為礬汞。其變也∶或自柔而剛，乳滷成石是也；或自動而靜，草木成石是也；飛走含靈之為石，自有情而之無情也；雷震星隕之為石，自無形而成有形也。<strong>大塊資生，鴻鈞爐韛，金石雖若頑物，而造化無窮焉。身家攸賴，財劑衛養，金石雖曰死瑤，而利用無窮焉。</strong>是以禹貢、周官列其土產，《農經》、軒典詳其性功，亦良相、良醫之所當注意者也。乃集其可以濟國卻病者一百六十一種為金石部，分為四類∶曰金，曰玉，曰石，曰滷。（舊本玉石部三品，共二百五十三種。今併入二十八種，移三十二種入水部，三十九種入土部，三種入服器部，一種入介部，一種入人部）</p><p>《神農本草經》四十一種（樑陶弘景注）</p><p>《名醫別錄》三十二種（同上）</p><p>《唐本草》一十四種（唐蘇恭）</p><p>《本草拾遺》一十七種 （唐陳藏器）</p><p>《藥性本草》一種（唐甄權）</p><p>《開寶本草》九種（宋馬志）</p><p>《嘉祐本草》 八種 （宋掌禹錫）</p><p>《圖經本草》三種（宋蘇頌）</p><p>《日華本草》八種（宋人大明）</p><p>《證類本草》一種（宋唐慎微）</p><p>《本草綱目》二十七種（明李時珍）</p><p>【附註】</p><p>魏李當之《藥錄》</p><p>《吳普本草》</p><p>宋雷斅《炮炙》</p><p>齊徐之才《藥對》</p><p>唐 孫思邈《千金》</p><p>李珣《海藥》</p><p>唐 楊損之《刪繁》</p><p>蕭炳《四聲》</p><p>蜀 韓保升《重注》</p><p>宋 寇宗奭《衍義》</p><p>陳承《別說》</p><p>金 張元素《珍珠囊》</p><p>元 李杲《法象》</p><p>王好古《湯液》</p><p>朱震亨《補遺》</p><p>明 汪機《會編》</p><p>徐用誠《發揮》</p><p>王綸《集要》</p><p><br></p><p>金類二十八種</p><p>玉類一十四種</p><p><br></p><p><strong>本草綱目•石膏</strong></p><p>《本經》中品</p><p>【釋名】細理石（《別錄》）、寒水石（《綱目》）。</p><p><strong>震亨曰∶火煅細研醋調，封丹灶，其固密甚於脂膏。此蓋兼質與能而得名，正與石脂同意。</strong></p><p><strong>時珍曰∶其紋理細密，故名細理石。其性大寒如水，故名寒水石，與凝水石同名異物。</strong></p><p>【集解】《別錄》曰：石膏，生齊山山谷及齊盧山、魯蒙山。採無時。細理白澤者，良；黃者，令人淋。</p><p>弘景曰∶二郡之山，即青州、徐州也。今出錢塘縣，皆在地中，雨後時時自出，取之如棋子，白澈最佳。彭城者亦好。近道多有而大塊，用之不及彼也。《仙經》不須此。</p><p>恭曰：石膏、方解石大體相似，而以未破為異。今市人皆以方解代石膏，未見有真石膏也。石膏生於石旁。其方解不因石而生，端然獨處，大者如升，小者如拳，或在土中，或生溪水，其上皮隨土及水苔色，破之方解，大者方尺。今人以此為石膏，療風去熱雖同，而解肌發汗不如真者。</p><p>大明曰：石膏通亮，理如雲母者上。又名方解石。</p><p>斅曰∶凡使，勿用方解石。方解雖白不透明，其性燥；若石膏則出剡州茗山縣義情山，其色瑩淨如水精，性良善也。</p><p>頌曰：石膏今汾、孟、虢、耀州、興元府亦有之。生於山石上，色至瑩白，與方解石肌理形段剛柔絕相類。今難得真者。用時，惟以破之皆作方稜者，為方解石。今石膏中時時有瑩澈可愛、有縱理而不方解者，或以為石膏；然據本草又似長石。或又謂青石間往往有白脈貫徹類肉之膏肪者，為石膏；此又本草所謂理石也。不知石膏定是何物？今且依市人用方解石爾。</p><p>閻孝忠曰∶南方以寒水石為石膏，以石膏為寒水石，正與汴京相反，乃大誤也。石膏潔白堅硬，有牆壁。寒水石則軟爛，以手可碎，外微青黑，中有細紋。又一種堅白全類石膏，而敲之成方者，名方解石也。</p><p>承曰∶陶言錢塘山中雨後時自出。今錢塘人鑿山取之甚多，搗作齒藥貨用，浙人呼為寒水石，入藥最勝他處者。</p><p>宗奭曰：石膏紛辯不決，未悉厥理。本草只言生齊山、盧山、蒙山，細理白澤者良，即知他處者非石膏也。</p><p><strong>震亨曰∶本草藥之命名，多有意義，或以色，或以形，或以氣，或以質，或以味，或以能，或以時，是也。石膏固濟丹爐，苟非有膏，豈能為用？此蓋兼質與能而得名。昔人以方解為石膏，誤矣。石膏味甘而辛，本陽明經藥，陽明主肌肉。其甘也，能緩脾益氣，止渴去火。其辛也，能解肌出汗，上行至頭，又入太陰、少陽。</strong>彼方解石，只有體重、質堅、性寒而已，求其有膏而可為三經之主治者，焉在哉？</p><p><strong>時珍曰：石膏有軟、硬二種。軟石膏，大塊生於石中，作層如壓扁米糕形，每層厚數寸。有紅、白二色，紅者不可服，白者潔淨，細紋短密如束針，正如凝成白蠟狀，鬆軟易碎，燒之即白爛如粉。</strong>其中明潔，色帶微青，而紋長細如白絲者，名理石也。與軟石膏乃一物二種，碎之則形色如一，不可辨矣。硬石膏，作塊而生，直理起稜，如馬齒堅白，擊之則段段橫解，光亮如雲母、白石英，有牆壁，燒之亦易散，仍硬不作粉。其似硬石膏成塊，擊之塊塊方解，牆壁光明者，名方解石也，燒之則奼散亦不爛。與硬石膏乃一類二種，碎之則形色如一，不可辨矣。<strong>自陶弘景、蘇恭、大明、雷斅、蘇頌、閻孝忠皆以硬者為石膏，軟者為寒水石；至朱震亨始斷然以軟者為石膏，而後人遵用有驗，千古之惑始明矣。</strong>蓋昔人所謂寒水石者，即軟石膏也；所謂硬石膏者，乃長石也。石膏、理石、長石、方解石四種，性氣皆寒，俱能去大熱結氣；但石膏又能解肌發汗為異爾。理石即石膏之類，長石即方解之類，俱可代用，各從其類也。<strong>今人以石膏收豆腐，乃昔人所不知。</strong></p><p>【修治】斅曰∶凡使，石臼中搗成粉，羅過，生甘草水飛過，澄晒篩研用。</p><p>時珍曰∶古法惟打碎如豆大，絹包入湯煮之。近人因其性寒，火煅過用，或糖拌炒過，則不妨脾胃。</p><p>【氣味】辛，微寒，無毒。</p><p>《別錄》曰∶甘，大寒。</p><p>好古曰∶入足陽明、手太陰、少陽經氣分。</p><p>之才曰∶雞子為之使。惡莽草、巴豆、馬目毒公。畏鐵。</p><p>【主治】<strong>中風寒熱，心下逆氣驚喘，口乾舌焦，不能息，腹中堅痛，除邪鬼，產乳金瘡（《本經》）。除時氣頭痛身熱，三焦大熱，皮膚熱，腸胃中結氣，解肌發汗，止消渴煩逆，腹脹暴氣，喘息咽熱，亦可作浴湯（《別錄》）。</strong></p><p><strong>治傷寒頭痛如裂，壯熱皮如火燥。和蔥煎茶，去頭痛（甄權）。治天行熱狂，頭風旋，下乳，揩齒益齒（大明）。除胃熱肺熱，散陰邪，緩脾益氣（李杲）。止陽明經頭痛，發熱惡寒，日晡潮熱，大渴引飲，中暑潮熱，牙痛（元素）。</strong></p><p>【發明】成無己曰∶風，陽邪也；寒，陰邪也。風喜傷陽，寒喜傷陰。營衛陰陽，為風寒所傷，則非輕劑所能獨散，必須輕重之劑同散之，乃得陰陽之邪俱去，營衛之氣俱和。是以大青龍湯，以石膏為使。石膏乃重劑，而又專達肌表也。又云∶熱淫所勝，佐以苦甘。知母、石膏之苦甘以散熱。</p><p><strong>元素曰：石膏性寒，味辛而淡，氣味俱薄，體重而沉，降也，陰也，乃陽明經大寒之藥。</strong></p><p>善治本經頭痛牙痛，止消渴中暑潮熱。然能寒胃，令人不食，非腹有極熱者，不宜輕用。又陽明經中熱，發熱惡寒燥熱，日晡潮熱，肌肉壯熱，小便濁赤，大渴引飲，自汗，苦頭痛之藥，仲景用白虎湯是也。若無以上諸證，勿服之。多有血虛發熱象白虎證，及脾胃虛勞，形體病證，初得之時，與此證同。醫者不識而誤用之，不可勝救也。</p><p>杲曰：石膏，足陽明藥也。故仲景治傷寒陽明證，身熱、目痛、鼻幹、不得臥。身以前，胃之經也；胸前，肺之室也；邪在陽明，肺受火制，故用辛寒以清肺氣，所以有白虎之名。</p><p>又治三焦皮膚大熱，入手少陽也。凡病脈數不退者，宜用之；胃弱者，不可用。</p><p>宗奭曰∶孫兆言∶四月以後天氣熱時，宜用白虎。但四方氣候不齊，歲中運氣不一，亦宜兩審。其說甚確。</p><p>時珍曰∶東垣李氏雲∶立夏前多服白虎湯者，令人小便不禁，此乃降令太過也。陽明津液不能上輸於肺，肺之清氣亦復下降故爾。初虞世《古今錄驗方》∶治諸蒸病有五蒸湯，亦是白虎加人蔘、茯苓、地黃、葛根，因病加減。王燾《外臺祕要》∶治骨蒸勞熱久嗽，用石膏（紋如束針者）一斤，粉甘草一兩。細研如面，日以水調三四服。言其無毒有大益，乃養命上藥，不可忽其賤而疑其寒。《名醫錄》言∶睦州楊士丞女，病骨蒸內熱外寒，眾醫不瘥，處州吳醫用此方而體遂涼。愚謂此皆少壯肺胃火盛，能食而病者言也。若衰暮及氣虛、血虛、胃弱者，恐非所宜。</p><p>廣濟林訓導年五十，病痰嗽發熱。或令單服石膏，藥至一斤許，遂不能食，而咳益頻，病益甚，遂至不起。此蓋用藥者之瞀瞀也，石膏何與焉。楊士瀛雲：石膏煅過，最能收瘡暈，不至爛肌。按∶劉跂《錢乙傳》雲∶宗室子病嘔洩，醫用溫藥加喘。乙曰∶病本中熱，奈何以剛劑燥之，將不得前後溲，宜與石膏湯。宗室與醫皆不信。後二日果來召。乙曰∶仍石膏湯證也。竟如言而愈。又按∶古方所用寒水石，是凝水石；唐宋以來諸方所用寒水石，即今之石膏也。故寒水石諸方多附於後。近人又以長石、方解石為寒水石，不可不辨之。</p><p><br></p><p>【附方】舊四，新二十五。</p><p><strong>傷寒發狂，逾垣上屋：</strong>寒水石二錢，黃連一錢。為末。煎甘草冷服，名鵲石散。（《本事方》）</p><p><strong>風熱心躁，口乾狂言，渾身壯熱：</strong>寒水石半斤，燒半日。淨地坑內盆合，四面溼土擁起，經宿取出。入甘草末、天竺黃各二兩，龍腦二分，糯米糕丸彈子大。蜜水磨下。（《集驗方》）</p><p><strong>解中諸毒</strong>：方同上。</p><p><strong>乳石發渴：</strong>寒水石一塊含之，以瘥為度。（《聖濟錄》）</p><p><strong>男女陰毒：</strong>寒水石不拘多少為末，用兩餾飯搗丸栗子大，日干。每用一丸，炭火煅紅燒研，以滾酒調服，飲蔥醋湯投之，得汗愈。（蔡氏《經驗必用方》）</p><p><strong>小兒丹毒：</strong>寒水石末一兩，和水塗之。（《集玄方》）</p><p><strong>小兒身熱：</strong>石膏一兩，青黛一錢。為末，糕糊丸龍眼大。每服一丸，燈心湯化下。（《普濟方》）</p><p><strong>骨蒸勞病</strong>，外寒內熱，附骨而蒸也。其根在五臟六腑之中，必因患後得之。骨肉日消，飲食無味，或皮燥而無光。蒸盛之時，四肢漸細，足趺腫起。石膏十兩，研如乳粉法，水和服方寸匕，日再，以身涼為度。（《外臺祕要》）</p><p><strong>熱盛喘嗽：</strong>石膏二兩，甘草（炙）半兩，為末。每服三錢，生薑、蜜調下。（《普濟方》）</p><p><strong>痰熱喘嗽，痰湧如泉</strong>：石膏、寒水石各五錢。為末。每入蔘湯服三錢。（《保命集》）</p><p><strong>食積痰火，</strong>瀉肺火、胃火。白石膏（火煅 ，出火毒）半斤。為末，醋糊丸梧子大。每服四五十丸，白湯下。（丹溪方）。</p><p><strong>胃火牙疼∶</strong>好軟石膏一兩火 ，火煅，淡酒淬過，為末），入防風、荊芥、細辛、白芷五分。為末。日用揩牙，甚效。（《保壽堂方》）</p><p><strong>老人風熱</strong>內熱，目赤頭痛，視不見物。石膏三兩，竹葉五十片，沙糖一兩，粳米三合，水三大盞，煎石膏、竹葉，去滓，取二盞煮粥，入糖食。（《養老方》）</p><p><strong>風邪眼寒，</strong>乃風入頭系，敗血凝滯，不能上下流通，故風寒客之而眼寒也。石膏（煅）二兩，川芎二兩，甘草（炙）半兩。為末。每服一錢，蔥白、茶湯調下，日二服。（《宣明方》）</p><p><strong>頭風涕淚</strong>，疼痛不已∶方同上。</p><p><strong>鼻衄頭痛</strong>，心煩：石膏、牡蠣各一兩。為末。每新汲水服二錢，並滴鼻內。（《普濟方》）</p><p><strong>筋骨疼痛</strong>因風熱者：石膏三錢，飛羅面七錢。為末，水和煅紅，冷定。滾酒化服，被蓋取汗。連服三日，即除根。（筆峰《雜興》）</p><p><strong>雀目夜昏</strong>，百治不效：石膏末，每服一錢，豬肝一片薄批，摻藥在上纏定，沙瓶煮熟，切食之，一日一服。（《明目方》）</p><p><strong>溼溫多汗</strong>，妄言煩渴：石膏、炙甘草等分為末。每服二錢匕，漿水調下。（龐安時《傷寒論》）</p><p><strong>小便猝數</strong>，非淋，令人瘦。石膏半斤搗碎，水一斗，煮五升，每服五合。（《肘後方》）</p><p><strong>小兒吐瀉</strong>黃色者，傷熱也。玉露散∶用石膏、寒水石各五錢，生甘草二錢半，為末。滾湯調服一錢。（錢乙小兒方）</p><p>水瀉腹鳴如雷，有火者。石膏火煅，倉米飯和丸梧子大，黃丹為衣。米飲下二十丸。不二服，效。（李樓《奇方》）</p><p>乳汁不下：石膏三兩，水二升，煮三沸。三日飲盡，妙。（《子母祕錄》）</p><p><strong>婦人乳癰</strong>∶一醉膏∶用石膏煅紅，出火毒，研。每服三錢，溫酒下，添酒盡醉。睡覺，再進一服。（陳日華《經驗方》）</p><p><strong>油傷火灼</strong>，痛不可忍：石膏末敷之，良。（《梅師方》）</p><p><strong>金瘡出血：</strong>寒水石、瀝青等分。為末。幹摻，勿經水。（《積德堂方》）</p><p><strong>刀瘡傷溼</strong>，潰爛不生肌：寒水石（煅）一兩，黃丹二錢。為末。洗敷。甚者，加龍骨一錢，孩兒茶一錢。（《積德堂方》）</p><p><strong>瘡口不斂</strong>，生肌肉，止疼痛，去惡水。寒水石（燒赤，研）二兩，黃丹半兩。為末，摻之。名紅玉散。（《和劑局方》）</p><p><strong>口瘡咽痛</strong>，上膈有熱：寒水石（煅）三兩，硃砂三錢半，腦子半字。為末，摻之。（《三因方》）</p><p>【附錄】<strong>玉火石</strong> 頌曰∶密州九仙山東南隅地中，出一種石，青白而脆，擊之內有火，謂之玉火石。</p><p>彼醫用之。其味甘、微辛，溫。療傷寒發汗，止頭目昏眩痛，功與石膏等，土人以當石膏用之。</p><p><strong>龍石膏</strong>《別錄》曰∶有名未用，無毒，主消渴益壽。生杜陵，如鐵脂中黃。</p><p>（原文，無刪節。版本為《本草綱目》江西本系統。）</p></div><div class="post-meta meta-tags"><ul class=clearfix><li><a>綱目</a></li><li><a>本草</a></li><li><a>石膏</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/df81fac3.html alt=5種常用的石膏固定技術，你掌握了嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/dca8c2f6b7b248c48d855972263d8230 style=border-radius:25px></a>
<a href=../../tw/%E7%A7%91%E6%8A%80/df81fac3.html title=5種常用的石膏固定技術，你掌握了嗎？>5種常用的石膏固定技術，你掌握了嗎？</a></li><hr><li><a href=../../tw/%E7%A7%91%E6%8A%80/9bedc11b.html alt=石膏固定那些事兒 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/9bedc11b.html title=石膏固定那些事兒>石膏固定那些事兒</a></li><hr><li><a href=../../tw/%E7%A7%91%E6%8A%80/f7ded10f.html alt=石膏建材未來可期，網友看完都忍不住給石膏建材點贊 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/37188b33-440e-4eca-bf8c-8082e67e9fca style=border-radius:25px></a>
<a href=../../tw/%E7%A7%91%E6%8A%80/f7ded10f.html title=石膏建材未來可期，網友看完都忍不住給石膏建材點贊>石膏建材未來可期，網友看完都忍不住給石膏建材點贊</a></li><hr><li><a href=../../tw/%E7%A7%91%E6%8A%80/20f44a21.html alt=石膏牆板機/石膏牆板生產線生產工藝 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9696bd879d2e4fbe8b79f9254f755dc7 style=border-radius:25px></a>
<a href=../../tw/%E7%A7%91%E6%8A%80/20f44a21.html title=石膏牆板機/石膏牆板生產線生產工藝>石膏牆板機/石膏牆板生產線生產工藝</a></li><hr><li><a href=../../tw/%E7%A7%91%E6%8A%80/7c9eedb8.html alt=高強度石膏，後水泥時代快速崛起的新材料 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/6f278b0382a047769019bb78154dd8db style=border-radius:25px></a>
<a href=../../tw/%E7%A7%91%E6%8A%80/7c9eedb8.html title=高強度石膏，後水泥時代快速崛起的新材料>高強度石膏，後水泥時代快速崛起的新材料</a></li><hr><li><a href=../../tw/%E7%A7%91%E6%8A%80/5ad1d828.html alt="石膏牆板有哪些種類 石膏牆板的優點有哪些" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RbpL9iG7M1NguB style=border-radius:25px></a>
<a href=../../tw/%E7%A7%91%E6%8A%80/5ad1d828.html title="石膏牆板有哪些種類 石膏牆板的優點有哪些">石膏牆板有哪些種類 石膏牆板的優點有哪些</a></li><hr><li><a href=../../tw/%E7%A7%91%E6%8A%80/b371b3fe.html alt=石膏輕質隔牆怎麼樣？石膏輕質隔牆優勢介紹 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c90458773e55456195e46ce2f9a0b42b style=border-radius:25px></a>
<a href=../../tw/%E7%A7%91%E6%8A%80/b371b3fe.html title=石膏輕質隔牆怎麼樣？石膏輕質隔牆優勢介紹>石膏輕質隔牆怎麼樣？石膏輕質隔牆優勢介紹</a></li><hr><li><a href=../../tw/%E7%A7%91%E5%AD%B8/1479b6eb.html alt=言本草：射干 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/40ae2647-31d9-42aa-ae76-4f1773161396 style=border-radius:25px></a>
<a href=../../tw/%E7%A7%91%E5%AD%B8/1479b6eb.html title=言本草：射干>言本草：射干</a></li><hr><li><a href=../../tw/%E7%A7%91%E5%AD%B8/9113dd77.html alt=如果蘄春就是一本《本草綱目》，你又會是哪一種藥草？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/6ec40004339e885ce4c5 style=border-radius:25px></a>
<a href=../../tw/%E7%A7%91%E5%AD%B8/9113dd77.html title=如果蘄春就是一本《本草綱目》，你又會是哪一種藥草？>如果蘄春就是一本《本草綱目》，你又會是哪一種藥草？</a></li><hr><li><a href=../../tw/%E7%A7%91%E5%AD%B8/e94503b6.html alt=「本草驛站」天然的維生素丸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/71f9001116b3663ffa12 style=border-radius:25px></a>
<a href=../../tw/%E7%A7%91%E5%AD%B8/e94503b6.html title=「本草驛站」天然的維生素丸>「本草驛站」天然的維生素丸</a></li><hr><li><a href=../../tw/%E7%A7%91%E5%AD%B8/485d7826.html alt=本草綱目別名錄 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a7630b38bdb140dea323774c7daa6f49 style=border-radius:25px></a>
<a href=../../tw/%E7%A7%91%E5%AD%B8/485d7826.html title=本草綱目別名錄>本草綱目別名錄</a></li><hr><li><a href=../../tw/%E7%A7%91%E5%AD%B8/6d4df857.html alt=野味不能吃，《本草綱目》早有記載 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/RqcnoDI65aTDNm style=border-radius:25px></a>
<a href=../../tw/%E7%A7%91%E5%AD%B8/6d4df857.html title=野味不能吃，《本草綱目》早有記載>野味不能吃，《本草綱目》早有記載</a></li><hr><li><a href=../../tw/%E7%A7%91%E5%AD%B8/afbb7cf2.html alt="本草綱目•百病主治藥之四（癲癇 2）" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/afbb7cf2.html title="本草綱目•百病主治藥之四（癲癇 2）">本草綱目•百病主治藥之四（癲癇 2）</a></li><hr><li><a href=../../tw/%E7%A7%91%E5%AD%B8/1ab3ff25.html alt=《本草備要》：柴胡 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1ab3ff25.html title=《本草備要》：柴胡>《本草備要》：柴胡</a></li><hr><li><a href=../../tw/%E7%A7%91%E5%AD%B8/6bb079b9.html alt="本草綱目•百病主治藥之六十四（積聚症瘕）「 癌症，腫瘤 1 」" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/6bb079b9.html title="本草綱目•百病主治藥之六十四（積聚症瘕）「 癌症，腫瘤 1 」">本草綱目•百病主治藥之六十四（積聚症瘕）「 癌症，腫瘤 1 」</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>