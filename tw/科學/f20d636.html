<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之東漢三、肅宗孝章帝（公元82-84年） | 极客快訊</title><meta property="og:title" content="中國歷史記年體之東漢三、肅宗孝章帝（公元82-84年） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/f20d636.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/f20d636.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/f20d636.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/f20d636.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/f20d636.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/f20d636.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/f20d636.html><link rel=canonical href=https://geekbank.cf/tw/%e7%a7%91%e5%ad%b8/f20d636.html><meta property="article:published_time" content="2020-10-29T20:56:35+08:00"><meta property="article:modified_time" content="2020-10-29T20:56:35+08:00"><meta name=Keywords content><meta name=description content="中國歷史記年體之東漢三、肅宗孝章帝（公元82-84年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/f20d636.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之東漢三、肅宗孝章帝（公元82-84年）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h2 class=pgc-h-arrow-right><strong>顯宗孝明帝紀元（公元76年－88年）</strong></h2><h3 class=pgc-h-arrow-right><strong>（公元82年）建初七年</strong></h3><p>春正月，沛王輔、濟南王康、東平王蒼、中山王焉、東海王政、琅邪王宇來朝。廣陵侯元壽兄弟與諸王俱朝京師。</p><p>帝特賜東平王蒼錢千五百萬，其餘諸王各千萬。帝以蒼冒涉寒露，遣謁者賜貂裘，及太官食物珍果，使大鴻臚竇固持節郊迎。帝乃親自循行邸第，豫設帷床，其錢帛器物無不充備。下詔曰：“《禮》雲伯父歸寧乃國，《詩》雲叔父建爾元子，敬之至也。昔蕭相國加以不名，優忠賢也。況兼親尊者乎！其沛、濟南、東平、中山四王，贊皆勿名。”蒼既至，升殿乃拜，帝親答之。其後諸王入宮，輒以輦迎，至省閣乃下。蒼以受恩過禮，情不自寧，上疏辭曰：“臣聞貴有常尊，賤有等威，卑高列序，上下以理。陛下至德廣施，慈愛骨肉，既賜奉朝請，咫尺天儀，而親屈至尊，降禮下臣，每賜宴見，輒興席改容，中宮親拜，事過典故，臣惶怖戰慄，誠不自安，每會見，踧躇無所措置。此非所以章示群下。安臣子也。”帝省奏嘆息，愈褒貴焉。舊典，諸王女皆封鄉主，乃獨封蒼五女為縣公主。</p><p>三月，大鴻臚奏遣諸王歸國，帝特留東平王蒼，賜以祕書，列仙圖、道術祕方。</p><p>封琅邪王宇弟十三人為列侯。</p><p>追爵諡竇皇后父勳為安成思侯。後寵幸殊特，專固後宮。竇皇后心惡太子母宋貴人姊妹，時謀陷之，後於掖庭門邀遮得宋貴人書，雲“病思生菟，令家求之”，因誣言欲作蠱道祝詛，以菟為厭勝之術，日夜毀譖，貴人母子遂漸見疏。太子慶出居承祿觀，數月，竇後諷掖庭令誣奏前事，請加驗實。</p><p>夏六月甲寅，帝遂廢太子慶而立皇太子肇。肇，樑貴人子也，竇皇后所養。乃下詔曰：“皇太子有失惑無常之性，爰自孩乳，至今益章，恐襲其母凶惡之風，不可以奉宗廟，為天下主。大義滅親，況降退乎！今廢慶為清河王。皇子肇保育皇后，承訓懷衽，導達善性，將成其器。蓋庶子慈母，尚有終身之恩，豈若嫡後事正義明哉！今以肇為皇太子。”遂出貴人姊妹置丙舍，使小黃門蔡倫考實之，皆承諷旨傅致其事，乃載送暴室。二貴人同時飲藥自殺。帝猶傷之，敕掖庭令葬於樊濯聚。於是免貴人父宋楊歸本郡。郡縣因事復捕系之，楊友人前懷令山陽張峻、左馮翊沛國劉均等奔走解釋，得以免罪。楊失志憔悴，卒於家。慶時雖幼，而知避嫌畏禍，言不敢及宋氏，帝更憐之，敕皇后令衣服與太子齊等。太子特親愛慶，入則共室，出則同輿。</p><p>桂陽人蔡倫字敬仲，以永平末始給事宮掖，建初中，為小黃門。</p><p>帝以廣平在北，多有邊費，己未，徙羨為西平王，分汝南八縣為國。</p><p>秋八月，帝飲酎高廟，禘祭光武皇帝、孝明皇帝。甲辰，詔曰：“《書》雲：‘祖考來假’，明哲之祀。予末小子，質又菲薄，仰惟先帝烝烝之情，前修禘祭，以盡孝敬。朕得識昭穆之序，寄遠祖之思。今年大禮復舉，加以先帝之坐，悲傷感懷。樂以迎來，哀以送往，雖祭亡如在，而空虛不知所裁，庶或饗之。豈亡克慎肅雍之臣，闢公之相，皆助朕之依依。今賜公錢四十萬，卿半之，及百官執事各有差。”</p><p>有司復奏遣東平王蒼，飲酎高廟畢，乃許之。手詔賜蒼曰：“骨肉天性，誠不以遠近為親疏，然數見顏色，情重昔時。念王久勞，思得還休，欲署大鴻臚奏，不忍下筆，顧授小黃門，中心戀戀，惻然不能言。”於是車駕祖送，流涕而訣。復賜乘輿服御，珍寶輿馬，錢布以億萬計。</p><p>東平王蒼還國，疾病，帝馳遣名醫，小黃門侍疾，使者冠蓋不絕於道。又置驛馬千里，傳問起居。</p><p>九月甲戌，帝幸偃師，東涉卷津，至河內。下詔曰：“車駕行秋稼，觀收穫，因涉郡界。皆精騎輕行，無它輜重。不得輒修道橋，遠離城郭，遣使逢迎，刺探起居，出入前後，以為煩擾。動務省約，但患不能脫粟瓢飲耳。所過欲令貧弱有利，無違詔書。”遂覽淇園。己酉，進幸鄴，勞饗魏郡守令已下，至於三老、門闌、走卒，賜錢各有差。勞賜常山、趙國吏人，復元氏租賦三歲。辛卯，車駕還宮。詔天下繫囚減死一等，勿笞，詣邊戍；妻子自隨，佔著所在；父母同產欲相從者，恣聽之；有不到者，皆以乏軍興論。及犯殊死，一切募下蠶室；其女子宮。繫囚鬼薪、白粲已上，皆減本罪各一等，輸司寇作。亡命贖：死罪入縑二十匹，右趾至髡鉗城旦舂十匹，完城旦至司寇三匹，吏人有罪未發覺，詔書到自告者，半入贖。</p><p>冬十月癸丑，帝西巡狩，以奉車都尉韋彪行太常從，數召入，問以三輔舊事，禮儀風俗。彪因建言：“今西巡舊都，宜追錄高祖、中宗功臣、褒顯先勳，紀其子孫。”帝納之。行至長安，乃制詔京兆尹、右扶風求蕭何、霍光後。時光無苗裔，唯封何末孫熊為酇侯。建初二年已封曹參後曹湛為平陽侯，故不復及焉。乃厚賜彪錢珍羞食物，使歸平陵上冢。</p><p>丙辰，祠高廟，遂有事十一陵。遣使者祠太上皇於歷年，以中牢祠蕭何、霍光。進幸槐裡。岐山得銅器，形似酒樽，獻之。又獲白鹿。帝曰：“上無明天子，下無賢方伯。’人之無良，想怨一方。‘斯器亦曷為來哉？”又幸長平，御池陽宮，東至高陵，造舟於涇而還。每所到幸，輒會郡縣吏人，勞賜作樂。</p><p>十一月，詔勞賜河東守、令、掾以下。</p><p>十二月丁亥，車駕還宮。拜奉車都尉韋彪為大鴻臚。</p><p>是時，陳事者多言郡國貢舉率非功次，故守職益懈而吏事浸疏，咎在州郡。有詔下公卿朝臣議。韋彪上議曰：“伏惟明詔，憂勞百姓，垂恩選舉，務得其人。夫國以簡賢為務，賢以孝行為首。孔子曰：’事親孝故忠可移於君，是以求忠臣必於孝子之門。‘夫人才行少能相兼，是以孟公綽優於趙、魏老，不可以為滕、薛大夫。忠孝之人，持心近厚；鍛鍊之吏，持心近薄。三代之所以直道而行者，在其所以磨之故也。士宜以才行為先，不可純以閥閱。然其要歸，在於選二千石。二千石賢，則貢舉皆得其人矣。”帝深納之。</p><p>韋彪以世承二帝吏化之後，多以苛刻為能，又置官選職，不必以才，因盛夏多寒，上疏諫曰：“臣聞政化之本，必順陰陽。伏見立夏以來，當暑而寒，殆以刑罰刻急，郡國不奉時令之所致也。農人急於務而苛吏奪其時，賦發充常調而貪吏割其財，此其巨患也。夫欲急人所務，當先除其所患。天下樞要，在於尚書，尚書之選，豈可不重？而間者多從郎官超升此位，雖曉習文法，長於應對，然察察小慧，類無大能。宜簡嘗歷州宰素有名者，雖進退舒遲，時有不逮，然端心向公，奉職周密。宜鑑嗇夫捷急之對，沉思絳侯木訥之功也。往時楚獄大起，故置令史以助郎職，而類多小人，好為奸利。今者務簡，可皆停省。又諫議之職，應用公直之士，通財謇正，有補益於朝者。今或從徵試輩為大夫。又御史外遷，動據州郡。並宜清選其任，責以言績。其二千石視事雖久，而為吏民所便安者，宜增秩重賞，勿妄遷徙。惟留聖心。”書奏，帝納之。</p><p>是歲，京師及郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往廉之。中牟令魯恭隨行阡陌，俱坐桑下，有雉過，止其傍。傍有童兒，親曰：“兒何不捕之？”兒言：“雉方將雛。”親瞿然而起，與恭訣曰：“所以來者，欲察君之政跡耳。今蟲不犯境，此一異也；化及鳥獸，此二異也；豎子有仁心，此三異也。久留，徒擾賢者耳。”還府，具以狀白安。是歲，嘉禾生恭便坐廷中，安因上書言狀，帝異之。會詔百官舉賢良方正，恭薦中牟名士王方，帝即徵方詣公車，禮之與公卿所舉同，方致位侍中。恭在事三年，州舉尤異，會遭母喪去官，吏人思之。後拜侍御史。</p><p>青州刺史魯丕坐事下獄司寇論。</p><p>光祿勳馬防復以病乞骸骨，詔賜故中山王田廬，以特進就第。大鴻臚竇固代馬防為光祿勳。</p><p>將作大匠馬嚴復坐事免。以長水校尉侍祠侯張奮為將作大匠。</p><p>河堤謁者王景遷徐州刺史。先是杜陵杜篤奏上《論都賦》，欲令車駕遷還長安。耆老聞者，皆動懷土之心，莫不眷然佇立西望。景以宮廟已立，恐人情疑惑，會時有神雀諸瑞，乃作《金人論》，頌洛邑之美，天人之符，文有可採。</p><p>度遼將軍耿秉視事七年，匈奴懷其恩信。徵為執金吾，甚見親重。帝每巡郡國及幸宮觀，秉常領禁兵宿衛左右。除三子為郎。以張掖太守鄧鴻行度遼將軍。鴻，鄧禹少子也</p><p>廣陵侯元壽卒，子商嗣。商卒，子條嗣，傳國於後。</p><h3 class=pgc-h-arrow-right><strong>（公元83年）建初八年</strong></h3><p>春正月壬辰，東平憲王蒼立四十五年薨。詔告中傅，封上蒼自建武以來章奏及所作書、記、賦、頌、七言、別安、歌詩，並集覽焉。遣大鴻臚持節，五官中郎將副監喪，及將作使者凡六人，令四姓小侯諸國王主悉會詣東平奔喪，賜錢前後一億，布九萬匹。子忠嗣</p><p>及葬，策曰：“惟建初八年三月己卯，皇帝曰：諮王丕顯，勤勞王室，親受策命，昭於前世。出作蕃輔，克慎明德，率禮不越，傅聞在下。吳天不弔，不報上仁，俾屏餘一人，夙夜煢煢，靡有所終。今詔有司加賜鸞輅乘馬，龍旂九旒，虎賁百人，奉送王行。匪我憲王，其孰離之！魂而有靈，保茲寵榮。嗚呼哀哉！”</p><p>三月辛卯，葬東平憲王，賜鑾輅、龍旂。</p><p>夏六月，北匈奴三木樓訾大人稽留斯等，率三萬八千人、馬二萬匹、牛、羊十餘萬，款五原塞降。</p><p>竇皇后作飛書以陷太子外祖樑竦等以惡逆。詔使漢陽太守鄭據傳考竦罪，死獄中，家屬復徙九真。而陷竦辭語連及舞陰公主，坐徙新城，使者護守。樑貴人姊妹以憂卒。宮省事密，莫有知皇子肇梁氏生者。自是宮房惵息，皇后愛日隆。</p><p>舞陰公主子樑扈有罪，烏桓校尉鄧訓坐私與扈通書，徵免歸閭里。</p><p>冬十二月甲午，東巡狩，幸陳留、樑國、淮陽、潁陽。帝幸潁川，召見潁川太守秦彭，賞賜錢穀，恩寵甚異。</p><p>戊申，車駕還宮。</p><p>詔曰：“《五經》剖判，去聖彌遠，章句遺辭，乖疑難正，恐先師微言將遂廢絕，非所以重稽古，求道真也。其令群儒選高才生，受學《左氏》、《穀樑春秋》、《古文尚書》、《毛詩》，以扶微學，廣異義焉。”</p><p>是歲，京師及郡國螟。</p><p>時，馬太后崩後，馬氏失勢，太后兄馬廖，謹篤自守，不訓諸子。蘭臺校書郎楊終與廖交善，以書戒之曰：</p><p>終聞堯、舜之民，可比屋而封；桀、紂之民，可比屋而誅，何者？堯、舜為之堤防，桀、紂示之驕奢故也。《詩》曰：“皎皎練絲，在所染之。”上智下愚，謂之不移；中庸之流，要在教化。《春秋》殺太子母弟，直稱君甚惡之者，坐失教也。《禮》制，人君之子年八歲，為置少搏，教之書計，以開其明；十五置太傅，教之經典，以道其志。漢興，諸侯王不力教誨，多觸禁忌，故有亡國之禍，而乏嘉善之稱。今君位地尊重，海內所望，豈可不臨深履薄，以為至戒！黃門郎年幼，血氣方盛，既無長君退讓之風，而要結輕狡無行之客，縱而莫誨，視成任性，鑑念前往，可為寒心。君侯誠宜以臨深履薄為戒。</p><p>馬廖不納。弟防、光兄弟貴盛，奴婢各千人已上，資產巨億，皆買京師膏腴美田。又大起第觀，連閣臨道，彌亙街路，多聚聲樂，曲度比諸郊廟。賓客奔湊，四方畢至，京兆杜篤之徒數百人，常為食客，居門下。刺史、守、令多出其家。歲時賑給鄉閭，故人莫不周洽。防又多牧馬畜，賦斂羌胡。帝不喜之，數加譴敕，所以禁遏甚備，由是權勢稍損，賓客亦衰。</p><p>廖子豫，為步兵校尉，遂投書怨誹。有司奏免豫，並奏防、光兄弟奢侈逾僭，好樹黨與，濁亂聖化，悉免就國。臨上路，詔曰：“舅氏一門，俱就國封，四時陵廟無助祭先後者，朕甚傷之。其令許侯思愆田廬，有司勿復請，以尉朕《渭陽》之情。”豫隨廖歸國，考擊物故。後詔還廖京師。馬光為人小心周密，喪母過哀，帝以是特親愛之，乃復位特進。子康，黃門侍郎。</p><p>以光祿勳竇固代馬光為衛尉。太僕任隗代竇固為光祿勳，所歷皆有稱。河南尹袁安在職十年，京師肅然，名重朝廷，遷太僕。</p><p>帝以馬援族孫馬稜行義，徵拜謁者。</p><p>及諸馬得罪歸國，而竇氏始貴，司空第五倫覆上疏曰：“臣得以空虛之質，當輔弼之任。素性駑怯，位尊爵重，抱迫大義，思自策厲，雖遭百死，不敢擇地，又況親遇危言之世哉！今承百王之敝，人尚文巧，感趨邪路，莫能守正。伏見虎賁中郎將竇憲，椒房之親，典司禁兵，出入省闥，年盛志美，卑謙樂善，此誠其好士交結之方。然諸出入貴戚者，類多瑕釁禁錮之人，尤少守約安貧之節，士大夫無志之徒更相販賣，雲集其門。眾煦飄山，聚蚊成雷，蓋驕佚所從生也。三輔論議者，至雲以貴戚廢錮，當復以貴戚浣濯之，猶解酲當以酒也。詖險趣勢之徒，誠不可親近。臣愚願陛下中宮嚴敕憲等閉門自守，無妄交通士大夫，防其未萌，慮於無形，令憲永保福祿，君臣交歡，無纖介之隙。此臣之至所願也。”</p><p>徵阿陽侯相宋意為尚書。意，故尚書令宋均族子也，父京，以《大夏侯尚書》教授，至遼東太守。意少傳父業，顯宗時舉孝廉。</p><p>大司農鄭眾卒官。子安世，亦傳家業，為長樂，未央廄令。</p><p>侍中鄭弘為大司農。舊交阯七郡貢獻轉運，皆從東冶泛海而至，風波艱阻，沉溺相系。弘奏開零陵、桂陽嶠道，於是夷通，至今遂為常路。</p><p>帝復還濟南王康所削祝阿、隰陰、東朝陽、安德、西平昌五縣，康遂多殖財貨，大修宮室，奴婢至千四百人，廄馬千二百匹，私田八百頃，奢侈恣欲，遊觀無節。</p><p>徙封筑陽侯吳盱為平春侯，以奉吳漢後。盱卒，子勝嗣。</p><p>以大鴻臚馮順中子馮奮襲平陽長公主爵為平陽侯，薨，無子。</p><p>徐州刺史王景遷廬江太守。先是，百姓不知牛耕，致地力有餘而食常不足。郡界有楚相孫叔敖所起芍陂稻田。景乃驅率吏民，修起蕪廢，教用犁耕，由是墾闢倍多，境內豐給。遂銘石刻誓，令民知常禁。又訓令蠶織，為作法制，皆著於鄉亭，廬江傳其文辭。卒於官。</p><p>初，景以為《六經》所載，皆有卜筮，作事舉止，質於蓍龜，而眾書錯糅，吉凶相反，乃參紀眾家數術文書，冢宅禁忌，堪輿日相之屬，適於事用者，集為《大衍玄基》雲。</p><p>拜孝廉趙國襄國人張禹為揚州刺史。當過江行部，中上人皆以江有子胥之神，難於濟涉。禹將度，吏固請不聽。禹厲言曰：“子胥如有靈，知吾志在理察枉訟，豈危我哉？”遂鼓楫而過。歷行郡邑，深幽之處莫不畢到，親錄囚徒，多所明舉。吏民希見使者，人懷喜悅，怨德美惡，莫不自歸焉。</p><p>徵召陵侯相周紜拜洛陽令。下車，先問大姓名主，吏數閭里豪強以對，紜厲聲怒曰：“本問貴戚若馬、竇等輩，豈能知此賣菜傭乎？”於是部吏望風旨，爭以激切為事。貴戚跼蹐，京師肅清。皇后弟黃門郎竇篤從宮中歸，夜至止奸亭，亭長霍延遮止篤，篤蒼頭與爭，延遂拔劍擬篤，而肆詈恣口。篤以表聞。詔召司隸校尉、河南尹詣尚書譴問，遣劍戟士收紜送廷尉詔獄。數日貰出。</p><p>拜班超為將兵長史，假鼓吹幢麾。以徐幹為軍司馬，別遣衛侯李邑護送烏孫使者，賜大小昆彌以下錦帛。李邑始到于闐，而值龜茲攻疏勒，恐懼不敢前，因上書陳西域之功不可成，又盛毀超擁愛妻，抱愛子，安樂外國，無內顧心。超聞之，嘆曰：“身非曾參而有三至之讒，恐見疑於當時矣。”遂去其妻。帝知超忠，乃切責邑曰：“縱超擁愛妻，抱愛子，思歸之士千餘人，何能盡與超同心乎？”令邑詣超受節度。詔超：“若邑任在外者，便留與從事。”超即遣邑將烏孫侍子還京師。徐幹謂超曰：“邑前親毀君，欲敗西域，今何不緣詔書留之，更遣它吏送侍子乎？”超曰：“是何言之陋也！以邑毀超，故今遣之。內省不疚，何恤人言！快意留之，非忠臣也。”</p><h3 class=pgc-h-arrow-right><strong>（公元84年）元和元年</strong></h3><p>春正月，中山王焉來朝。</p><p>日南徼外蠻夷日南徼外蠻夷究不事人邑豪獻生犀、白雉。</p><p>閏月辛丑，濟陰王長薨立十三年，薨於京師，無子，國除。</p><p>二月甲戌，詔曰：“王者八政，以食為本，故古者急耕稼之業，致耒耜之勤，節用儲蓄，以備凶災，是以歲雖不登而人無飢色。自牛疫已來，穀食連少，良由吏教未至，刺史、二千石不以為負。其令郡國募人無田欲徙它界就肥饒者，恣聽之。到在所，賜給公田，為僱耕傭，賃種飠尚，貰與田器，勿收租五歲，除算三年。其後欲還本鄉者，勿禁。”</p><p>夏四月己卯，分東平國，封憲王蒼子尚為任城王，食任城、亢父、樊三縣，餘五人為列侯。</p><p>六月辛酉，沛王輔立四十六年薨，子定嗣。</p><p>帝復以安險縣還中山王國。封琅邪孝王京孫二人為列侯。</p><p>秋七月丁未，詔曰：“《律》雲‘驚者唯得榜、苔、立’。又《令丙》，棰長短有數。自往者大獄已來，掠考多酷，鑽鑽之屬，慘苦無極。念其痛毒，怵然動心。《書》曰‘鞭作官刑’，豈雲若此？宜及秋冬理獄，明為其禁。”</p><p>八月甲子，太尉鄧彪視事四年，以疾乞骸骨，賜策罷，贈錢三十萬，在所以二千石奉終其身。又詔太常四時致宗廟之胙，河南尹遣丞存問，常以八月旦奉羊、酒。</p><p>大司農鄭弘在職二年，所息省三億萬計。時歲天下遭旱，邊方有警，人食不足，而帑藏殷積。弘又奏宜省貢獻，減徭費，以利飢人。帝順其議。代鄧彪為太尉。時舉將第五倫為司空，班次在下，每正朔朝見，弘曲躬而自卑。帝問知其故，遂聽置雲母屏風，分隔其間，由此以為故事。</p><p>癸酉，詔曰：“朕道化不德，吏政失和，元元未諭，抵罪於下。寇賊爭心不息，邊野邑屋不修。永惟庶事，思稽厥衷，與凡百君子，共弘斯道。中心悠悠，將何以寄？其改建初九年為元和元年。郡國中都官繫囚減死一等，勿笞，詣邊縣；妻子自隨，佔著在所。其犯殊死，一切募下蠶室；其女子宮。繫囚鬼薪、白粲以上，皆減本罪一等，輸司寇作。亡命者贖，各有差。”丁酉，南巡狩，詔所經道上，郡縣無得設儲跱。命司空自將徒支柱橋樑。有遣使奉迎，探知起居，二千石當坐。其賜鰥、寡、孤、獨、不能自存者粟，人五斛。</p><p>詔告廬江太守、東平相曰：“議郎鄭均，束脩安貧，恭儉節整，前在機密，以病致仕，守善貞固，黃髮不怠。又前安邑令毛義，躬履遜讓，比徵辭病，淳潔之風，東州稱仁。書不云乎：‘章厥有常，吉哉！’其賜均、義谷各千斛，常以八月長吏存問，賜羊酒，顯茲異行。”</p><p>九月乙未，東平懷王忠薨。子敞嗣。</p><p>辛丑，帝幸章陵，祠舊宅園廟，見宗室故人，賞賜各有差。帝告南陽太守問朱暉起居，召拜為尚書僕射。</p><p>冬十月己未，進幸江陵，詔廬江太守祠南嶽，又詔長沙、零陵太守祠長沙定王、舂陵節侯、鬱林府君。還，幸宛。</p><p>十一月己丑，車駕還宮，賜從者各有差。</p><p>十二月壬子，詔曰：“《書》雲：‘父不慈，子不祗，兄不友，弟不恭，不相及也。’往者妖言大獄，所及廣遠，一人犯罪，禁至三屬，莫得垂纓仕宦王朝。如有賢才而沒齒無用，朕甚憐之，非所謂與之更始也。諸以前妖惡禁錮者，一皆蠲除之，以明棄咎之路，但不得在宿衛而已。”</p><p>尚書僕射朱暉遷泰山太守。暉上疏乞留中，詔許之。因上便宜，陳密事，深見嘉納。詔報曰：“補公家之闕，不累清白之素，斯善美之士也。俗吏苟合，阿意麵從，進無謇謇之志，卻無退思之念，患之甚久。惟今所言，適我願也。生其勉之！”</p><p>皇后弟侍中竇憲，薦真定令張林為尚書，帝以問尚書陳寵，寵對“林雖有才能，而素行貪濁”，憲以此深恨寵。林卒被用，而以臧汙抵罪。</p><p>是時谷貴，縣官經用不足，朝廷憂之。尚書張林上言：“谷所以貴，由錢賤故也。可盡封錢，一取布帛為租，以通天下之用。又鹽，食之急者，雖貴，人不得不須，官可自鬻。又宜因交阯、益州上計吏往來，市珍寶，收採其利，武帝時所謂均輸者也。”於是詔諸尚書通議。朱暉奏據林言不可施行，事遂寢。後陳事者復重述林前議，以為於國誠便，帝然之，有詔施行。暉復獨奏曰：“王制，天子不言有無，諸侯不言多少，祿食之家不與百姓爭利。今均輸之法與賈販無異，鹽利歸官，則下人窮怨，布帛為租，則吏多奸盜，誠非明主所當宜行。”帝卒以林等言為然，得暉重議，因發怒，切責諸尚書。暉等皆自繫獄。三日，詔敕出之。曰：“國家樂聞駁議，黃髮無愆，詔書過耳，何故自系？”暉因稱病篤，不肯復署議。尚書令以下惶怖，謂暉曰：“今臨得譴讓，奈何稱病，其禍不細！”暉曰：“行年八十，蒙恩得在機密，當以死報。若心知不可而順旨雷同，負臣子之義。今耳目無所聞見，伏待死命。”遂閉口不復言。諸尚書不知所為，乃共劾奏暉。帝意解，寢其事。後數日，詔使直事郎問暉起居，太醫視疾，太官賜食。暉乃起謝，復賜錢十萬，布百匹，衣十領。後遷為尚書令，以老病乞身，拜騎都尉，賜錢二十萬。</p><p>司空第五倫令班固為文薦鉅鹿太守謝夷吾曰：“臣聞堯登稷、契，政隆太平；舜用皋陶，政致雍熙、殷、周雖有高宗、昌、發之君，猶賴傅說、呂望之策，故能克崇其業，允協大中。竊見鉅鹿太守會稽謝夷吾，出自東州，厥土塗泥，而英姿挺特，奇偉秀出。才兼四科，行包九德，仁足濟時，知周萬物。加以少膺儒雅，韜含六籍，推考星度，綜校圖錄，探賾聖祕，觀變歷徵，佔天知地，與神合契，據其道德，以經王務。昔為陪隸，與臣從事，奮忠毅之操，躬史魚之節，董臣嚴綱，勖臣懦弱，得以免戾，實賴厥勳。及其應選作宰，惠敷百里，降福彌異，流化若神，爰牧荊州，威行邦國。奉法作政，有周、召之風；居儉履約，紹公儀之操。尋功簡能，為外臺之表；聽聲察實，為九伯之冠。遷守鉅鹿，政合時雍。德量績謀，有伊、呂、管、晏之任；闡弘道奧，同史蘇、京房之倫。雖密勿在公，而身出心隱，不殉名以求譽，不馳鶩以要寵，念存遜遁，演志箕山。方之古賢，實有倫序；採之於今，超焉絕俗。誠社稷之元龜，大漢之棟甍。宜當拔擢，使登鼎司。上令三辰順軌於曆象，下使五品鹹訓於嘉時，必致休徵克昌之慶，非徒循法奉職而已。臣以頑駑，器非其疇，尸祿負乘，夕惕若厲。願乞骸骨，更授夷吾，上以光七曜之明，下以厭率土之望，庶令微臣塞咎免悔。”後以行春乘柴車，從兩史，冀州刺史上其儀序失中，有損國典，左轉下邳令。豫剋死日，如期果卒。敕其子曰：“漢末當亂，必有發掘露骸之禍。”使懸棺下葬，墓不起墳。</p><p>再徵故青州刺史魯丕，拜趙相。門生就學者常百科人，關東號之曰“《五經》復興魯叔陵”。趙王商嘗欲避疾，便時移住學官，丕止不聽。王乃上疏自信，詔書下丕。丕奏曰：“臣聞《禮》，諸侯薨於路寢，大夫卒於嫡室，死生有命，未有逃避之典也。學官傳五帝之道。修先王禮樂教化之處，王欲廢塞以廣遊宴，事不可聽。”詔叢丕言，王以此憚之。其後帝巡狩之趙，特被引見，難問經傳，厚加賞賜。在職六年，嘉瑞屢降，吏人重之。</p><p>復遣假司馬和恭等四人將兵八百諧班超，超因發疏勒、于闐兵擊莎車。莎車陰通使疏勒王忠，啖以重利，忠遂反從之，西保烏即城。超乃更立其府丞成大為疏勒王，悉發其不反者以攻忠。積半歲，而康居遣精兵救之，超不能下。是時，月氏新與康居婚，相親，超乃使使多齎錦帛遺月氏王，令曉示康居王，康居王乃罷兵，執忠以歸其國，烏即城遂降於超。</p><p>江夏安陸人黃香。年九歲，失母，思慕憔悴，殆不免喪，鄉人稱其至孝。年十二，大守劉護聞而召之，署門下孝子，甚見愛敬。香家貧，內無僕妾，躬執苦勤，盡心奉養。遂博學經典，究精道術，能文章，京師號曰“天下無雙江夏黃童”。初除郎中，元和元年，肅宗詔香詣東觀，讀所未嘗見書。香後告休，及歸京師，時千乘王冠，帝會中山邸，乃詔香殿下，顧謂諸王曰：“此‘天下無雙江夏黃童’者也。”左右莫不改觀。後召詣安福殿言政事，拜尚書郎，數陳得失，賞賚增加。常獨止宿臺上，晝夜不離省闥，帝聞善之。</p><p>蜀郡成都人楊由少習《易》，並七政、元氣、風雲占候。為郡文學掾。時，有大雀夜集於庫樓上，太守廉範以問由。由對曰：“此佔郡內當有小兵，然不為害。”後二十餘日，廣柔縣蠻夷反，殺傷長吏，郡發庫兵擊之。又有風吹削哺，太守以問由。由對曰：“方當有薦木實者，其色黃赤。”頃之，五官掾獻橘數包。由嘗從人飲，敕御者曰：“酒若三行，便宜嚴駕。”既而趣去。後主人舍有鬥相殺者，人請問何以知之。由曰：“向社中木上有鳩鬥，此兵賊之象也。”其言多驗。著書十餘篇，名曰《其平》。終於家。</p><p>武威太守孟雲上言北單于復願與吏人合市，詔書聽雲遣驛使迎呼慰納之。北單于乃遣大且渠伊莫訾王等，驅牛、馬萬餘頭來與漢賈客交易。諸王大人或前至，所在郡縣為設官邸，賞賜待遇之。南單于胡邪屍逐侯鞮單于長聞，乃遣輕騎出上郡，遮略生口，抄掠牛、馬，驅還入塞。</p><p>故司空伏恭卒，賜葬顯節陵下。子壽，官至東郡太守。</p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>