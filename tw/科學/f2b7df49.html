<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>淺談中醫之五運六氣。 | 极客快訊</title><meta property="og:title" content="淺談中醫之五運六氣。 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/f2b7df49.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/f2b7df49.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/f2b7df49.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/f2b7df49.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/f2b7df49.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/f2b7df49.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/f2b7df49.html><link rel=canonical href=https://geekbank.cf/tw/%e7%a7%91%e5%ad%b8/f2b7df49.html><meta property="article:published_time" content="2020-11-14T20:58:25+08:00"><meta property="article:modified_time" content="2020-11-14T20:58:25+08:00"><meta name=Keywords content><meta name=description content="淺談中醫之五運六氣。"><meta name=author content="极客快訊"><meta property="og:url" content="/tw/%E7%A7%91%E5%AD%B8/f2b7df49.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>淺談中醫之五運六氣。</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><p>中醫精髓博大精深，單單陰陽學說和五運六氣學說就夠中醫一輩子學習專研了。中醫病機認為：內外感傷，百變不窮，溯委窮源，不過六氣。六氣了徹，百病莫逃，義至簡而法至精也。仲景既沒，此義遂晦，寒熱錯訛，燥溼乖謬，零素雪於寒泉，飄溫風於陽谷，以水益水而愈深，以火益火而彌熱。生靈夭札，念之疚心，作六氣解。</p><p><strong>六氣名目</strong></p><p>厥陰風木 足厥陰肝 乙木</p><p>手厥陰心 主相火</p><p>少陰君火 手少陰心 丁火</p><p>足少陰腎 癸水</p><p>少陽相火 手少陽三焦 相火</p><p>足少陽膽 甲木</p><p>太陰溼土 足太陰脾 己土</p><p>手太陰肺 辛金</p><p>陽明燥金 手陽明大腸 庚金</p><p>足陽明胃 戊土</p><p>太陽寒水 足太陽膀胱 壬水</p><p>手太陽小腸 丙火</p><p><strong>六氣從化</strong></p><p>天有六氣，地有五行。六氣者，風、熱、暑、溼、燥、寒；五行者，木、火、土、金、水。在天成象，在地成形，六氣乃五行之魂，五行即六氣之魄。人為天地之中氣，秉天氣而生六腑，秉地氣而生五臟。六氣五行，皆備於人身，內傷者，病於人氣之偏，外感者，因天地之氣偏，而人氣感之。</p><p>內外感傷，總此六氣。其在天者，初之氣，厥陰風木也，在人則肝之經應之。二之氣，少陰君火也，在人則心之經應之。三之氣，少陽相火也，在人則三焦之經應之。四之氣，太陰溼土也，在人則脾之經應之。五之氣，陽明燥金也，在人則大腸之經應之。六之氣，太陽寒水也，在人則膀胱之經應之。</p><p>天人同氣也，經有十二，六氣統焉。足厥陰以風木主令，手厥陰火也，從母化氣而為風。手少陽以相火主令，足少陽木也，從子化氣而為暑。手少陰以君火主令，足少陰水也，從妻化氣而為熱。足太陽以寒水主令，手太陽火也，從夫化氣而為寒。足太陰以溼土主令，手太陰金也，從母化氣而為溼。手陽明以燥金主令，足陽明土也，從子化氣而為燥。</p><p>蓋癸水上升，而化丁火，故手少陰以君火司氣，而足少陰癸水在從化之例。丙火下降，而化壬水，故足太陽以寒水當權，而手太陽丙火在奉令之條。木之化火也，木氣方盛，而火氣初萌，母強子弱，故手厥陰以相火而化氣於風木。火氣既旺，而木氣已虛，子壯母衰，故足少陽以甲木而化氣於相火。土之化金也，土氣方盛，而金氣初萌，母強子弱，故手太陰以辛金而化氣於溼土。金氣方旺，而土氣已虛，子壯母衰，故足陽明以戊土而化氣於燥金。母氣用事，子弱未能司權，則子從母化；子氣用事，母虛不能當令，則母從子化。所謂將來者進，成功者退，自然之理也。</p><p><strong>六氣偏見</strong></p><p>人之六氣，不病則不見，凡一經病則一經之氣見。平人六氣調和，無風、無火、無溼、無燥、無熱、無寒，故一氣不至獨見。病則或風、或火、或溼、或燥、或寒、或熱，六氣不相交濟，是以一氣獨見。如厥陰病則風盛，少陰病則熱盛，少陽病則暑盛，太陰病則溼盛，陽明病則燥盛，太陽病則寒盛也。</p><p>以此氣之偏盛，定緣彼氣之偏虛。如厥陰風盛者，土金之虛也。少陰熱盛、少陽暑盛者，金水之虛也。太陰溼盛者，水木之虛也。陽明燥盛者，木火之虛也。太陽寒盛者，火土之虛也。以六氣之性，實則克其所勝而侮所不勝，虛則己所不勝者乘之，而己所能勝者亦來侮之也。</p><p>究之一氣之偏盛，亦緣於虛。厥陰能生，則陽氣左升而木榮，其風盛者，生意之不遂也。少陰能長，則君火顯達而上清，其熱盛者，長氣之不旺也。陽明能收，則陰氣右降而金肅，其燥盛者，收令之失政也。太陽能藏，則相火閉蟄而下暖，其寒盛者，藏氣之不行也。土為四維之中氣，木火之能生長者，太陰己土之陽升也；金水之能收藏者，陽明戊土之陰降也。</p><p>中氣旺則戊己轉運而土和，中氣衰則脾胃溼盛而不運。土生於火而火滅於水，土燥則克水，土溼則水氣氾濫，侮土而滅火。水泛土溼，木氣不達，則生意盤塞，但能賊土，不能生火以培土，此土氣所以困敗也。血藏於肝而化於脾，太陰土燥，則肝血枯而膽火炎，未嘗不病。但足太陰脾以溼土主令，足陽明胃從燥金化氣，溼為本氣而燥為化氣，是以燥氣不敵溼氣之旺。陰易盛而陽易衰，土燥為病者，除陽明傷寒承氣證外不多見，一切內外感傷雜病，盡緣土溼也。</p><p><strong>本氣衰旺</strong></p><p>經有十二，司化者六經，從化者六經。從化者不司氣化，總以司化者為主，故十二經統於六氣。病則或見司化者之本氣，或見從化者之本氣，或司化者而見從化之氣，或從化者而見司化之氣，全視乎本氣之衰旺焉。</p><p>手少陰以君火司化，足少陰之水從令而化熱者，常也。而足少陰之病寒，是從化者自見其本氣，以水性原寒；手少陰之病寒，是司化者而見從化之氣，以君火原從水化也。足太陽以寒水司化，手太陽之火從令而化寒者，常也。而手太陽之病熱，是從化者自見其本氣，以火性原熱；足太陽之病熱，是司化者而見從化之氣，以寒水原從火化也。足厥陰以風木司化，手厥陰之火從令而化風，手少陽以相火司化，足少陽之木從令而化暑者，常也。而手厥陰之病暑，足少陽之病風，是從化者自見其本氣，以火性生暑而木性生風也。足太陰以溼土司化，手太陰之金從令而化溼，手陽明以燥金司化，足陽明之土從令而化燥者，常也。而手太陰之病燥，足陽明之病溼，是從化者自見其本氣，以金性本燥而土性本溼也。</p><p>大抵足太陽雖以寒化，而最易病熱。手少陰雖以熱化，而最易病寒。厥陰原以風化，而風盛者固多。少陽雖以火化，而火敗者非少。金性本燥，而手太陰從土化溼者，常有七八。土性本溼，而足陽明從金化燥者，未必二三也。</p><p><strong>厥陰風木</strong></p><p>風者，厥陰木氣之所化也，在天為風，在地為木，在人為肝。足厥陰以風木主令，手厥陰心主以相火而化氣於風木，緣木實生火，風木方盛，子氣初胎，而火令未旺也。</p><p>冬水閉藏，一得春風鼓動，陽從地起，生意乃萌。然土氣不升，固賴木氣以升之，而木氣不達，實賴土氣以達焉。蓋厥陰肝木，生於腎水而長於脾土，水土溫和，則肝木發榮，木靜而風恬，水寒土溼，不能生長木氣，則木鬱而風生。</p><p>木以發達為性，己土溼陷，抑遏乙木發達之氣，生意不遂，故鬱怒而克脾土，風動而生疏洩。凡腹痛下利，亡汗失血之證，皆風木之疏洩也。肝藏血而華色，主筋而榮爪，風動則血耗而色枯，爪脆而筋急。凡眥黑脣青，爪斷筋縮之證，皆風木之枯燥也。及其傳化乘除，千變不窮，故風木者，五臟之賊，百病之長。凡病之起，無不因於木氣之鬱，以肝木主生，而人之生氣不足者，十常八九，木氣抑鬱而不生，是以病也。</p><p>木為水火之中氣，病則土木鬱迫，水火不交，外燥而內溼，下寒而上熱。手厥陰，火也，木氣暢遂，則厥陰心主從令而化風，木氣抑鬱，則厥陰心主自現其本氣。是以厥陰之病，下之則寒溼俱盛，上之則風熱兼作，其氣然也。</p><p><strong>少陽相火</strong></p><p>暑者，少陽相火之所化也，在天為暑，在地為火，在人為三焦。手少陽以相火主令，足少陽膽以甲木而化氣於相火，緣火生於木，相火既旺，母氣傳子，而木令已衰也。</p><p>三焦之火，隨太陽膀胱之經下行，以溫水藏，出膕中，貫腨腸，而入外踝。君火升於足而降於手，相火升於手而降於足，少陽之火降，水得此火，而後通調，故三焦獨主水道。《素問·靈蘭祕典》：三焦者，決瀆之官，水道出焉。膀胱者，州都之官，津液藏焉，氣化則能出矣。蓋水性閉蟄而火性疏洩，閉蟄則善藏，疏洩則善出。《靈樞·本輸》：三焦者，入絡膀胱，約下焦，實則閉癃，虛則遺溺。相火下蟄，水髒溫暖而水腑清利，則出不至於遺溺，藏不至於閉癃，而水道調矣。水之所以善藏者，三焦之火祕於腎臟也，此火一洩，陷於膀胱，實則下熱而閉癃，虛則下寒而遺溺耳。</p><p>手之陽清，足之陽濁，清則升而濁則降。手少陽病則不升，足少陽病則不降，凡上熱之證，皆甲木之不降，於三焦無關也。相火本自下行，其不下行而逆升者，由於戊土之不降。戊土與辛金，同主降斂，土降而金斂之，相火所以下潛也。戊土不降，辛金逆行，收氣失政，故相火上炎。足少陽雖從三焦化火，而原屬甲木，病則兼現其本氣。相火逆行，則克庚金，甲木上侵，則賊戊土。手足陽明，其氣本燥，木火雙刑，則燥熱鬱發，故少陽之病，多傳陽明。然少陽之氣，陰方長而陽方消，其火雖盛，而亦易衰。陰消陽長則壯，陰長陽消則病，病於相火之衰者，十之八九，（內傷驚悸之證，皆相火之衰也。）病於相火之旺者，十之一二而已。（傷寒少陽有之。）</p><p><strong>少陰君火</strong></p><p>熱者，少陰君火之所化也，在天為熱，在地為火，在人為心。少陰以君火主令，手少陰心，火也，足少陰腎，水也，水火異氣，而以君火統之，緣火位於上而生於下。坎中之陽，火之根也，坎陽升則上交離位而化火，火升於水，是以癸水化氣於丁火。水化而為火，則寒從熱化，故少陰之氣，水火併統，而獨以君火名也。</p><p>君火雖降於手而實升於足，陽盛則手少陰主令於上而癸水亦成溫泉，陰盛則足少陰司氣於下而丁火遂為寒灰。以丁火雖司氣化，而制勝之權，終在癸水，所恃者，生土以鎮之。但土雖克水，而百病之作，率由土溼，溼則不能克水而反被水侮。土能克水者，惟傷寒陽明承氣一證，其餘則寒水侮土者，十九不止。土潰則火敗，故少陰一病，必寒水氾濫而火土俱負，其勢然也。至於上熱者，此相火之逆也。火中有液，癸水之根，相火上逆，災及宮城，心液消亡，是以熱作。凡少陰病熱，乃受累於相火，實非心家之過。而方其上熱，必有下寒，以水火分離而不交也。見心家之熱，當顧及腎家之寒。蓋水火本交，彼此相交，則為一氣，不交則離析分崩，逆為冰炭。究之火不勝水，則上熱不敵下寒之劇，不問可知也。</p><p>血根於心而藏於肝，氣根於腎而藏於肺，心火上熱，則清心家之血，腎水下寒，則暖腎家之氣。故補肝之血則宜溫，補心之血則宜清，補肺之氣則宜涼，補腎之氣則宜暖，此定法也。</p><p><strong>太陰溼土</strong></p><p>溼者，太陰土氣之所化也，在天為溼，在地為土，在人為脾。太陰以溼土主令，辛金從土而化溼，陽明以燥金主令，戊土從金而化燥。己土之溼為本氣，戊土之燥為子氣，故胃家之燥不敵脾家之溼，病則土燥者少而土溼者多也。</p><p>太陰主升，己土升則癸水與乙木皆升。土之所以升者，脾陽之發生也，陽虛則土溼而不升，己土不升，則水木陷矣。火金在上，水木在下，火金降於戊土，水木升於己土。戊土不降，則火金上逆，己土不升，則水木下陷，其原總由於溼盛也。</p><p>《子華子》：陰陽交，則生溼。溼者，水火之中氣，上溼則化火而為熱，下溼則化水而為寒。然上亦有溼寒，下亦有溼熱。溼旺氣鬱，津液不行，火盛者，燻蒸而生熱痰，火衰者，氾濫而生寒飲，此溼寒之在上者。溼旺水鬱，膀胱不利，火衰者，流溢而為白淫，火盛者，梗澀而為赤濁，此溼熱之在下者。</p><p>便黃者，土色之下傳，便赤者，木氣之下陷。緣相火在水，一線陽根，溫升而化乙木。木中溫氣，生火之母，升則上達而化火，陷則下鬱而生熱。木氣不達，侵逼土位，以其鬱熱傳於己土，己土受之，於是浸淫於膀胱。五行之性，病則傳其所勝，其勢然也。</p><p>陰易盛而陽易衰，故溼氣恆長而燥氣恆消。陰盛則病，陽絕則死，理之至淺，未嘗難知。後世庸愚，補陰助溼，瀉火伐陽，病家無不夭枉於滋潤，此古今之大禍也。</p><p><strong>陽明燥金</strong></p><p>燥者，陽明金氣之所化也，在天為燥，在地為金，在人為大腸。陽明以燥金主令，胃土從令而化燥，太陰以溼土主令，肺金從令而化溼。胃土之燥，子氣而非本氣，子氣不敵本氣之旺，故陰盛之家，胃土恆溼。肺金之溼，母氣而非本氣，母氣不敵本氣之旺，故陽盛之家，肺金恆燥。</p><p>太陰性溼，陽明性燥，燥溼調停，在乎中氣。中氣旺，則辛金化氣於溼土而肺不傷燥，戊土化氣於燥金而胃不傷溼；中氣衰則陰陽不交而燥溼偏見，溼勝其燥，則飲少而食減，溺澀而便滑，燥勝其溼，則疾飢而善渴，水利而便堅。</p><p>陰易進而陽易退，溼勝者常多，燥勝者常少，辛金化溼者，十之八九，戊土化燥者，百不二三。陽明雖燥，病則太陰每勝而陽明每負，土燥而水虧者，傷寒陽明承氣證外，絕無而僅有，是以仲景垂法，以少陰負趺陽者為順。緣火勝則土燥，水勝則土溼，燥則克水，溼則反為水侮。水負則生，土負則死，故少陰宜負而趺陽宜勝。以土能勝水，則中氣不敗，未有中氣不敗而人死者。</p><p>燥為寒熱之中氣，上燥則化火而為熱，下燥則化水而為寒。反胃噎膈之家，便若羊矢，其胃則溼而腸則燥。</p><p>溼為陰邪，陰性親下，故根起於脾土而標見於膝踝；燥為陽邪，陽性親上，故根起於大腸而標見於肘腕。所謂陰邪居下，陽邪居上，一定之位也。</p><p>然上之燥，亦因於下之溼。中風之家，血枯筋縮，其膝踝是溼，而肘腕未嘗非燥。使己土不溼，則木榮血暢，骨弱筋柔，風自何來﹗醫家識燥溼之消長，則仲景堂奧可階而升矣。</p><p><strong>太陽寒水</strong></p><p>寒者，太陽水氣之所化也，在天為寒，在地為水，在人為膀胱，太陽以寒水主令，足太陽膀胱，水也，手太陽小腸，火也，火水異氣而以寒水統之，緣水位於下而生於上。離中之陰，水之根也，離陰降而下交坎位而化水，水降於火，是以丙火化氣於壬水。火化而為水，則熱從寒化，故太陽之氣，水火併統，而獨以寒水名也。</p><p>水性本寒，少陽三焦之火，隨太陽而下行，水得此火，應當不寒。不知水之不寒者，癸水而非壬水也。蓋水以蟄藏為性，火祕於內，水斂於外，是謂平人。木火主裡，自內而生長之，故里氣常溫，金水主表，自外而收藏之，故表氣常清。血生於木火，故血溫而內發，氣化於金水，故氣清而外斂。人之經脈，厥陰在裡，春氣之內生也，次則少陰，夏氣之內長也，次則陽明，秋氣之外收也，太陽在表，冬氣之外藏也。陽藏則外清而內溫，陽洩則內寒用外熱。外易寒水而為熱火，內易溫泉而為寒冰，外愈熱而內愈寒，生氣絕根，是以死也。</p><p>癸水溫而壬水寒則治，癸水寒而壬水熱則病。癸水病則必寒，壬水病則多熱。以丁火化於癸水，故少陰之髒，最易病寒；壬水化於丙火，故太陽之腑，最易病熱。是以病寒者，獨責癸水而不責壬水，病熱者，獨責壬水而不責癸水也。</p><p>仲景《傷寒》，以六經立法，從六氣也。六氣之性情形狀，明白昭揭，醫必知此，而後知六經之證。六經之變化雖多，總不外乎六氣，此義魏晉而後，絕無解者。先聖之法，一線莫傳，凌夷至於今日，不堪問矣。</p><p><strong>六氣治法</strong></p><p>治厥陰風木法</p><p>桂枝苓膠湯</p><p>甘草、桂枝、白芍、茯苓、當歸、阿膠、生薑、大棗。</p><p>上熱加黃芩,下寒加乾薑、附子。</p><p>治少陰君火法</p><p>黃連丹皮湯</p><p>黃連、白芍、生地、丹皮。</p><p>少陰病，水勝火負，最易生寒。若有下寒，當用椒、附。</p><p>治少陽相火法</p><p>柴胡芍藥湯</p><p>柴胡、黃芩、甘草、半夏、人蔘、生薑、大棗、白芍。</p><p>治太陰溼土法</p><p>術甘苓澤湯</p><p>甘草、茯苓、白朮、澤瀉。</p><p>治陽明燥金法</p><p>百合五味湯</p><p>百合、石膏、麥冬、五味。</p><p>治太陽寒水法</p><p>苓甘姜附湯</p><p>甘草、茯苓、乾薑、附子。</p><p>太陽病，最易化生溼熱，以化氣於丙火，而受制於溼土也。若有溼熱，當用梔、膏之類。</p><p><strong>有問題可留言或者私信我，隨時給你解答。覺得對您有所幫助，記得看後點擊關注，後續還有更好看的，也可以轉發給身邊朋友看一看！此不為別的就為了增加大家對中醫文化的認識。為傳播傳統文化盡點綿薄之力。</strong></p><p><br></p></div><div class="post-meta meta-tags"><ul class=clearfix><li><a>淺談</a></li><li><a>醫之五運六氣</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/8c705a95.html alt=淺談無人機傾斜攝影測量技術標準 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/433b0001f1761786a418 style=border-radius:25px></a>
<a href=../../tw/%E7%A7%91%E6%8A%80/8c705a95.html title=淺談無人機傾斜攝影測量技術標準>淺談無人機傾斜攝影測量技術標準</a></li><hr><li><a href=../../tw/%E7%A7%91%E6%8A%80/32b07cdf.html alt=淺談虛擬現實技術在實際中的應用是什麼？你的看法是？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/320e000488d3da066723 style=border-radius:25px></a>
<a href=../../tw/%E7%A7%91%E6%8A%80/32b07cdf.html title=淺談虛擬現實技術在實際中的應用是什麼？你的看法是？>淺談虛擬現實技術在實際中的應用是什麼？你的看法是？</a></li><hr><li><a href=../../tw/%E7%A7%91%E6%8A%80/218a90a9.html alt=淺談廣西沿海鐵路公司，到底寧局好還是沿海好？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153102100759992f2d934f2 style=border-radius:25px></a>
<a href=../../tw/%E7%A7%91%E6%8A%80/218a90a9.html title=淺談廣西沿海鐵路公司，到底寧局好還是沿海好？>淺談廣西沿海鐵路公司，到底寧局好還是沿海好？</a></li><hr><li><a href=../../tw/%E7%A7%91%E6%8A%80/0bbe5cba.html alt=淺談廣西高鐵里程，曾經以1700多公里奪冠，創下了輝煌史！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/dbb04b7e14834fdda0eedea1205e664a style=border-radius:25px></a>
<a href=../../tw/%E7%A7%91%E6%8A%80/0bbe5cba.html title=淺談廣西高鐵里程，曾經以1700多公里奪冠，創下了輝煌史！>淺談廣西高鐵里程，曾經以1700多公里奪冠，創下了輝煌史！</a></li><hr><li><a href=../../tw/%E7%A7%91%E6%8A%80/b96594f0.html alt=淺談通信基本概念，收藏了 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e1bea466fcaa45bbbe91877c2c083ebe style=border-radius:25px></a>
<a href=../../tw/%E7%A7%91%E6%8A%80/b96594f0.html title=淺談通信基本概念，收藏了>淺談通信基本概念，收藏了</a></li><hr><li><a href=../../tw/%E7%A7%91%E6%8A%80/b8e8a950.html alt=實車事故車案例——淺談事故車 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/4ac90de03c0549cb85a7d0a5c997753b style=border-radius:25px></a>
<a href=../../tw/%E7%A7%91%E6%8A%80/b8e8a950.html title=實車事故車案例——淺談事故車>實車事故車案例——淺談事故車</a></li><hr><li><a href=../../tw/%E7%A7%91%E6%8A%80/f93af1ed.html alt=持股拿不住怎麼辦？淺談交易中的“回撤賣出法” class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/4a9d04a4312547a1bec87c3a946a63de style=border-radius:25px></a>
<a href=../../tw/%E7%A7%91%E6%8A%80/f93af1ed.html title=持股拿不住怎麼辦？淺談交易中的“回撤賣出法”>持股拿不住怎麼辦？淺談交易中的“回撤賣出法”</a></li><hr><li><a href=../../tw/%E7%A7%91%E6%8A%80/bbb27f52.html alt=淺談帶表類量具的檢定方法 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/ce7d33502b15424b9861682b1e5575fe style=border-radius:25px></a>
<a href=../../tw/%E7%A7%91%E6%8A%80/bbb27f52.html title=淺談帶表類量具的檢定方法>淺談帶表類量具的檢定方法</a></li><hr><li><a href=../../tw/%E7%A7%91%E6%8A%80/346037ff.html alt=淺談機器學習時代的哈希算法（一） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1525788510275af3193bcdc style=border-radius:25px></a>
<a href=../../tw/%E7%A7%91%E6%8A%80/346037ff.html title=淺談機器學習時代的哈希算法（一）>淺談機器學習時代的哈希算法（一）</a></li><hr><li><a href=../../tw/%E7%A7%91%E6%8A%80/f833cb1e.html alt="技術 | 淺談循環流化床鍋爐大修時的防磨處理" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/f833cb1e.html title="技術 | 淺談循環流化床鍋爐大修時的防磨處理">技術 | 淺談循環流化床鍋爐大修時的防磨處理</a></li><hr><li><a href=../../tw/%E7%A7%91%E6%8A%80/bcdb58c0.html alt=淺談中低壓母線槽在數據中心機房的應用 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1829c8703276438abba01cf0c354aad9 style=border-radius:25px></a>
<a href=../../tw/%E7%A7%91%E6%8A%80/bcdb58c0.html title=淺談中低壓母線槽在數據中心機房的應用>淺談中低壓母線槽在數據中心機房的應用</a></li><hr><li><a href=../../tw/%E7%A7%91%E6%8A%80/4a2828ed.html alt=淺談液壓油缸設計 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d2f6eddf1d514763920166f86164716b style=border-radius:25px></a>
<a href=../../tw/%E7%A7%91%E6%8A%80/4a2828ed.html title=淺談液壓油缸設計>淺談液壓油缸設計</a></li><hr><li><a href=../../tw/%E7%A7%91%E6%8A%80/7f0c9f07.html alt=淺談燃氣輪機的分佈式能源應用 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/fd5787057ba441acb640a34cf28509af style=border-radius:25px></a>
<a href=../../tw/%E7%A7%91%E6%8A%80/7f0c9f07.html title=淺談燃氣輪機的分佈式能源應用>淺談燃氣輪機的分佈式能源應用</a></li><hr><li><a href=../../tw/%E7%A7%91%E6%8A%80/e62042cb.html alt="差異竟如此之大 淺談網線裡的那點學問" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/e6ba4510-9169-448e-b485-e587d97e91f4 style=border-radius:25px></a>
<a href=../../tw/%E7%A7%91%E6%8A%80/e62042cb.html title="差異竟如此之大 淺談網線裡的那點學問">差異竟如此之大 淺談網線裡的那點學問</a></li><hr><li><a href=../../tw/%E7%A7%91%E6%8A%80/8ffe357d.html alt=淺談一下失效分析 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/972d6fdfb275405c971857e37d1ba999 style=border-radius:25px></a>
<a href=../../tw/%E7%A7%91%E6%8A%80/8ffe357d.html title=淺談一下失效分析>淺談一下失效分析</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>