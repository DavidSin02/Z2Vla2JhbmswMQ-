<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之東漢二、顯宗孝明帝（公元66-71年） | 极客快訊</title><meta property="og:title" content="中國歷史記年體之東漢二、顯宗孝明帝（公元66-71年） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/f4e1187a.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/f4e1187a.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/f4e1187a.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/f4e1187a.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/f4e1187a.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/f4e1187a.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/f4e1187a.html><link rel=canonical href=https://geekbank.cf/tw/%e7%a7%91%e5%ad%b8/f4e1187a.html><meta property="article:published_time" content="2020-11-14T20:57:51+08:00"><meta property="article:modified_time" content="2020-11-14T20:57:51+08:00"><meta name=Keywords content><meta name=description content="中國歷史記年體之東漢二、顯宗孝明帝（公元66-71年）"><meta name=author content="极客快訊"><meta property="og:url" content="/tw/%E7%A7%91%E5%AD%B8/f4e1187a.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之東漢二、顯宗孝明帝（公元66-71年）</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><h2 class=pgc-h-arrow-right><strong>顯宗孝明帝紀元（公元58年－75年）</strong></h2><h3 class=pgc-h-arrow-right><strong>（公元66年）永平九年</strong></h3><p>春正月戊申，客星出牽牛，長八尺，歷建星至房南滅，見至五十日。</p><p>三月辛丑，詔郡國死罪囚減罪，與妻子詣五原、朔方佔著，所在死者皆賜妻父若男同產一人復終身；其妻無父兄獨有母者，賜其母錢六萬，又復其口算。</p><p>夏四月甲辰，詔郡國以公田賜貧人各有差。令司隸校尉、部刺史歲上墨綬長吏視事三歲已上理狀尤異者各一人，與計偕上。及尤不政理者，亦以聞。</p><p>是歲，大有年。為四姓小侯開立學校，置《五經》師。</p><p>賜皇子恭號靈壽王，黨號重熹王。</p><p>帝崇尚儒學，自皇太子、諸王侯及大臣子弟、功臣子孫，莫不受經。又為外戚樊氏、郭氏、陰氏、馬氏諸子立學於南宮，號“四姓小侯”。置《五經》師，搜選高能以授其業。自期門、羽林之士，悉令通《孝經》章句。匈奴亦遣子入學。</p><p>汝南細陽人張酺，趙王張敖之後也。敖子壽，封細陽之池陽鄉，後廢，因家焉。酺少從祖父充受《尚書》，能傳其業，又事太常桓榮。勤力不怠，聚徒以百數。帝為四姓小侯開學於南宮，置《五經》師。酺以《尚書》教授，數講於御前，以論難當意，除為郎，賜車馬衣裳，遂令入授皇太子。</p><p>下邳徐人周紜少為廷尉史，補南行唐長。到官，曉吏人曰：“朝廷不以長不肖，使牧黎民，而性仇猾吏，志除豪賊，且勿相試！”遂殺縣中尤無狀者數十人，吏人大震。過博平令。收考奸臧，無出獄者。以威名遷齊相，亦頗嚴酷，專任刑法，而善為辭案條教，為州內所則。後坐殺無辜，復左轉博平令。為人刻削少恩，好韓非之術。</p><p>中水侯李純坐母殺純叔父。國除。</p><p>廣陵王荊呼相工謂曰：“我貌類先帝。先帝三十得天下，我今亦三十，可起兵未？”相者詣吏告之，荊惶恐，自繫獄。帝復加恩，不考極其事，下詔不得臣屬吏人，惟食租如故，使相、中尉謹宿衛之。荊猶不改。其後使巫祭祀祝詛，有司舉奏，帝以至親悼傷之，詔長水校尉燕侯樊儵與羽林監南陽任隗雜理其獄。事竟，奏請誅荊。引見宣明殿，帝怒曰：“諸卿以我弟故，欲誅之，即我子，卿等敢爾邪！”儵仰而對曰：“天下高帝天下，非陛下之天下也。《春秋》之義。‘君親無將，將而誅焉’。是以周公誅弟，季友鴆兄，經傳大之。臣等以荊屬託母弟，陛下留聖心，加惻隱，故敢請耳。如令陛下子，臣等專誅而已。”帝嘆息良久。儵益以此知名。其後儵弟鮪為子賞求楚王英女敬鄉公主，儵聞而止之，曰：“建武時，吾家並受榮寵，一宗五侯。時特進一言，女可以配王，男可以尚主，但以貴寵過盛，即為禍患，故不為也。且爾一子，奈何棄之於楚乎？”鮪不從。</p><p>廣漢新都人王忳嘗詣京師，於空舍中見一書生疾困，愍而視之。書生謂忳曰：“我當到洛陽，而被病，命在須臾。腰下有金十斤，願以相贈，死後乞藏骸骨。”未及問姓名而絕。忳即鬻金一斤，營其殯葬，餘金悉置棺下，人無知者。後歸數年，縣署忳大度亭長。初到之日，有馬馳入亭中而止。其日，大風飄一繡被，復墮忳前，即言之於縣，縣以歸忳。忳後乘馬到洛縣，馬遂奔走，牽忳入它舍。主人見之喜曰：“今禽盜矣。”問忳所由得馬，忳具說其狀，並及繡被。主人悵然良久，乃曰：“被隨旋風，與馬俱亡，卿何陰德而致此二物？”忳自念有葬書生之事，因說之，並道書生形貌及埋金處。主人大驚，號曰：“是我子也。姓金名彥。前往京師，不知所在，何意卿乃葬之。大恩久不報，天以此章卿德耳。”忳悉以被、馬還之，彥父不取，又厚遺忳。忳辭讓而去。時，彥父為州從事，因告新都令，假忳休，自與俱迎彥喪，餘金俱存。忳由是顯名。仕郡功曹，州治中從事。舉茂才，除郿令。到官，至EA69亭。亭長曰：“亭有鬼，數殺過客，不可宿也。”忳曰：“仁勝凶邪，德除不祥，何鬼之避！”即入亭止宿。夜中聞有女子稱冤之聲。忳咒曰：“有何枉狀，可前求理乎？”女子曰：“無衣，不敢進。”忳便投衣與之。女子乃前訴曰：“妾夫為涪令，之官過宿此亭，亭長無狀，賊殺妾家十餘口，埋在樓下，悉取財貨。”忳問亭長姓名。女子曰：“即今門下游徼者也。”忳曰：“汝何故數殺過客？”對曰：“妾不得白日自訴，每夜陳冤，客輒眠不見應，不勝感恚，故殺之。”忳曰：“當為汝理此冤，勿復殺良善也。”因解衣於地，忽然不見，明旦召遊徼詰問，具服罪，即收系，及同謀十餘人悉伏辜。遣吏送其喪歸鄉里，於是亭遂清安。</p><h3 class=pgc-h-arrow-right><strong>（公元67年）永平十年</strong></h3><p>春二月，廣陵王荊以有罪自殺，國除。荊立二十九年死。帝憐傷之，賜諡曰思王。</p><p>夏四月戊子，詔曰：“昔歲五穀登衍，今茲蠶麥善收，其大赦天下。方盛夏長養之時，盪滌宿惡，以報農功。百姓勉務桑稼，以備災害。吏敬厥職，無令愆墮。</p><p>閏月甲午，南巡狩，幸南陽，祠章陵，追念舊恩，封成武侯劉順弟子三人為鄉侯。日北至，又祠舊宅。禮畢，召校官弟子作雅樂，奏《鹿鳴》，帝自御壎箎和之，以娛嘉賓。還，幸南頓，勞饗三老、官屬。</p><p>徵居巢侯劉般行執金吾事，從至南陽，還為朝侯。</p><p>冬十一月，徵淮陽王延會平輿，徵沛王輔會睢陽。</p><p>十二月甲午，車駕還宮。</p><p>長水校尉燕侯樊儵卒，賵贈甚厚，諡曰哀侯。帝遣小黃門張音問所遺言。先是河南縣亡失官錢，典負者坐死及罪徙者甚眾，遂委責於人，以償其耗。鄉部吏司因此為奸，儵常疾之。又野王歲獻甘醪、膏餳，每輒擾人，吏以為利。儵並欲奏罷之，疾病未及得上。音歸，具以聞，帝覽之而悲嘆，敕二郡並令從之。長子汜嗣，以次子郴、梵為郎。梵字文高，為郎二十餘年，三署服其重懼。悉推財物二千餘萬與孤兄子，官至大鴻臚。汜卒，子時嗣。時卒，子建嗣。建卒，無子，國絕。</p><p>初，樊儵刪定《公羊嚴氏春秋》章句，世號“樊侯學”，教授門徒前後三千餘人。弟子潁川李修、九江夏勤，皆為三公。勤字伯宗，為京、宛二縣令，零陵太守，所在有理能稱。安帝時，位至司徒。</p><p>初，陵陽侯丁綝從世祖征伐，其子丁鴻獨與弟盛居，鴻年十三，從桓榮受《歐陽尚書》，三年而明章句，善論難，為都講，遂篤志精銳，布衣荷擔，不遠千里。鴻憐弟盛幼小而共寒苦。及綝卒，鴻當襲封，上書讓國於盛，不報。既葬，乃掛縗絰於冢廬而逃去，留書與盛曰：“鴻貪經書，不顧恩義，弱而隨師，生不供養，死不飯唅，皇天先祖，並不祐助，身被大病，不任茅土。前上疾狀，願辭爵仲公，章寢不報，迫且當襲封。謹自放棄。逐求良醫。如遂不瘳，永歸溝壑。”鴻初與九江人鮑駿同事桓榮，甚相友善，及鴻亡封，與駿遇於東海，陽狂不識駿。駿乃止而讓之曰：“昔伯夷、吳札亂世權行，故得申其志耳。《春秋》之義，不以家事廢王事。今子以兄弟私恩而絕父不滅之基，可謂智乎？”鴻感悟，垂涕嘆息，乃還就國，開門教授。鮑駿亦上書言鴻經學至行，帝甚賢之，即召見，說《文侯之命篇》，賜御衣及綬，稟食公車，與博士同禮。頃之，拜侍中。</p><p>右中郎將周澤拜太常。澤果敢直言，數有據爭。後北地太守廖信坐貪穢下獄，沒入財產，帝以信臧物班諸廉吏，唯澤及光祿勳孫堪、大司農常衝特蒙賜焉。是時京師翕然，在位者鹹自勉勵。</p><p>拜侍中祭酒張興太子少傅。顯宗數訪問經術。既而聲稱著聞，弟子自遠至者，著錄且萬人，為樑丘家宗。</p><p>宗正劉平在位八年，以老病上疏乞骸骨，卒於家。</p><h3 class=pgc-h-arrow-right><strong>（公元68年）永平十一年</strong></h3><p>春正月，沛王輔、楚王英、濟南王康、東平王蒼、淮陽王延、中山王焉、琅邪王京、東海王政來朝。</p><p>月餘，東平王蒼還國。帝臨送歸宮，悽然懷思，乃遣使手詔國中傅曰：“辭別之後，獨坐不樂，因就車歸，伏軾而吟，瞻望永懷，實勞我心，誦及《采菽》，以增嘆息。日者問東平王處家何等最樂，王言為善最樂，其言甚大，副是要腹矣。今送列侯印十九枚，諸王子年五歲已上能趨拜者，皆令帶之。”</p><p>秋七月，司隸校尉郭霸下獄死。</p><p>大鴻臚牟融代鮭陽鴻為大司農。是時，帝方勤萬機，公卿數朝會，每輒延謀政事，判折獄訟。融經明才高，善論議，朝廷皆服其能；帝數嗟嘆，以為才堪宰相。</p><p>拜尚書令孫堪為光祿勳。堪字子稺，河南緱氏人也。明經學，有志操，清白貞正，愛士大夫，然一毫未嘗取於人，以節介氣勇自行。王莽末，兵革並起，宗族老弱在營保間，堪常力戰陷敵，無所迴避，數被創刃，宗族賴之，郡中鹹服其義勇。建武中，仕郡縣。公正廉潔，奉祿不及妻子，皆以供賓客。及為長吏，所在有跡，為吏人所敬仰。喜分明去就。嘗為縣令，謁府，趨步遲緩，門亭長譴堪御吏，堪便解印綬去，不之官。後復仕為左馮翊，坐遇下促急，司隸校尉舉奏免官。數月，徵為侍御史，再遷尚書令。</p><p>長陵令尹敏除郎中，遷諫議大夫。卒於家。</p><p>以朝侯劉般兼屯騎校尉。時五校官顯職閒，而府寺寬敞，輿服光麗，伎巧畢給，故多以宗室肺腑居之。每行幸郡國，般常將長水胡騎從。帝曾欲置常平倉，公卿議者多以為便。般對以“常平倉外有利民之名，而內實侵刻百姓，豪右因緣為奸，小民不能得其平，置之不便”。帝乃止。是時下令禁民二業，又以郡國牛疫，通使區種增耕，而吏下檢結，多失其實，百姓患之。般上言：“郡國以官禁二業，至有田者不得漁捕。今濱江湖郡率少蠶桑，民資漁採以助口實，且以冬春閒月，不妨農事。夫漁獵之利，為田除害，有助穀食，無關二業也。又郡國以牛疫、水旱，墾田多減，故詔敕區種，增進頃畝，以為民也。而吏舉度田，欲令多前，至於不種之處，亦通為租。可申敕刺史、二千石，務令實核，其有增加，皆使與奪田同罪。”帝悉從之。</p><p>是歲，漅湖出黃金，廬江太守以獻。時，麒麟、白雉、醴泉、嘉禾所在出焉。</p><h3 class=pgc-h-arrow-right><strong>（公元69年）永平十二年</strong></h3><p>春正月，益州徼外夷哀牢王柳貌遣子率種人內屬，其種邑王者七十七人，戶五萬一千八百九十，口五十五萬三千七百一十一。西南去洛陽七千裡，帝以其地置哀牢、博南二縣，割益州郡西部都尉所領六縣，合為永昌郡。始通博南山，渡蘭倉水。行者苦之。歌曰：“漢德廣，開不賓。度博南，越蘭津。度蘭倉，為它人。”罷益州西部都尉。</p><p>時汴渠東侵，日月彌廣，而水門故處，皆在河中，兗、豫百姓怨嘆，以為縣官恆興佗役，不先民急。議修汴渠，乃引見司空椽王景，問以理水形便。景陳其利害，應對敏給，帝善之。又以嘗修浚儀，功業有成，乃賜景《山海經》、《河渠書》、《禹貢圖》及錢帛衣物。夏四月，遂發卒數十萬，遣景與將作謁者王吳修渠築堤，自滎陽東至千乘海口千餘里。景乃商度地勢，鑿山阜，破砥績，直截溝澗，防遏衝要，疏決壅積，十里立一水門，令更相洄注，無復潰漏之患。景雖簡省役費，然猶以百億計。</p><p>五月丙辰，賜天下男子爵，人二級，三老、孝悌、力田人三級，流民無名數欲佔者人一級；鰥、寡、孤、獨、篤癃、貧無家屬不能自存者粟，人三斛。詔曰：“昔曾、閔奉親，竭歡致養；仲尼葬子，有棺無槨。喪貴致哀，禮存寧儉。今百姓送終之制，競為奢靡。生者無擔石之儲，而財力盡於墳土。伏臘無糟糠，而牲牢兼於一奠。糜破積世之業，以供終朝之費，子孫飢寒，絕命於此，豈祖考之意哉！又車服制度，恣極耳目。田荒不耕，遊食者眾。有司其申明科禁，宜於今者，宣下郡國。”</p><p>秋七月乙亥，司空伏恭在位九年，以病乞骸骨罷，詔賜千石奉以終其身。初，父黯章句繁多，恭乃省減浮辭，定為二十萬言。</p><p>乙未，大司農牟融為司空。融舉動方重，甚得大臣節。</p><p>冬十月，司隸校尉王康下獄死。</p><p>徵遼東太守祭肜為太僕。肜在遼東幾三十年，衣無兼副。顯宗既嘉其功，又美肜清約，拜日，賜錢百萬，馬三匹，衣被刀劍下至居室什物，大小無不悉備。帝每見肜，常嘆息以為可屬以重任。</p><p>徵故伏波將軍馬援子防、光俱為黃門侍郎。</p><p>戴封字平仲，濟北剛人也。年十五，詣太學，師事鄮令東海申君。申君卒，送喪到東海，道當經其家。父母以封當還，豫為娶妻。封暫過拜親，不宿而去。還京師卒業。時同學石敬平溫病卒，封養視殯斂，以所齎糧市小棺，送喪到家。家更斂，見敬平行時書物皆在棺中，乃大異之。封后遇賊，財物悉被略奪，唯餘縑七匹，賊不知處，封乃追以與之，曰：“知諸君乏，故送相遺。”賊驚曰：“此賢人也。”盡還其器物。後舉孝廉，光祿主事，遭伯父喪去官。詔書求賢良方正直言之士、有至行能消災伏異者，公卿郡守各舉一人。郡及大司農俱舉封。公車徵，陛見，對策第一，擢拜議郎。遷西華令。時汝、潁有蝗災，獨不入西華界。時督郵行縣，蝗忽大至。督郵其日即去，蝗亦頓除，一境奇之。其年大旱，封禱請無獲，乃積薪坐其上以自焚。火起而大雨暴至，於是遠近歎服。遷中山相。時諸縣囚四百餘人，辭狀已定，當行刑。封哀之，皆遣歸家，與剋期日，皆無違者。詔書策美焉。永元十二年，徵拜太常，卒官。</p><p>是歲，天下安平，人無徭役，歲比登稔，百姓殷富，粟斛三十，牛羊被野。</p><h3 class=pgc-h-arrow-right><strong>（公元70年）永平十三年</strong></h3><p>春二月，帝耕於藉田。禮畢，賜觀者食。</p><p>侍中丁鴻兼射聲校尉。博士魏應遷大鴻臚。</p><p>三月，河南尹薛昭下獄死。</p><p>夏四月，汴渠成。辛巳，帝行幸滎陽，巡行河渠。乙酉，詔曰：“自汴渠決敗，六十餘歲，加頃年以來，雨水不時，汴流東侵，日月益甚，水門故處，皆在河中，漭瀁廣溢，莫測圻岸，蕩蕩極望，不知綱紀。今兗、豫之人，多被水患，乃雲縣官不先人急，好興它役。又或以為河流入汴，幽、冀蒙利，故曰左堤強則右堤傷，左右俱強則下方傷，宜任水勢所之，使人隨高而處，公家息壅塞之費，百姓無陷溺之患。議者不同，南北異論，朕不知所從，久而不決。今既築堤理渠，絕水立門，河、汴分流，復其舊跡，陶丘之北，漸就壤墳，故薦嘉玉絜牲，以禮河神。東過洛汭，嘆禹之績。今五土之宜，反其正色，濱渠下田，賦與貧人，無令豪右得固其利，庶繼世宗《瓠子》之作。”使濱河郡國置河堤員吏，如西京舊制。王景由是知名。將作謁者王吳及諸從事掾史皆增秩一等。司空椽王景三遷為侍御史。因遂度河。登太行，進幸上黨。壬寅，車駕還宮。</p><p>閏七月丁亥，火犯輿鬼。</p><p>冬十月壬辰晦，日有食之，在尾十七度。三公免冠自劾。制曰：“冠履勿劾。災異屢見，咎在朕躬，憂懼遑遑，未知其方。將有司陳事，多所隱諱，使君上壅蔽，下有不暢乎？昔衛有忠臣，靈公得守其位。今何以和穆陰陽，消伏災譴？刺史、太守詳刑理冤，存恤鰥孤，勉思職焉。</p><p>楚王英大交通方士，作金龜玉鶴，刻文字以為符瑞。十一月，男子燕廣告英與漁陽王平、顏忠等造作圖書，有逆謀，事下案驗。有司奏英招聚奸猾，造作圖讖，擅相官秩，置諸侯王公將軍二千石，大逆不道，請誅之。帝以親親不忍，乃廢英，徙丹陽涇縣，賜湯沐邑五百戶。遣大鴻臚魏應持節護送，使伎人奴俾工技鼓吹悉從，得乘輜軿，持兵弩，行道射獵，極意自娛。男女為侯主者，食邑如故。楚太后勿上璽綬，留住楚宮。使郡縣復考英謀逆事。</p><p>安平侯蓋側坐與舅王平謀反，伏誅，國除。</p><p>安成侯劉閔坐楚事，辭語相連，國除。閔卒，子商嗣，徙封為白牛侯。商卒，子昌嗣。</p><p>濟南王康在國不循法度，交通賓客。其後，人上書告康招來州郡奸猾漁陽顏忠，劉子產等，又多遺其繒帛，案圖書，謀議不軌。事下考，有司舉奏之，顯宗以親親故，不忍窮竟其事，但削祝阿、隰陰、東朝陽、安德、西平昌五縣。</p><p>魯國薛人寒朗以謁者守侍御史，與三府掾屬共考案楚獄顏忠、王平等，辭連及隧鄉侯耿建、朗陵侯臧信、護澤侯鄧鯉、曲成侯劉建。建等辭未嘗與忠、平相見。是時，帝怒甚，吏皆惶恐，諸所連及，率一切陷入，無敢以情恕者。朗心傷其冤，試以建等物色獨問忠、平，而二人錯愕不能對。朗知其詐，乃上言建等無奸，專為忠、平所誣，疑天下無辜類多如此。帝乃召朗人，問曰：“建等即如是，忠、平何故引之？”朗對曰：“忠、平自知所犯不道，故多有虛引，冀以自明。”帝曰：“即如是，四侯無事，何不早奏，獄竟而久系至今邪？”郎對曰：“臣雖考之無事，然恐海內別有發其奸者，故未敢時上。”帝怒罵曰：“吏持兩端，促提下。”左右方引去，朗曰：“願一言而死。小臣不敢欺，欲助國耳。”帝問曰：“誰與共為章？”對曰：“臣自知當必族滅，不敢多汙染人，誠冀陛下一覺悟而已。臣見考囚在事者，鹹共言妖惡大故，臣子所宜同疾，今出之不如入之，可無後責。是以考一連十，考十連百。又公卿朝會，陛下問以得失，皆長跪言，舊制大罪禍及九族，陛下大恩，裁止於身，天下幸甚。及其歸舍，口雖不言，而仰屋竊嘆，莫不知其多冤，無敢牾陛下者。臣今所陳，誠死無悔。”帝意解，詔遣朗出。後二日，車駕自幸洛陽獄錄囚徒，理出千餘人。後平、忠死獄中，朗乃自系。會赦，免官。後舉孝廉。帝大會群臣，朗前謝恩，詔以朗納忠先帝，拜為易長。歲餘，遷濟陽令，以母喪去官，百姓追思之。</p><p>淮陽薛漢世習《韓詩》，尤善說災異讖緯，教授常數百人。永平中，薛漢以博士為千乘太守，政有異跡。弟子犍為杜撫、會稽澹臺敬伯、鉅鹿韓伯高最知名。</p><p>齊王石立二十四年薨。子晃嗣。</p><h3 class=pgc-h-arrow-right><strong>（公元71年）永平十四年</strong></h3><p>春正月戊子，客星出昴，六十日，在軒轅右角稍滅。昴主邊兵。</p><p>楚王英謀反，陰氏欲中傷司徒虞延，使人私之楚謀告延，延以英籓戚至親，不然其言，又欲闢幽州從事公孫弘，以弘交通楚王而止，並不奏聞。及英事發覺，詔書切讓，免司徒，三月甲戌，虞延自殺。家至清貧，子孫不免寒餧。</p><p>以太常周澤行司徒事，如真。澤性簡，忽威儀，頗失宰相之望。月餘，復為太常。澤清潔循行，盡敬宗廟。常臥疾齋宮，其妻哀澤老病，窺問所苦。澤大怒，以妻干犯齋禁，遂收送詔獄謝罪。當世疑其脆激。時人為之語曰：“生世不諧，作太常妻，一歲三百六十日，三百五十九日齋。”</p><p>夏四月丁巳，鉅鹿太守南陽邢穆為司徒。</p><p>前楚王英至丹陽，自殺。立三十三年，國除。詔遣光祿大夫持節吊祠，贈帽如法，加賜列侯印綬，以諸侯禮葬於涇。遣中黃門佔護其妻子。悉出楚官屬無辭語者。制詔許太后曰：“國家始聞楚事，幸其不然。既知審實，懷用悼灼，庶欲宥全王身，令保卒天年，而王不念顧太后，竟不自免。此天命也，無可奈何！太后其保養幼弱，勉強飲食。諸許願王富貴，人情也。已詔有司，出其有謀者，令安田宅。”於是封燕廣為折奸侯。楚獄遂至累年，其辭語相連，自京師親戚諸侯州郡豪傑及考案吏，阿附相陷，坐死徙者以千數。</p><p>三府舉任城令袁安能理劇，拜楚郡太守，使考楚王英謀逆事。是時英辭所連及系者數千人，帝怒甚，吏案之急，迫痛自誣，死者甚眾。安到郡，不入府，先往案獄，理其無明驗者，條上出之。府丞掾史皆叩頭爭，以為阿附反虜，法與同罪，不可。安曰：“如有不合，太守自當坐之，不以相及也。”遂分別具奏。帝感悟，即報許，得出者四百餘家。</p><p>楊虛侯馬檀坐兄伯濟與楚王英黨顏忠謀反，國除。汝陰侯劉信亦坐楚事國除。</p><p>阜成侯王禹卒，子堅石嗣。堅石追坐父禹及弟平與楚王英謀反，棄市，國除。</p><p>東海相新郪侯郭竟永平中卒，子嵩嗣；嵩卒，追坐染楚王英事，國廢。</p><p>發乾侯郭駿亦坐楚王英國，失國。</p><p>莒鄉侯耿阜坐同族耿歙與楚人顏忠辭語相連，國除。</p><p>參蘧鄉侯杜元坐與楚王等謀反，減死一等，國除。</p><p>石城侯王廣坐與楚事相連，國除。</p><p>楚事發覺，故燕侯樊儵弟鮪之子妻楚王英女敬鄉公主，帝追念儵謹恪，又聞其止鮪婚事，故其諸子得不坐焉。</p><p>會稽督郵鄭弘師同郡河東太守焦貺。楚王英謀反發覺，以疏引貺，貺被收捕，疾病於道亡沒，妻子閉系詔獄，掠考連年。諸生故人懼相連及，皆改變名姓，以逃其禍，弘獨髡頭負鈇鑕，詣闕上章，為貺訟罪。顯宗覺悟，即赦其家屬，弘躬送貺喪及妻子還鄉里，由是顯名。拜為騶令，政有仁惠，民稱蘇息。遷淮陰太守。</p><p>博士薛漢坐楚王事誅，故人門生莫敢視，京兆杜陵人廉範，趙將廉頗之後，少受業於薛漢，時闢公府，獨往收斂之。吏以聞，帝大怒，召範入，詰責曰：“薛漢與楚王同謀，交亂天下，範公府掾，不與朝廷同心，而反收斂罪人，何也？”範叩頭曰：“臣無狀愚戇，以為漢等皆已伏誅，不勝師資之情，罪當萬坐。”帝怒稍解，問範曰：“卿廉頗後邪？與右將軍褒、大司馬丹有親屬乎？”範對曰：“褒，臣之曾祖；丹，臣之祖也。帝曰：“怪卿志膽敢爾！”因貰之。由是顯名。</p><p>初，楚王英謀反，陰疏天下善士。及楚事覺，帝得其錄，有會稽太守尹興名，乃徵興詣廷尉獄。郡掾陸續與主簿樑宏、功曹史駟勳及掾史五百餘人詣洛陽詔獄就考，諸吏不堪痛楚，死者大半。唯續、宏、勳掠考五毒，肌肉消爛，終無異辭。續母遠至京師，覘候消息，獄事特急，無緣與續相聞，母但作饋食，付門卒以進之，續雖見考苦毒，而辭色慷慨，未嘗易容，唯對食悲泣，不能自勝。使者怪而問其故。續曰：“母來，不得相見，故泣耳。”使者大怒，以為門卒通傳意氣，召將案之。續曰：“因食餉羹，識母所自調和，故知來耳。非人告也。”使者問：“何以知母所作乎？”續曰：“母嘗截肉，未嘗不方，斷蔥以寸為度，是以知之。”使者問諸謁舍，續母果來，於是陰嘉之，上書說續行狀。帝即赦興等事，還鄉里，禁錮終身。續以老病卒。長子稠，廣陵太守，有理名。中子逢，樂安太守。少子褒，力行好學，不慕榮名，連徵不就。</p><p>夏五月，封故廣陵王荊子元壽為廣陵侯，服王璽綬，食荊故國六縣；又封元壽弟三人為鄉侯。封齊王石二子為鄉侯。</p><p>初作壽陵。</p><p>執金吾馮魴性矜嚴公正，在位數進忠言，多見納用，詔復楊邑鄉侯。</p><p>封竇勳弟竇嘉為安豐侯，食邑二千戶，奉竇融後。</p><p>太子少傅張興卒於官。子魴，傳興業，位至張掖屬國都尉。</p><p>匈奴與龜茲諸國共攻莎車，不能下。廣德承莎車之敝，使弟輔國侯仁將兵攻賢。賢連被兵革，乃遣使與廣德和。先是廣德父拘在莎車數歲，於是賢歸其父，而以女妻之，結為昆弟，廣德引兵去。</p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E9%81%8A%E6%88%B2/940a88f.html alt=中國歷史記年體之周朝二十三、簡王 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/940a88f.html title=中國歷史記年體之周朝二十三、簡王>中國歷史記年體之周朝二十三、簡王</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>