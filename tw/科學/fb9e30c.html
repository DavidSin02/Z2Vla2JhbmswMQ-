<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《醫方集解》：補一切不足之補養劑 | 极客快訊</title><meta property="og:title" content="《醫方集解》：補一切不足之補養劑 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e7%a7%91%e5%ad%b8/fb9e30c.html><link rel=alternate hreflang=zh-tw href=https://geekbank.cf/tw/%e7%a7%91%e5%ad%b8/fb9e30c.html><link rel=alternate hreflang=zh-cn href=https://geekbank.cf/cn/%e7%a7%91%e5%ad%b8/fb9e30c.html><link rel=alternate hreflang=zh-hk href=https://geekbank.cf/tw/%e7%a7%91%e5%ad%b8/fb9e30c.html><link rel=alternate hreflang=zh-mo href=https://geekbank.cf/tw/%e7%a7%91%e5%ad%b8/fb9e30c.html><link rel=alternate hreflang=zh-my href=https://geekbank.cf/cn/%e7%a7%91%e5%ad%b8/fb9e30c.html><link rel=alternate hreflang=zh-sg href=https://geekbank.cf/cn/%e7%a7%91%e5%ad%b8/fb9e30c.html><link rel=canonical href=https://geekbank.cf/tw/%e7%a7%91%e5%ad%b8/fb9e30c.html><meta property="article:published_time" content="2020-10-29T20:55:56+08:00"><meta property="article:modified_time" content="2020-10-29T20:55:56+08:00"><meta name=Keywords content><meta name=description content="《醫方集解》：補一切不足之補養劑"><meta name=author content="极客快訊"><meta property="og:url" content="/tw/%E7%A7%91%E5%AD%B8/fb9e30c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《醫方集解》：補一切不足之補養劑</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E5%AD%B8.html>科學</a></span></div><div class=post-content><div><p>補者，補其所不足也，養者，栽培之，將護之，使得生遂條達，而不受戕賊之患也，人之氣稟，罕得其平，有偏於陽而陰不足者，有偏於陰而陽不足者，故必假藥以滋助之，而又須優遊安舒，假之歲月，使氣血歸於和平，乃能形神俱茂，而疾病不生也，經曰，聖人不治已病治未病，不治已亂治未亂，夫病已成而後藥之，亂已成後治之，譬猶渴而穿井，鬬而鑄兵，不亦晚乎，故先補養，然補養非旦夕可效，故以丸劑居前，湯劑居後。｝ 六味地黃丸｛補真陰，除百病，錢氏仲陽因仲景八味丸減去桂附，以治小兒，以小兒純陽，故減桂附，今用通治大小證。｝治肝腎不足，真陰虧損，精血枯竭，憔悴羸弱，腰痛足酸，自汗盜汗，水泛為痰。〔仲景曰，氣虛有痰，宜腎氣丸補而逐之，丹溪曰，久病陰火上升，津液生痰不生血，宜補血以制相火，其痰自除。〕發熱欬嗽。〔腎虛則移熱於肺而欬嗽，按之至骨，其熱烙手，骨困不任為腎熱。〕頭暈目眩。〔直指方雲，淫慾過度，腎氣不能歸元，此氣虛頭暈也，吐衄崩漏，脾不攝血，致血妄行，此血頭暈。〕耳鳴耳聾，遺精便血，消渴淋瀝，失血失音，舌燥喉痛，虛火牙痛，足跟作痛，下部瘡瘍等證。〔諸證皆由腎水不足，虛火上炎所致，詳註分見各門。〕</p><p>地黃〔砂仁酒拌九蒸九晒八兩〕、山茱肉〔酒潤〕、山藥〔四兩〕、茯苓〔拌乳〕、</p><p>丹皮、澤瀉〔三兩〕、蜜丸，空心鹽湯下，冬酒下，錢氏加減法，血虛陰衰，熟地為君，精滑頭昏，山茱為君，小便或多或少，或赤或白，茯苓為君，小便淋瀝，澤瀉為君，心虛火盛及有瘀血，丹皮為君，脾胃虛弱，皮膚乾濇，山藥為君，言為君者，其分用八兩，地黃只用臣分兩。此足少陰厥陰藥也，熟地滋陰補腎，生血生精，山茱溫肝逐風，濇精祕氣，牡丹瀉君相之伏火，涼血退蒸。〔李時珍曰，伏火即陰火也，陰火即相火也，世人專以黃蘗治相火，不知丹皮之功更勝也，丹者南方火色，牡而非牝，屬陽故能入腎，瀉陰火，退無汗之骨蒸。〕山藥清虛熱於肺脾，補脾固腎。〔能濇精。〕茯苓滲脾中溼熱，而通腎交心，澤瀉瀉膀胱水邪，而聰耳明目。〔解見後註.〕六經備治，而功專腎肝，寒燥不偏，而補兼氣血，苟能常服，其功未易殫述也。｛或謂腎氣丸為補水之劑，以熟地大補精血故也，不知精血足則真陽自生，況山藥茱萸，皆能濇精固氣，氣者火也，水中之火，乃為真陽，此劑水火兼補，不寒不燥，至平淡，至神奇也，或曰腎氣丸實補肝藥也，腎為肝母，子虛則補母之義，古云，肝腎之病，同一治也，昂按腎氣丸熟地溫而丹皮涼，山藥濇而茯苓滲，山茱收而澤瀉瀉，補腎而兼補脾，有補而必有瀉，相和相濟，以成平補之功，乃平淡之神奇，所以為古今不易之良方也，即有加減，不過一二味，極三四味而止，今人多揀本草補藥，任意加入，有補無瀉，且客倍於主，責成不專，而六味之功反退處於虛位，失制方之本旨矣，此後世庸師之誤也，李士材曰，用此方者，有四失，地黃非懷慶則力薄，蒸晒非九次則不熟，或疑地黃之滯而減之，則君主弱，或惡澤瀉之瀉而減之，則使力薄，故歸咎於藥之無功，毋乃愚乎，按擇瀉本經雲聰耳明目，為其能滲下焦之溼熱也，溼熱既除，則清氣上行，故能養五臟，起陰氣補虛損，止頭旋，有聰耳明目之功，是以古方用之，今人多以昏目疑之，蓋服之太多，則腎水過利而目昏，若古方配合，多寡適宜，未易增減也。本方煎服名六味地黃湯，治同。｛趙養葵作醫貫，專用此湯大劑治病，且雲即以傷寒口渴言之，邪熱入於胃府，消耗津液，故渴，恐胃汁乾，急下之以存津液，其次者，但云欲飲水者不可不與，不可多與，別無治法，縱有治者，徒知以芩連梔蘗麥冬五味花粉，甚則石膏知母，此皆有形之水，以沃無形之火，安能滋腎肝之真陰乎，若以六味地黃大劑服之，其渴立愈，何至傳至少陰而成燥實堅之證乎，昂按以地黃湯治傷寒，亦趙氏之創見也。｝本方加附子肉各一兩，名桂附八味丸。〔崔氏〕治相火不足，虛羸少氣，王冰所謂益火之原以消陰翳也，尺脈弱者宜之。｛李士材曰，腎有兩枚，皆屬於水，初無水火之別，仙經曰，兩腎一般無二樣，中間一點是陽精，兩腎中間，穴名命門，相火所居也，一陽生於二陰之間，所以成乎坎而位於北也，李時珍曰，命門為藏精系胞之物，其體非脂非肉，自膜裹之，在脊骨第七節兩腎中央，繫著於脊，下通二腎，上通心肺貫腦，為生命之原，相火之主，精氣之府，人物皆有之，生人生物，皆由此出，內經所謂七節之旁中有小心是也，以相火能代心君行事，故曰小心，昂按，男女媾精，皆非稟此命火以結胎，人之窮通壽夭，皆根於此，乃先天無形之火，所以主云為而應萬事，蒸糟粕而化精微者也，無此真陽之火，則神機滅息，生氣消亡矣，惟附子肉桂，能入腎命之間而補之，故加入六味丸中，為補火之劑，有腎虛火不歸經，大熱煩渴，目赤脣裂，舌上生刺，喉如煙火，足心如烙，脈洪大無倫，按之微弱者，宜十全大補湯，吞八味丸，或間燥熱如此，復投桂附，不以火濟火乎，曰，心包相火附於命門，男以藏精，女以系胞，因嗜慾竭之，火無所附，故厥而上炎，且火從腎出，是水中之火也，火可以水折，水中之火，不可以水折，桂附與火同氣而味辛，能開腠理，致津液，通氣道，據其窟宅而招之，同氣相求，火必下降矣，然則桂附者，固治相火之正藥歟，八味丸用澤瀉，寇宗奭謂其接引桂附，歸就腎經，李時珍曰，非接引也，茯苓澤瀉，皆取其瀉膀胱之邪氣也，古人用補藥必兼瀉邪，邪去則補藥得力，一闔一闢，此乃玄妙，後世不知此理，尊一於補，必致偏勝之害矣，漢武帝病消渴，曾服此丸，喻嘉言曰，下消之證，飲水一斗，小便亦一斗，故用此以折其水，使不順趨，夫腎水下趨則消，腎水不上騰則渴，舍此安從治哉，金匱又用此方治腳氣，上入少腹不仁，又治婦人轉胞，小便不通，更其名為腎氣丸，蓋取收攝腎氣歸元之義。｝本方加黃蘗知母各二兩，名知蘗八味丸，治陰虛火動，骨痿髓枯，王冰所謂壯水之主以制陽光也，尺脈旺者宜之。｛此以補天一所生之水也，朱丹溪曰，君火者，心火也，人火也，可以水滅，可以直折，黃連之屬可以制之，相火也，天火也，龍雷之火也，陰火也，不可以水溼折之，當從其類而伏之，惟黃蘗之屬可以降之，按知蘗八味丸與桂附八味丸，寒熱相反，而服之者皆能有功，緣人之氣稟不同，故補陰補陽，各有攸當，藥者原為補偏救弊而設也，醫貫曰左尺脈虛細數者，是腎之真陰不足，宜六味丸以補陰，右尺脈沉細數者，是命之相火不足，宜八味丸以補陽，至於兩尺微弱，是陰陽俱虛，宜十補丸，此皆滋先天化源，自世之補陰者，率用知蘗反戕脾胃，多致不起，不能無憾，故特表而出之，又曰，王節齋雲，凡酒色過度，損傷肺腎真陰者，不可過服參耆，服多者死，蓋恐陽旺而陰消也，自此說行而世之治陰虛欬嗽者，視參耆如砒鴆，以知蘗為靈丹，使患此證者，百無一生，良可悲也，蓋病起房勞，真陰虧損，陰虛火上故欬，當先以六味丸之類補其真陰，使水升火降，隨以參耆救肺之品，補腎之母，使金水相生，則病易愈矣，世之用寒涼者，固不足齒，間有知用參耆者，不知先壯水以制火，而遽投參耆以補陽，反使陽火旺而金益受傷，此不知後先之著者也。｝本方加桂一兩，名七味地黃丸，引無根之火，降而歸元，本方加五味三兩，名都氣丸，治勞嗽，〔益肺之源以生腎水，再加桂亦治消渴。〕本方加五味二兩，麥冬三兩，名八仙長壽丸，再加紫河車一具，並治虛損勞熱。〔河車名混沌皮，本人之血氣所生，故能大補氣血〕本方加杜仲〔薑炒〕牛膝〔酒洗〕各二兩，治腎虛腰膝痠痛。本方去澤瀉，加益智仁三兩，〔鹽酒炒〕治小便頻數，〔益智辛熱，濇精固氣。〕本方用熟地二兩，山藥、山茱、丹皮歸尾、五味、柴胡、各五錢，茯神、澤瀉、各二錢半，蜜丸，硃砂為衣，名益陰腎氣丸。〔即明目地黃丸，東垣〕治腎虛目昏。〔加柴胡者，所以昇陽於上也〕桂附八味丸，加車前牛膝，名腎氣丸，〔金匱〕治蠱脹，〔別見溼門〕。</p><p>七寶美髯丹〔補肝腎邵應節〕</p><p>治氣血不足，羸弱，周痺，腎虛無子，消渴，淋瀝，遺精崩帶，癰瘡，痔腫等證。｛周痺，周身痿痺也，由氣血不足，無子由腎冷精衰，消渴淋瀝，由水不制火，遺精由心腎不交，崩帶瘡痔，由營血不調。</p><p>何首烏〔大者赤白各一斤去皮切片黑豆拌九蒸九晒〕白茯苓〔乳拌〕牛膝〔酒浸同首</p><p>烏第七次蒸至第九次〕當歸〔酒洗〕枸杞〔酒浸〕菟絲子〔酒浸蒸各半斤〕破故紙〔</p><p>黑芝麻拌炒四兩淨〕蜜丸，鹽湯或酒下，並忌鐵器。此足少陰厥陰藥也，何首烏澀精固氣，補肝堅腎為君，茯苓交心腎而滲脾溼，牛膝強筋骨而益下焦，當歸辛溫以養血，枸杞甘寒而補水，菟絲子益三陰而強衛氣，補骨脂助命火而暖丹田，此皆固本之藥，使榮衛調適，水火相交，則氣血太和，而諸疾自已也。｛何首烏流傳雖久，服者尚寡，明嘉靖間方士邵應節進此方，世宗服之，連生皇子，遂盛行於世，昂按地黃何首烏皆君藥也，故六味丸以地黃為君，七寶丹以何首烏為君，各有配合，未可同類而共施也，即有加減，當各依本方隨病而施損益，今人多以何首烏加入地黃丸中，合兩方為一方，是一藥二君，安所適從乎，失制方之本旨矣。</p><p>還少丹〔陰陽平補楊氏〕</p><p>治脾腎虛寒，血氣羸乏，不思飲食，發熱盜汗，遺精白濁，肌體瘦弱，牙齒浮痛等證。｛腎為先天之根本，脾為後天之根本，二本有傷，則見上項諸證，故未老而先衰，二本既固，則老可還少矣。｝</p><p>熟地黃〔二兩〕、山藥、牛膝〔酒浸〕、枸杞〔酒浸兩半〕、山茱肉、茯苓〔乳拌〕、</p><p>杜仲〔薑汁炒斷絲〕、遠志〔去心〕、五味子〔炒〕、楮實〔酒蒸〕、小茴香〔炒〕、</p><p>巴戟天〔酒浸〕、肉蓯蓉〔酒浸一兩〕、石菖蒲〔五錢〕、加棗肉蜜丸，鹽湯或酒下。一方茯苓換茯神，加川續斷，名打老兒丸。｛婦人年過百歲，打其老兒子，不肯服此丸。｝此手足少陰足太陰藥也，兩腎中間有命火，乃先天之真陽，人之日用云為，皆此火也，此火衰微，則無以薰蒸脾胃，飲食減少，而精氣日衰矣，蓯蓉巴戟，能入腎經血分，茴香能入腎經氣分，同補命門相火之不足，火旺則土強而脾能健運矣，熟地枸杞，補水之藥，水足則有以濟火，而不亢不害矣，杜仲牛膝，補腰膝以助腎，茯苓山藥，滲溼熱以助脾，山茱五味，生肺液而固精，遠志菖蒲，通心氣以交腎，〔遺精白濁，由於心腎不交。〕大棗補氣益血，潤肺強脾，楮實助陽補虛，充肌壯骨，此水火平調，脾腎交補之劑也。丹溪去楮實，更名滋陰大補丸。｛此陰陽平補之劑，而曰滋陰者，腎為陰髒也。｝</p><p>黑地黃丸〔健脾補腎〕</p><p>治脾腎不足，房室虛損，形瘦無力，面色青黃，〔此脾腎兩傷之證。〕亦治血虛久痔。｛氣不攝血則妄行，溼熱下流則成痔，潔古曰，此治血虛久痔之聖藥。｝</p><p>蒼朮〔油浸〕、熟地黃〔一斤〕、五味子〔半斤〕、乾薑〔春冬一兩秋七錢夏五錢〕、</p><p>棗肉丸，米飲或酒下。此足太陰少陰藥也，喻嘉言曰，此方以蒼朮為君，地黃為臣，五味為佐，乾薑為使，治脾腎兩髒之虛，而去脾溼，除腎燥，兩擅其長，超超元箸，視後人之脾腎雙補，藥味龐雜者，相去不已遠耶。</p><p>虎潛丸〔補陰〕</p><p>治精血不足，筋骨痿弱，足不任地，及骨蒸勞熱，〔肝主筋，血不足，則筋痿，腎主骨，精不足，則骨痿故步履為艱也，人之一身，陽常有餘，陰常不足，骨蒸勞熱，本乎陰虛。〕、黃蘗〔鹽酒炒〕、知母〔鹽酒炒〕、熟地黃〔三兩〕、</p><p>虎脛骨〔酥灸一兩〕、龜板〔酥炙四兩〕、瑣陽〔酒潤〕、當歸〔酒洗兩半〕、</p><p>牛膝〔酒蒸〕、白芍〔酒炒〕、陳皮〔鹽水潤二兩〕、羯羊肉酒煮爛，搗丸，鹽湯下，冬加乾薑一兩，丹溪加乾薑，白朮，茯苓，甘草，五味，菟絲，紫河車，名補益丸，治痿，一方加龍骨，名龍虎濟陰丹，治遺洩，此足少陰藥也，黃蘗知母熟地，所以壯腎水而滋陰，當歸芍藥牛膝，所以補肝虛而養血，牛膝又能引諸藥下行，以壯筋骨，蓋肝腎同一治也，龜得陰氣最厚，故以補陰而為君虎得陰氣最強，故以健骨而為佐，用脛骨者，虎雖死猶立不僕，其氣力皆在前脛，故用以入足，從其類也，瑣陽益精壯陽，養筋潤燥，然數者皆血藥，故又加陳皮以利氣，加乾薑以通陽，羊肉甘熱屬火而大補，亦以味補精以形補形之義，使氣血交通，陰陽相濟也，名虎潛者，虎陰類，潛藏也，一名補陰丸，蓋補陰所以稱陽也。｛凡陽勝者不必瀉陽，只補其陰以配陽，使水火均平，自無偏勝之患也。｝</p><p>天真丸〔補氣血〕</p><p>治一切亡血過多，形槁肢羸，飲食不進，腸胃滑洩，津液枯竭，久服生血益氣，暖胃駐顏。精羊肉〔七斤去筋膜脂皮批開入下藥末〕、肉蓯蓉、山藥〔溼者十兩〕、當歸〔十二兩酒洗〕、天冬〔去心一斤〕、為末，安羊肉內，縛定，用無灰酒四缾，煮令酒乾，入水二斗，煮爛，再入後藥，黃耆〔五兩〕、人蔘〔三兩〕、白朮〔二兩〕為末，糯米飯作餅，培乾，和丸，溫酒下，如難丸，用蒸餅杵丸。此手足太陰藥也，喻嘉言曰，此方可謂長於用補矣，人蔘羊肉同功，〔十劑曰補可去弱，人蔘羊肉之屬是也，人蔘補氣，羊肉補形。〕而蓯蓉山藥為男子之佳珍，合之當歸養榮，黃耆益衛，天冬保肺白朮健脾，而其製法尤精允為補方之首。</p><p>三才封髓丹〔補脾肺腎拔萃〕</p><p>降心火，益腎水，滋陰養血，潤而不燥。天門冬、熟地黃〔二兩〕、人蔘〔一兩〕、黃蘗〔酒炒三兩〕、砂仁〔兩半〕、甘草〔炙七錢半〕、麵糊丸，用蓯蓉五錢，切片，酒一大盞，浸一宿，次日煎湯送下。此手足太陰足少陰藥也，天冬以補肺生水，人蔘以補脾益氣，熟地以補腎滋陰，以藥有天地人之名，而補亦在上中下之分，使天地位育，參贊居中，故曰三才也，喻嘉言曰，加黃蘗以入腎滋陰，砂仁以入脾行滯，甘草以少變天冬黃蘗之苦，俾合人蔘建立中氣，以伸參兩之權，殊非好為增益成方之比也。本方除後三味等分煎，名三才湯，治脾肺虛勞欬嗽，本方除前三味，名鳳髓丹，治心火旺盛，腎精不固，易於施洩。</p><p>大造丸〔肺腎虛損吳球〕</p><p>治虛損勞傷，欬嗽潮熱。｛虛損一損肺，皮槁毛落，二損心，血液衰少，三損脾，飲食不為肌膚，四損肝，筋緩不自收持，五損腎，骨痿不起於茥，五勞者，志勞，思勞，心勞，憂勞，痰勞也，七傷者，大飽傷脾，大怒傷肝，強力舉重，久坐溼地傷腎，形寒飲冷傷肺，憂愁思慮傷心，風雨寒暑傷形，大恐不節傷志也，肺為氣所出入之道，內有所傷，五臟之邪上逆於肺，則欬嗽，潮熱者如潮水之有本，晝熱夜靜者為陽盛，晝靜夜熱者為陰虛，難經雲，損其肺者益其氣，損其心者調其榮，損其脾者調其飲食，損其肝者緩其中，損其腎者益其精。</p><p>紫河車〔一具〕、敗龜板〔二兩童便浸三日酥炙黃〕、黃蘗〔鹽酒炒〕、</p><p>杜仲〔酥炙兩半〕、牛膝〔酒浸〕、天冬〔去心〕、麥冬〔去心〕、人蔘〔一兩〕、</p><p>地黃〔二兩茯苓砂仁六錢同煮去之〕、夏加五味子，酒米糊丸，鹽湯下，冬酒下，女人去龜板，加當歸，乳煮糊丸，此手太陰足少陰藥也，河車本血氣所生，大補氣血為君，敗龜板陰氣最全，黃蘗稟陰氣最厚，滋陰補水為臣，杜仲潤腎補腰，〔腰者腎之府。〕牛膝強筋壯骨，地黃養陰退熱，制以茯苓砂仁，入少陰而益腎精，二冬降火清金，合之人蔘五味，能生脈而補肺氣，大要以金水為生化之原，合補之以成大造之功也。</p><p>補天丸〔腎損丹溪〕</p><p>治氣血衰弱，六脈細數虛勞之證。紫河車〔一具〕、黃蘗〔酒炒〕、</p><p>龜板〔酥炙三兩〕、杜仲〔薑汁炒〕、牛膝〔酒浸二兩〕、陳皮〔一兩〕、</p><p>冬加乾薑五錢，夏加炒五味子一兩，酒糊為丸。｛此即前方陳皮而除肺家藥｝此足少陰藥也，黃蘗龜板，滋腎之藥，杜仲牛膝，腰膝之藥，皆以補腎而強陰也，河車名曰混沌皮，用氣血以補氣血，假後天以濟先天，故曰補天，加陳皮者，於補血之中而兼調其氣也，冬月寒水用事，故加乾薑以助陽，夏月火旺爍金，故加五味以保肺。</p><p>人蔘固本丸〔肺勞〕</p><p>治肺勞虛熱。｛肺主氣，氣者人身之根本也，肺氣既虛，火又剋之，則成肺勞而發熱，有欬嗽咯血肺痿諸證也。人蔘〔二兩〕、天冬〔炒〕、麥冬〔炒〕、生地黃、熟地黃〔四兩〕、蜜丸。此手太陰足少陰藥也，肺主氣，而氣根于丹田，〔腎部〕故肺腎為子母之髒，必水能制火，而後火不刑金也，二冬清肺熱，二地益腎水，人蔘大補元氣，氣者水之母也，人蔘之用，無所不宜，以氣藥引之則補陽，以血藥引之亦補陰也。</p><p>參乳丸〔氣血交補〕</p><p>大補氣血。人蔘末、人乳粉、等分蜜丸，頓乳取粉法，取無病年少婦人乳，用銀瓢或錫瓢，傾乳少許，浮滾水上頓，再浮冷水上立乾，刮取粉用，如攤粉皮法。｛按人乳乃陰血所化，服之潤燥降火，益血補虛，所謂以人補人也，然能溼脾，滑腸，膩膈，久服亦有不相宜者，惟製為粉，則有益無損，須用一人婦人之乳為佳，乳雜則其氣雜，又須旋用，經久則油羶。｝此手足太陰足厥陰藥也，人蔘大補元氣，人乳本血液化成，用之以交補氣血，實平淡之神奇也。</p><p>天王補心丹〔補心、終南宣律師課誦勞心夢天王授以此方故名〕</p><p>治思慮過度，心血不足，怔忡健忘，心口多汗，大便或祕或溏，口舌生瘡等證。｛心也者，君主之官也，神明出焉，思慮過度，耗其心血，則神明傷而成心勞，故怔忡健忘也，汗者心之液，心煩熱故多汗，心主血，血不足故大便燥而祕，或時溏者，心火不能生脾土也，舌者心之苗，虛火上炎，故口舌生瘡，怔忡者，心惕惕然動不自安也，丹溪曰，怔忡大荑屬血虛與痰，經曰，血並於下，氣並於上，亂而善忘，又曰，盛怒傷志，志傷善忘，又曰，靜則神藏，躁則消亡，人不耐於事物之擾，擾其血氣之陰者將竭，故失其清明之體而善忘也，夫藥固有安心養血之功，不若寧神靜慮，返觀內守為尤勝也。</p><p>生地〔四兩酒洗〕、人蔘〔炒〕、丹蔘〔炒〕、茯苓〔一用茯神〕、桔梗、</p><p>遠志〔炒五錢〕、酸棗仁〔炒〕、柏子仁〔炒研去油〕、天冬〔炒〕、麥冬〔炒〕、</p><p>當歸〔酒洗〕、五味子〔一兩炒〕、蜜丸，彈子大，硃砂為方，臨臥燈心湯下一丸，或噙含化，一方有石菖蒲四錢，〔菖蒲辛香，開心除痰。〕無五味子，一方有甘草。此手少陰藥也，生地元參，北方之藥，補水所以制火，取既濟之義也，丹蔘當歸，所以生心血，血生於氣，人蔘茯芩，所以益心氣，人蔘合麥冬五味，又為生脈散，蓋心主脈，肺為心之華蓋而朝百脈，〔百脈皆朝於肺〕補肺生脈，〔脈即血也〕所以使天氣下降也，〔天氣下降，地氣上騰，萬物乃生〕天冬苦入心而寒瀉火，與麥冬同為滋水潤燥之劑，遠志棗仁柏仁，所以養心神，而棗仁五味，酸以收之，又以斂心氣之耗散也，桔梗清肺利膈，取其載藥上浮而歸於心，故以為使，硃砂色赤入心，寒瀉熱而重寧神，讀書之人，所當常服。</p><p>孔聖枕中丹〔補心腎千金〕</p><p>治讀書善忘，久服飲人聰明。｛讀書易忘者，心血不足，而痰與火亂其神明也。｝敗龜板〔酥炙〕、龍骨〔研末入雞腹煮一宿〕、遠志、九節菖蒲各等分為末，每服酒調一錢，日三服。此手足少陰藥也，龜者介蟲之長，陰物之至靈者也，龍者鱗蟲之長，陽物之至靈者也，借二物之陰陽，以補吾身之陰陽，假二物之靈氣，以助吾心之靈氣也，又人之精與志，皆藏於腎，腎精不足，則志氣衰，不能上通於心，故迷惑善忘也，遠志苦洩熱而辛散鬱，能通腎氣上達於心，強志益智，菖蒲辛散肝而香舒脾，能開心孔而利九竅，去溼除痰，〔菖蒲為水草之精英，神仙之靈藥〕，又龜能補腎，〔元武龜蛇屬腎，腎藏志。〕龍能鎮肝〔青龍屬肝肝藏魂。〕使痰火散而心肝寧，則聰明開而記憶強矣。</p><p>大補陰丸〔補陰丹溪〕</p><p>治水虧火炎，耳鳴耳聾，欬逆虛熱，｛耳為腎竅，耳嗚耳聾，皆屬腎虛，水不制火，木挾心勢衝逆而上，則為欬逆，則今之呃忒也。｝腎脈洪大，不能受峻補者。</p><p>黃蘗〔鹽酒炒〕、知母〔鹽水炒四兩〕、熟地黃〔酒蒸〕、敗龜板〔酥炙六兩〕、</p><p>豬脊髓和蜜丸。鹽湯下，此足少陰藥也。四者皆滋陰補腎之藥，補水即所以降火，所謂壯水之主以制陽光是也，加脊髓者，取其能通腎命，以骨入骨，以髓補髓也。〔人身腎命，繫於脊骨〕</p><p>滋腎丸〔補水，又名通關丸東垣〕治腎虛蒸熱，腳膝無力，陰痿陰汗，衝脈上衝而喘，及下焦邪熱，口不渴而小便祕。｛腎中有水有火，水不足則火獨治，故虛熱，肝腎虛而溼熱壅於下焦，故腳膝無力，陰痿陰汗，衝脈起於三陰之交，直衝而上至胸，水不制火，故氣逆上而喘，便祕有不渴，解見後。｝黃蘗〔酒炒二兩〕、知母〔酒炒一兩〕、桂〔一錢〕、蜜丸。此足少陰藥也，水不勝火，法當壯水以制陽光，黃蘗苦寒微辛，瀉膀胱相火，補腎水不足，入腎經血分，知母辛苦寒滑，上清肺金而降火，下潤腎燥而滋陰，入腎經氣分，故二藥每相須而行，為補水之良劑，肉桂辛熱，假之反佐，為少陰引經，寒因熱用也。｛李東垣曰，經曰，氣日大於人迎四倍，名日關，關則不得小便，人迎大於氣口四倍，名曰格，格則吐逆，關者甚熱之氣，格者甚寒之氣，是關無出之由，格無入之理也，小便者，足太陽膀胱所主，生於肺金，肺中伏熱水不能生，是絕小便之源也，渴而小便不通者，肺氣不得降是也，故用清燥金之正化，氣薄淡滲之藥，瀉火而清肺，滋水之化源也，若熱在下焦而不渴，是絕其流而溺不洩也，須用氣味俱厚，陰中之陰之藥治之，王善夫病小便不通，漸成中滿，腹堅如石，腿裂出水，夜不得眠，不能飲食，請餘診治，歸而至日不寐，因記素問雲，無陽則陰無以生，無陰則陽無以化，又云膀胱者州都之官，津液藏焉，氣化則能出矣，此病癃祕，是無陰則陽無以化也，此因膏樑積熱，損傷腎水，火又逆上而為嘔噦，內關外格之證悉具，死在旦夕矣，遂處此方大苦寒之劑，黃蘗知母各一兩，桂一錢為引，須臾前陰如刀刺火熱，溺如瀑泉，腫脹遂消，此證一在上焦氣分而渴，一在下焦血分而不渴，二者之殊至易辨耳，又云，凡病在下焦皆不渴，血中有溼，故不渴也，若膀胱陽虛，陰無以化，又當用八味腎氣丸，按消渴證以渴為主，而分氣血，故血分亦有渴者，淋證以淋為主，而分氣血，故血分有不渴者。本方去桂名療腎滋本丸，治腎虛目昏，本方去桂加黃連，名黃蘗滋腎丸，治上熱下冷，水衰心煩，〔上熱下冷，陽極似陰也。〕單黃柏一味，名大補丸，治腎膀胱虛熱，〔氣虛者用四君子湯下，血虛者四物湯下。〕腰股痛而足心熱，為末，薑汁酒調服，名潛行散，治痛風腰以下溼熱流注。</p><p>斑龍丸〔補陽〕</p><p>治虛損，理百病，駐顏益壽。鹿角膠、鹿角霜、菟絲子、柏子仁、熟地黃、等分為末，酒化膠為丸，一方加補骨脂，一方加鹿茸、肉蓯蓉、陽起石、附子、黃耆、當歸、棗仁〔炒〕、辰砂、亦名斑龍丸。｛此峻補氣血之劑，陽虛者宜之，若真陰虧損，虛火上乘者，不可輕投，恐反涸其水。｝此手足少陰藥也，鹿角膠霜、菟絲、熟地、皆腎經血分藥也，大補精髓，柏子仁入心而養心氣，又能入腎而潤腎燥，使心腎相交，心志旺而神魂安，精髓充而筋骨壯，去病益壽，不亦宜乎。｛鹿一名斑龍，睡時以首向尾，善通督脈，是以多壽，頭為六陽之會，茸角鍾於鹿首，豈尋常含血之屬所可擬哉，成都道士嘗貨斑龍丸歌曰，尾間不禁滄海竭，九轉靈丹都謾說，惟有斑龍頂上珠，能補玉堂關下穴。</p><p>龜鹿二仙膏〔補氣血〕</p><p>治瘦弱少氣，夢遺洩精，目視不明，精極之證。｛五勞之外，又有六極，謂氣極，血極，精極，筋極，骨極，肌極也精生氣，氣生神，精極則無以生氣，故瘦弱少氣，氣弱則不能生神，故目眊不明，精氣不固，水不能制火，故遺洩而精愈耗也。鹿角〔十斤〕、龜板〔五斤〕、枸杞〔二斤〕、人蔘〔一斤〕、先將鹿角龜板，鋸截刮淨，水浸，桑火熬煉成膠，再將人蔘枸杞熬膏和入，每晨酒服三錢。此足少陰藥也，龜為介蟲之長，得陰氣最全，〔介蟲陰類〕鹿角遇夏至即解，稟純陽之性，〔陰生即解〕且不兩月，長至一二十斤，骨之速生無過於此者，〔人身惟骨難長〕故能峻補氣血，兩者皆用氣血以補氣血，所謂補之其類也，人蔘大補元氣，枸杞滋陰助陽，此血氣陰陽交補之劑，氣足則精固不遺，血足則視聽明瞭，久服可以益壽，豈第已疾而已哉。｛李時珍曰，龜鹿皆靈而壽，龜首常藏向腹，能通任脈，故取其甲以補心補腎補血以養陰也，鹿首常返向尾，能通督脈，故取其角以補命補精補氣以養陽也。</p><p>補火丸〔補腎命火〕</p><p>治冷勞氣血枯竭，肉瘠齒落，肢倦言微。｛吳鶴＠曰，凡人之身有真火焉，寄於右腎，行於三焦，出入於甲膽，聽命於天君，所以溫百骸，養臟腑，充九竅者，皆此火也，為萬物之父，故曰天非此火不能生物，人非此火不能有生，此火一息，猶萬物無父，故其肉衰而瘠，血衰而枯，骨衰而齒落，筋衰而肢倦，氣衰而言微矣。石硫黃〔一斤〕、豬大腸〔二尺〕、將硫黃為末，實豬腸中，爛煮三時，取出去皮，蒸餅為丸，如梧子大，每服十丸，日漸加之。此足少陰命門藥也，硫黃火之精也亦號將軍，〔大黃至寒，亦號將軍。〕故用之以補火，以其大熱有毒，故用豬腸爛煮以解之，庸俗之人，忌而罕用，蓋不知其有破邪歸正，返滯還清，消陰回陽，化魄生魂之力也。｛吳鶴＠曰，戴元禮有言曰，諸涼藥皆滯，惟黃連寒而不滯，諸熱藥皆燥，惟硫黃熱而不燥，昔仁和吏早衰服之，年至九十，他如范文正公之金液丹，得效之玉真丸，和劑之來複丹，半硫丸，靈砂丹，百選之二氣丹，活人之返陽丹，陽氏之紫霞丹，皆用之，但所主各有攸當耳，昂按人有真陽虛衰，桂附所不能補者，非硫黃不能補之，今人以為燥毒，衰而不用，不知硫黃性雖燥而娗利，與燥濇者不同，本草稱為救危妙藥，道家以之服食，尊之為金液丹，固人所可常服者，且硝與磺，一陰一陽，然皆同類之物，今人惟知用芒硝而不敢用硫黃，可見今人之不逮古人矣。附金液丹，硫黃十兩，研末，瓷盆盛水，和赤石脂封口，鹽泥固濟，日乾，地內埋一小罐，盛水令滿，安盆在內，用泥固濟，慢火養七日七夜，加頂火一斤煆，取出，研末，蒸餅丸，米飲下，治久寒錮冷，勞傷虛損，傷寒陰證，小兒慢驚。玉真丸，生硫黃二兩，生硝石、石膏、半夏、各一兩，薑汁糊丸，薑湯或米飲下，每四十丸，治腎厥頭痛。來複丹，太陰元精石、舶上硫黃、硝石、各一兩。｛硝黃同微炒不可火大，柳條攪結成砂子。｝五靈脂〔去砂石〕、青皮、陳皮、各一兩，醋糊丸，米飲下，治伏暑洩瀉，身熱脈弱。｛玉機微義曰，硝石性寒，佐以陳皮，其性疏快，硫黃能利人，若作暖藥止瀉，誤矣，此由啖食生冷，或冒暑熱，中脘開結，揮霍變亂，此藥通利三焦，分理陰陽，服之甚驗，若因暑火溼熱者勿用。｝半硫丸，半夏、硫黃、等分，生薑糊丸，治老人虛祕冷祕。靈砂丹，水銀三兩，硫黃一兩，煉成研末，糯米糊丸治諸虛錮冷。二氣丹硝石、硫黃等分為末，石器炒成砂，再研糯米糊丸，梧子大，每服四十丸，井水下，治伏暑傷冷，二氣交錯，中脘痞結，或嘔或洩，霍亂厥逆。返陰丹，治陰毒傷寒，心神煩躁，四肢逆冷，硫黃五兩，硝石、太陰元精石、各一兩。附子〔炮〕、乾薑〔炮〕、桂心各五錢，用鐵銚先鋪元精末一半，次鋪硝石末一半，中間下硫黃末，又著硝石一半，蓋硫黃再以元精末蓋上，用小盞合著炭三斤，燒令得所，勿令煙出，研末和前藥末飲丸，梧子大，每服十五至二十丸，艾湯下，汗出為度。本事方，破陰丹，治陰中伏陽，煩躁，六脈沉伏，硫黃、水銀、各一兩，陳皮、青皮、各五錢，先將硫黃入銚鎔開，次下水銀，鐵杖攪勻，令無星，細研糊丸，每服三十丸，如煩躁，冷鹽湯下，陰證，艾湯下。傷寒百問方，硫黃五錢，艾湯調下，治身冷脈微，厥而煩躁，令臥汗出而愈。黑錫丹，黑鉛、硫黃、各二兩，將錫鎔化，漸入硫黃，候結成片，傾地上出火毒，研至無聲為度，治陰陽不升降，上盛下虛，頭目眩運。</p><p>唐鄭相國方〔補肺腎〕</p><p>治虛寒喘嗽，腰腳痠痛。〔肺虛氣乏而痰多則喘嗽，腎虛則腰腳痠痛。〕破故紙〔十兩酒蒸為末〕、胡桃肉〔二十兩去皮爛研〕、蜜調如飴，每晨酒服一天匙，不能飲者，熟水調，忌蕓薹羊肉。〔蕓薹菜也〕此手太陰足少陰藥也，破故紙屬火，入心包命門，能補相火以通君火，暖丹田，壯元陽，胡桃屬木，能通命門，利三焦，溫肺潤腸，補養氣血，有木火相生之妙，氣足則肺不虛寒，血足則腎不枯燥，久服利益甚多，不獨上療喘嗽，下強腰腳而已也。｛古云黃蘗無知母，破故紙無胡桃，猶水母之無蝦也，李時珍曰，命門在兩腎中央，為生命之原，相火之主，腎命相通，藏精而惡燥，胡桃狀頗相類，皮汁青黑，故入北方，佐破故紙潤燥而調血，使精氣內充，血脈通調，諸疾自然愈矣。本方加杜仲一斤，生薑炒蒜四兩，名青娥丸，治腎虛腰痛。〔經曰，腰者腎之府，轉移不能，腎將憊矣。〕再加牛膝〔酒浸〕、黃蘗〔鹽水炒〕、川萆薢〔童便浸〕、蜜丸治同，本方加杜仲、胡盧巴、小茴香、萆薢、名喝起丸，治小腸氣痛引腰。</p><p>二至丸〔補腎〕</p><p>補腰膝，壯筋骨，強陰腎，烏髭發，價廉而功大。冬青子〔即女貞實，冬至日採，不拘多少，陰乾，蜜酒拌蒸，過一夜，粗袋擦去皮，晒乾為末，瓦瓶收貯，或先熬乾，旱蓮膏旋配用。〕、旱蓮草〔夏至日採，不拘多少，搗汁熬膏，和前藥為丸。〕、臨臥酒服，一方加桑椹乾為丸，或桑堪熬膏和入。此足少陰藥也，女貞甘平，少陰之精，隆冬不凋，其色青黑，益肝補腎，旱蓮甘寒，汁黑入腎補精，故能益下而榮上，強陰而黑髮也。〔李時珍曰，女貞上品妙藥，古方罕用，何哉。〕</p><p>扶桑丸〔除風溼潤五臟胡僧〕</p><p>除風溼，起羸尪，駐容顏，烏髭發，卻病延年。嫩桑葉〔去蒂洗淨暴乾一斤為末〕、巨勝子〔即黑脂麻淘淨四兩〕、白蜜〔一斤〕、將脂麻擂碎熬濃汁，和蜜煉至滴水成珠，入桑葉末為丸，一方桑葉為末，脂麻蒸搗等分，蜜丸，早鹽湯，晚酒下。此足少陰手足陽明藥也，桑乃箕星之精，其木利關節，養津液，〔故凡熬藥俱用桑柴。〕其葉甘寒，入手足陽明，涼血燥溼而除風，巨勝甘平，色黑，益腎補肝，潤腑臟，填精髓，〔陶弘景曰，八穀之中，惟此為良。〕夫風溼去則筋骨強，精髓充則容顏澤，卻病烏髭，不亦宜乎。｛歌曰扶桑高入雲，海東日出氣氤氳，滄海變田幾億載，此樹遺根今尚存，結子如丹忽如漆，綠葉英英翠可捫，真人採竊天地氣，留與紅霞共吐吞，濯磨入鼎即靈藥芝朮區區未可群，餐鬆已有人仙去，我今朝夕從此君，葉兮葉兮願玉汝，綠陰裡面有桃津。｝</p><p>參苓白朮散〔補脾〕</p><p>治脾胃虛弱，飲食不消，或吐或瀉。｛土為萬物之母，脾土受傷，則失其健運之職，故飲食不消，兼寒則嘔吐，兼溼則濡洩也，飲食既少，眾髒無以稟氣，則虛羸日甚，諸病叢生矣。｝人蔘、白朮〔土炒〕、茯苓、甘草〔炙〕、山藥〔炒〕、扁豆〔炒〕、薏仁〔炒〕、蓮肉〔炒去心〕、陳皮、砂仁、桔梗、為末，每三錢，棗湯或米飲調服。此足太陰陽明藥也，治脾胃者，補其虛，除其溼，行其滯，調其氣而已，人蔘、白朮、茯苓、甘草、山藥、薏仁、扁豆、蓮肉，皆補脾之藥也，然茯苓、山藥、薏仁，理脾而兼能滲溼，砂仁、陳、皮調氣行滯之品也，然合參朮苓草，暖胃而又能補中，〔陳皮砂仁，入補藥則補。〕桔梗苦甘入肺，能載諸藥上浮，又能通天氣於地道，〔肺和則天氣下降。〕使氣得升降而益和，且以保肺防燥，藥之上僭也。</p><p>妙香散〔遺精驚悸王荊公〕</p><p>治夢遺失精，驚悸鬱結，〔腎主藏精，心主藏神，邪火旺行，心腎不交，上實下虛，則夢中遺失，心虛神擾，故多驚悸憂思，氣滯則成鬱結。〕山藥〔二兩薑汁炒〕、</p><p>人蔘、黃耆、遠志〔炒〕、茯苓、茯神〔一兩〕、桔梗〔三錢〕、甘草〔二錢〕、</p><p>木香〔二錢五分〕、麝香〔一錢〕、辰砂〔二錢另研〕為末，每服二錢，酒下。此手足少陰藥也，心君火也，君火一動，相火隨之，相火寄於肝膽，腎之陰虛，則精不藏，肝之陽強，則氣不固，〔陽即邪火也〕故精脫而成夢矣。｛準繩曰，病之初起，亦有不在肝腎而在心肺脾胃之不足者，然必傳於肝腎而精乃走也，又曰，心腎是水火之髒，法天地，施生化成之道，故藏精神，為五藏之宗主，若由他藏而致腎之洩者，必察四屬以求其治，大抵精自心而洩者，則血脈空虛，本縱不收，自肺而洩者，則皮槁毛焦，喘急不利，自脾而洩者，色黃肉消，四肢懈怠，自肝而洩者，筋痿色青，自腎而洩者，色黑髓空而骨墜，即脈亦可辨也，朱丹溪曰，主閉藏者腎也，司娗洩者肝也，二髒皆有相火，而其繫上屬於心，心君火也，為物所感，則易於動，心動則相火翕然隨之，雖不交會，精亦暗流而滲漏矣，所以聖賢只是教人收心養性，其旨深矣。｝山藥益陰清熱，兼能濇精，故以為君，人蔘黃耆所以固其氣，遠志二茯所以寧其神，神寧氣固，則精自守其位矣，且二茯下行利水，又以洩腎中之邪火也，桔梗清肺散滯，木香娗肝和脾。〔行氣故娗肝，肝娗則木不剋土而脾和。〕丹砂鎮心安神，麝香通竅解鬱，二藥又能辟邪，亦所以治其邪感也，加甘草者，用以交和乎中，猶黃婆之媒嬰脀也，〔黃婆脾也，嬰兒脀女心腎也〕是方不用固濇之劑，但安神正氣，使精與神氣相依而自固矣，以其安神利氣，故亦治驚悸鬱結。｛婁全善曰，詳古治夢遺方屬鬱滯者居大半，庸醫不知其鬱，但用濇劑固脫，愈濇愈鬱，其病反甚矣。｝</p><p>玉屏風散〔補表〕</p><p>治自汗不止，氣虛表弱，易感風寒。｛陽也者，衛外而為固也，陽虛不能衛外，故津液不固而易洩，且畏風也，此與傷風自汗不同，彼責之邪實，此責之表虛，故補散各異。｝黃耆〔炙〕、防風〔一兩〕、白朮〔炒二兩〕為末，每服三錢。此足太陽手足太陰藥也，黃耆補氣，專固肌表，故以為君，白朮益脾，脾主肌肉，故以為臣，防風去風，為風藥卒徒，而黃耆畏之，故以為使，以其益衛固表，故曰玉屏風。｛李東垣曰，黃耆得防風而功益大，取其相畏而相使也，準繩曰，卒中偏枯之證，未有不因真氣不周而病者，故黃耆為必用之君藥，防風為必用之臣藥，黃耆助真氣者也，防風載黃耆助真氣以周於身者也，亦有治風之功焉，許胤宗治王太后中風口噤，煎二藥薰之而愈，況服之乎。前藥等分煎，名黃耆湯，潔古用代桂枝湯，治春夏發熱有汗，脈微弱，惡風寒者，惡風甚，加桂枝，又用川芎、蒼朮、羌活、等分，名川芎湯，以代麻黃湯，治秋冬發熱無汗惡風寒者，惡寒甚加麻黃。</p><p>四君子湯〔補陽益氣〕</p><p>治一切陽虛氣弱，脾衰肺損，飲食少思，體瘦面黃，皮聚毛落，脈來細軟。｛脾者萬物之母也，肺者氣之母也，脾胃一虛，肺氣先絕，脾不健運，故飲食少思，飲食減少，則營衛無所資養，脾主肌肉，故體瘦面黃，肺主皮毛，故皮聚毛落，脾肺皆虛，故脈來細軟也。｝人蔘、白朮〔土炒〕、茯苓〔二錢〕、甘草〔一錢〕、薑三片棗二枚煎。此手足太陰足陽明藥也，人蔘甘溫，大補元氣，為君，白朮苦溫，燥脾補氣，為臣，茯苓甘淡，滲溼瀉熱，為佐，甘草甘平，和中益土，為使也，氣足脾運，飲食倍進，則餘髒受蔭，而色澤身強矣，再加陳皮以理氣散逆，半夏以燥溼除痰，名曰六君，以其皆中和之品，故曰君子也。本方加陳皮名異功散，〔錢氏〕調理脾胃，再加半夏，名六君子湯，治氣虛有痰，脾虛鼓脹，〔以補劑治脹滿，內經所謂寒因寒用也。〕再加香附砂仁，名香砂六君子湯，治虛寒胃痛，或腹痛洩瀉，六君子加麥冬竹瀝，治四肢不舉，〔脾主四肢〕六君子加柴胡、葛根、黃芩、白芍、名十味人蔘散，治虛熱潮熱，身體倦怠，六君子加烏梅草舁等分，薑棗煎，名四獸飲，〔三因，和四髒以補脾，故名。〕治五臟氣虛，七情兼併，結聚痰飲，與衛氣相搏，發為瘧疾，亦治瘴瘧，本方加黃耆山藥，亦名六君子湯，為病後調理助脾進食之劑，本方加生薑、酸棗仁、〔炒〕治振悸不得眠，〔胡洽居士〕本方加竹瀝薑汁，治半身不遂，在右者屬氣虛，亦治痰厥暴死，本方加木香、藿香、乾葛、名七味白朮散。〔錢氏〕治脾虛肌熱，洩瀉，虛熱作渴，〔人蔘白朮乾葛皆能生津。〕楊仁齋再加五味子、柴胡、治消渴不能食，本方除人蔘，加白芍，名三白湯，治虛煩，或洩或渴，為調理內傷外感之奇方，本方除茯苓，加乾薑，名四順陽，亦可蜜丸，治陰證脈沉無熱，不欲見光，腹痛不和，〔如陰陽未辨，姑與服之，若陽厥便發熱，若陰證則無熱。〕本方加山藥、扁豆、薑棗煎，名六神散，〔陳無擇〕治小兒表熱去後又發熱者。｛世醫到此，盡不能曉，或再用涼藥，或再解表，或謂不治，此表裡俱虛，氣不歸元，而陽浮於外，所以再熱非熱證也，宜用此湯加粳米煎，和其胃氣，則收陽歸內，而身涼矣，熱甚者，加升麻知母，名銀白湯。｝四君合四物名八珍湯，治心肺虛損，氣血兩虛，〔心主血，肺主氣，四加補氣，四物補血。〕及胃損飲食不為肌膚，〔血氣充，然後肌肉長。〕若傷之重者，真陰內竭，虛陽外鼓，諸證蜂起，則於四君四物之中，又加黃耆以助陽固表，加肉桂以引火歸元，名十全大補湯，〔金匱曰，虛者十補勿一瀉之，此湯是也〕十全大補去川芎，加陳皮，名溫經益元散，〔節庵〕治汗後頭眩心悸，筋惕肉鬤，或汗出不止，及下後下利不止，身體疼痛，〔太陽宜汗，汗多則亡陽，故有眩悸鬤惕之證，陽明宜下，下多則亡陰，故有下利身痛之證。〕十全大補加防風為君，再加羌活、附子、杜仲、牛膝、名大防風湯，治鶴膝風。</p><p>四物湯〔補陰益血見血門〕</p><p>補中益氣湯〔補中昇陽見氣門〕</p><p>昇陽益氣湯〔昇陽益胃東垣〕</p><p>治脾胃虛弱，怠惰嗜臥，時值秋燥令行，溼熱方退，體重節痛，口苦舌乾，心不思食，食不知味，大便不調，小便頻數，兼見肺病，灑淅惡寒，慘慘不樂，乃陽氣不升也。｛陽受氣於胸中，經曰，陽氣者，若天與日，清陽失位，則濁陰上千，脾虛不運，而怠惰嗜臥也，體重節痛，溼盛而陰邪勝也，口苦舌乾，陰火上炎也，不嗜食，不知味，胃氣虛衰也，大便不調，溼勝也，小便頻數，膀胱有熱也，灑淅惡寒，陽虛也，慘慘不樂，膻中陽氣不舒也，經曰，膻中者，臣使之官，喜樂出焉，在兩乳中間。｝黃耆〔二兩〕、人蔘、甘草〔炙〕、半夏〔一兩脈濇者用〕、</p><p>白芍〔炒〕、羌活、獨活、防風〔五錢以其秋旺故以辛溫瀉之〕、</p><p>陳皮〔四錢留白〕、白朮〔土炒〕、茯苓〔小便利不渴者勿用〕、澤瀉〔不淋勿用〕、</p><p>柴胡〔三錢〕、黃連〔二錢〕每三錢，薑棗煎，又補中益氣湯加炒麴黃苓，亦名益胃昇陽湯，治婦人經候凝結，血塊暴下，脾虛水瀉。此足太陰陽明藥也，六君子助陽益胃，補脾胃之上藥也，〔參朮苓草陳皮半夏〕、加黃耆以補肺而固衛，芍藥以斂陰而調榮，羌活、獨活、防風、柴胡、以除溼痛〔羌活除百節之痛〕而升清陽，茯苓澤瀉以瀉溼熱而降濁陰，少佐黃連以退陰火，補中有散，發中有收，使氣足陽升，則正旺而邪服矣。｛東垣曰，此治肺之脾胃虛也何故，秋旺用參朮芍藥之類，反補脾，為脾胃虛，則肺俱受病，故因時而補，易為力也，又曰，餘病脾胃久衰，一日體重，肢節疼痛，大便洩下，小便閉塞，默思內經雲，在下者因而竭之，是先利小便也，又治諸瀉小便不利者，先分利之，治溼不利小便，非其治也，當用淡滲之劑，又思聖人之法，雖布在方策，其未盡者，以意求之，今寒溼客邪自外入裡而甚暴，若用淡滲以利之，病雖即已，是降之又降，復益其陰，而重竭其陽也，治以昇陽風藥，是為宜耳，羌活獨活升麻柴胡各一錢，防風炙甘草各五分，一劑而愈，大法寒溼之勝，風以平之，又曰下者舉之，聖人之法，舉一可知百矣，東垣又曰，藥中但犯澤瀉、豬苓、茯苓、木通、燈草、淡味滲洩之類，皆從時令之旺氣，以洩脾胃之外邪，而補金水之不足也，或小便已數，肝腎不受邪者而誤用之，必大瀉真陰竭絕腎水，先損其兩目也，又曰，靈樞雲，頭有疾，取之足，謂陽病取陰也，足有疾，取之上，是陰病取陽也，中有疾，旁取之，中者脾胃也，旁者少陽甲膽也，甲膽風木也，東方春也，胃中穀氣者，便是風化也，胃中溼勝而成洩瀉，宜助甲膽風勝以克之，又是昇陽助清氣上行之法也。｝</p><p>補脾胃瀉陰火昇陽湯〔補脾昇陽瀉火東垣〕</p><p>治飲食傷胃，勞倦傷脾，火邪乘之而生大熱，右關脈緩弱，或弦，或浮數。｛右關緩弱脾虛也，弦木剋土也，浮數熱也，東垣曰，溼熱相合，陽氣日虛，不能上升，脾胃之氣，下流肝腎，是有秋冬而無春夏也，惟瀉陰火，伸陽氣，用味薄風藥升發，則陰不病，陽氣生矣。｝黃耆、蒼朮〔泔浸炒〕、甘草〔炙〕、</p><p>羌活〔一兩〕、升麻〔八錢〕、柴胡〔兩半〕、黃連〔酒炒五錢〕、黃芩〔炒〕、</p><p>人蔘〔七錢〕、石膏〔少許長夏微用過時去之〕每服三錢，或五錢。此足太陰陽明少陽藥也，柴胡、升麻、羌活、助陽益胃以升清氣，人蔘、蒼朮、黃耆、甘草、益氣除溼以補脾胃，黃芩、黃連、石膏、涼心清胃以瀉陰火。｛李東垣曰，胃乃脾之剛，脾乃胃之柔，飲食不節，則胃先病，脾無所稟而後病，勞倦則脾先病，不能為胃行氣而後病，胃為十二經之海，脾胃既虛，十二經之邪不一而出，假令不能食而肌肉削，此本病也，右關脈緩而弱，本脈也，或本脈中兼見弦脈，證中或見四肢滿閉，淋溲，便難，轉筋，一二證，此肝之脾胃病也，當加風藥以瀉之，脈中兼見洪大，證中或見肌熱煩熱，面赤，肉消一二證，此心之脾胃病也，當加瀉心火之藥，脈中兼見浮濇，證中或見短氣，氣上喘嗽，痰盛，皮澀一二證，此肺之脾胃病也，當加瀉肺及補氣之藥，脈中兼見沉細，證中或見善欠善恐一二證，此腎之脾胃病也，當加瀉腎水之浮，及瀉陰火之藥，所以言此者，欲人知百病皆從脾胃生也，處方者當從此法加時令藥。</p><p>歸脾湯〔引血歸脾見血門〕</p><p>養心湯〔補心見血門〕</p><p>人蔘養榮湯〔補血見血門〕</p><p>補肺湯〔補肺止嗽〕</p><p>治肺虛欬嗽。｛有聲無痰曰欬，蓋傷於肺氣，有痰無聲曰嗽，蓋動於脾溼也，有聲有痰曰欬嗽，有因風因火因痰因溼因食因虛之異，此為肺虛不能生腎水，水不制火，虛火上炎而欬嗽也，欬嗽脈浮為客邪，宜發散，脈實為內熱，宜清利，脈濡散為肺虛，宜溫補，久嗽曾經解外，以致肺胃俱虛，飲食不進，宜溫中助胃，兼治嗽藥。｝人蔘、黃耆〔蜜炙〕、五味子〔炒〕、紫菀〔一錢〕、桑白皮〔蜜炙〕、熟地黃〔二錢〕入蜜少許和服，此手太陰足少陰藥也，肺虛而用參耆者，脾為肺母，氣為水母也，〔虛則補其母。〕用熟地者，腎為肺子，子虛必盜母氣以自養，故用腎藥先滋其水，且熟地亦化痰之妙品也，〔丹溪曰，補水以制相火，其痰自除。〕欬則氣傷，五味酸溫，能斂肺氣，欬由火盛，桑皮甘寒，能瀉肺火，紫菀辛能潤肺，溫能補虛，合之而名曰補肺，蓋金旺水生，欬嗽自止矣。｛此治肺虛欬嗽，若實火嗽者禁用，劉宗厚曰，因勞而嗽，則非嗽為本也，故此湯與金匱腎氣丸為少陰例藥，仁齋直指曰，肺出氣也，腎納氣也，肺為氣主，腎為氣本，凡欬嗽暴重，自覺氣從臍下逆上者，此腎虛不能收氣歸元，當用地黃丸，安腎丸，毋徒從事於肺，此虛則補子之義也，醫貫曰，五行惟肺腎二髒，母病而子受邪，何則，肺主氣，肺有熱，氣得熬而上蒸，不能下生於腎，腎受傷矣，腎傷則肺益病，蓋母藏子宮，子隱母胎，凡人肺金之氣，夜臥則歸藏於腎水之中，因肺受心火之邪。欲下避水中，而腎水乾枯，火無可容之地，因是覆上而為病矣。｝</p><p>補肺阿膠散〔補肺清火錢乙〕</p><p>治肺虛有火，嗽無津液而氣哽者。〔火盛則津枯，津枯則氣哽。〕</p><p>阿膠〔蛤粉炒兩半〕、馬兜鈴〔焙〕、甘草〔炙〕、牛蒡子〔炒香一兩〕、</p><p>杏仁〔去皮尖七錢〕、糯米〔一兩〕此手太陰藥也，馬兜鈴清熱降火，〔兜鈴象肺故入肺。〕牛蒡子利膈滑痰，〔潤肺解熱，故治火嗽。〕杏仁潤燥散風，降氣止欬，阿膠清肺滋腎，益血補陰，氣順則不哽，液補則津生〔阿膠補血液〕，火退而嗽寧矣，土為金母，故加甘草粳米以益脾胃，李時珍曰，補肺阿膠散，用馬兜鈴，非取其補肺，取其清熱降氣，而肺自安也，其中阿膠糯米，乃補肺之正藥，昂按清熱降氣，瀉之即所以補之也，若專一於補，適以助火而益嗽也。｝</p><p>生脈散〔保肺復脈見暑門〕</p><p>百合固金湯（保肺趙蕺庵）</p><p>治肺傷咽痛，喘嗽痰血，〔肺金受傷故咽痛，則腎水之源絕，腎脈挾咽，虛火上炎，故咽痛，火上薰肺故喘嗽，痰因火生，血因火逼。〕生地黃〔二錢〕、</p><p>熟地黃〔三錢〕、麥冬〔半錢〕、百合、芍藥〔炒〕、當歸、貝母、</p><p>生甘草〔一錢〕、元參桔梗〔八分〕此手太陰足少陰藥也，〔肺腎為子母之髒，故補肺者，多兼滋腎。〕金不生水，火炎水乾，故以二地助腎滋水退熱為君，百合保肺安神，麥冬清熱潤燥，元參助二地以生水，貝母散肺鬱而除痰，歸芍養血兼以平肝，〔肝火盛則剋金。〕甘桔清金，成功上部，〔載諸藥而上浮〕皆以甘寒培元清本，不欲以苦寒傷生髮之氣也，〔李士材曰，蕺庵此方殊有卓見，然土為金母，清金之後，亟宜顧母，否則金終不可足也，醫貫曰，欬嗽吐血，未必成擦也，服四物知蘗之類不已，則瘵成矣，胸滿膨脹，悒悒不快，未必成脹也，服山查神麴之類不止，則脹成矣，面目浮腫，小便祕濇，未必成水也，服滲利之藥不止，則水成矣，氣滯膈塞，未必成噎也，服青皮枳殼寬快之藥不止，則噎成矣。｝</p><p>紫菀湯〔肺勞氣極海藏〕</p><p>治肺傷氣極，勞熱久嗽，吐痰吐血。〔氣極六極之一也，肺主氣，元氣虛則陰火盛，壯火食氣，故成氣極，火炎肺系，故久嗽不已，甚則逼血上行也。〕及肺痿變癰，</p><p>紫菀〔洗淨炒〕、阿膠〔蛤粉炒成珠〕、知母、貝母〔一錢〕、桔梗、人蔘、茯苓、</p><p>甘草〔五分〕、五味子〔十二粒〕食後服，一方加蓮肉。此手太陰藥也，勞而久嗽，肺虛可知，即有熱證，皆虛火也，海藏以保肺為君，故用紫菀阿膠，〔二藥潤肺補虛消痰止嗽。〕以清火為臣。故用知母貝母，〔二藥辛寒，潤燥消痰。〕以參苓為佐者，扶土所以生金，以甘桔為使者，載藥上行脾肺。〔桔梗載諸藥上行，而能清肺，甘草輔人蔘補脾。〕五味子滋腎家不足之水，收肺家耗散之金，久嗽者所必收也。</p><p>秦艽扶羸湯〔肺勞直指〕</p><p>治肺痿骨蒸，或寒或熱成勞，欬嗽聲嗄不出，體虛自汗，四肢倦怠。｛肺痿有火熱傷肺而得之者，有肺氣虛寒而得之者，骨蒸骨裡蒸蒸然熱，陰虛也，欬嗽，陰火乘肺也，或寒或熱，陰陽不和也，聲嗄，火鬱在肺也，自汗倦怠，心脾虛而衛氣不充也。柴胡〔二錢〕、秦艽、人蔘、當歸、鱉甲〔炙〕、地骨皮〔半錢〕、紫菀、半夏、甘草〔炙一錢〕加薑棗煎。此手太陰足少陽藥也，柴胡秦艽，散表邪兼清裡熱，〔柴胡解肌熱，秦芄退骨蒸。〕鱉甲地骨，滋陰血而退骨蒸，〔地骨皮涼血，退有汗骨蒸。〕參草補氣，當歸和血，紫菀理痰嗽，〔潤肺除痰。〕半夏發音聲，〔肺屬金，聲之所從出也，有物實之，則金不鳴，燥溼除痰，則金清而聲自開矣，有聲嘶而啞者，是肺已損也，難治。〕表裡交治，氣血兼調，為扶羸良劑。｛透肌解熱，柴胡秦芄乾葛為要劑，故骨蒸方中多用之，寇宗奭曰，柴胡本經並無一定治勞，甄權大明並言補虛勞，醫家執而用之，貽害無窮，李時珍日，勞有五，若勞在肝膽心，心包有熱，或少陽經寒熱，則柴胡乃手足厥陰少陽必用之藥，勞在脾胃有熱，或陽氣下陷，則柴胡為退熱升清必用之藥，惟勞在肺腎者不可用耳，寇氏一荑擯斥，殊非通論，昂按楊氏此方，用柴胡為君，則肺勞亦有用之者矣，大抵柴胡能退熱升清，宣暢氣血，昔孫琳治勞瘧而曰熱有在皮膚，在臟腑，在骨髓，在骨髓者，非柴胡不除，則柴胡亦有退骨蒸之力矣，況有滋補之藥以輔之乎，直指方又云，柴胡之退熱不及黃芩，李時珍曰，黃芩之退熱，乃寒能勝熱，折火之本也，柴胡之退熱，乃苦以發之，散火之標也。｝</p><p>黃耆鱉甲散〔勞熱謙甫〕</p><p>治男女虛勞客熱，五心煩熱，四肢怠惰，欬嗽咽乾，自汗食少，或日哺發熱。｛五心，心窩，手心，足心也，脾主四肢，五心煩熱，是心火陷於脾土之中，宜升發火鬱，四肢倦怠，脾虛也，欬嗽，肺火也，咽乾，腎水不足，相火上炎也，自汗，陽虛也，食少，脾胃弱也，日西潮熱，肺虛也。｝黃耆〔蜜炙〕、鱉甲〔炙〕、天冬〔五錢〕、秦艽、柴胡、地骨皮、茯苓〔三錢〕、桑白皮、紫菀、半夏、芍藥，生地黃、知母、甘草〔炙三錢半〕、人蔘、桔梗、肉桂〔一錢半〕每一兩加薑煎。〔此即前方減當歸、加黃耆、茯苓、生地、芍藥、天冬、知母、桑皮、桔梗、肉桂。〕衛生減桂芍地骨，名人蔘黃耆散，治同。此手足太陰足少陽藥也，鱉甲、天冬、芍、地、知母、滋腎水而瀉肺肝之火，以養陰也。〔地黃知母滋腎水，天冬瀉肺火，鱉甲芍藥瀉肝火。〕黃耆、人蔘、桂、苓、甘草、固衛氣而補脾肺之虛，以助陽也，桑皮桔梗以瀉肺熱，半夏紫菀以理痰嗽。〔紫菀潤肺止嗽，半夏化痰利咽，故金匱治喉痺咽痛，皆用半夏，蓋辛能散亦能潤也。〕秦艽、地骨、以散內熱而除蒸，柴胡以解肌熱而昇陽，此表裡氣血交治之劑也。</p><p>秦艽鱉甲散〔風勞謙甫〕</p><p>治風勞骨蒸，午後壯熱，欬嗽，肌瘦，頰赤，盜汗，脈來細數。〔風陽邪也，在表則表熱，在裡則裡熱，附骨則骨熱，午後甚者，陰虛也，風火相搏，則欬嗽，蒸久血枯，則肌瘦，虛火上炎，則頰赤，睡而汗出，曰盜汗，陰虛也，脈細為虛，脈數為熱。｝鱉甲〔一兩炙〕、秦艽、知母、當歸〔五錢〕、柴胡、地骨皮〔一兩〕、烏梅〔一個〕、青蒿〔五葉〕、汗多倍黃耆。此足少陽厥陰藥也，風生熱而熱生風，非柴胡秦艽不能驅風邪使外出，鱉陰類，用甲者，骨以及骨之義，烏梅酸澀，能引諸藥入骨而斂熱，青蒿苦寒，能從諸藥入肌而解蒸，〔柴胡青蒿，皆感少陽生髮之氣，凡苦寒之孳，多傷脾胃，惟青蒿清芬入脾，獨宜於血虛有熱之人。〕知母滋陰，當歸和血，地骨散表邪兼清裡熱，又止汗除蒸之上品也。</p><p>益氣聰明湯〔聰耳明目東垣〕</p><p>治內障目昏，耳鳴耳聾。｛五臟皆稟氣於脾胃，以達於九竅，煩勞傷中，使沖和之氣，不能上升，，故目昏而耳聾也，李東垣曰，醫不理脾胃及養血安神，治標不治本，是不明理也。黃耆、人蔘〔五錢〕、葛根、蔓荊子〔三錢〕、白芍、黃蘗〔二錢，如有熱煩亂，春月漸加，夏倍之，如脾虛去之，熱減少用。｝升麻〔錢半〕、灸甘草〔一錢〕每四錢，臨臥服，五更再服。此足太陰陽明少陰厥陰藥也，十二經脈清陽之氣，皆上於頭面而走空竅，因飲食勞役，脾胃受傷，心火太盛，則百脈沸騰，邪害空竅矣，參耆甘溫以補脾胃，甘草甘緩以和脾胃，乾葛升麻蔓荊輕揚升發，能入陽明，鼓舞胃氣，上行頭目，中氣既足，清陽上升，則九竅通利，耳聰而目明矣，白芍斂陰和血，黃蘗補腎生水，蓋目為肝竅，耳為腎竅，故又用二者，平肝滋腎也。</p><p>羊肉湯〔亡陽失血韓祇和〕</p><p>治傷寒汗下太過，亡陽失血，惡人踡臥，時戰如瘧，及產脫血虛。｛韓祇和曰，若止救逆，效必遲矣，與羊肉湯，為效甚速，病人色雖見陽，是熱客上焦，中下二焦，陰氣已盛，若調得下焦有陽，則上焦陽氣下降丹田，知所歸宿矣。｝當歸、白勺、</p><p>牡蠣〔煆一兩〕、龍骨〔煆五錢〕、生薑〔二兩〕、附子〔炮二兩〕、</p><p>桂枝〔七錢半〕每服一兩，羊肉四兩，加蔥白煮服。此足少陰藥也，當歸芍藥以補其陰，附子薑桂以復其陽，龍骨牡蠣以收其脫，羊肉大補以生其氣血。</p></div></div><div class="post-meta meta-tags"><ul class=clearfix><li><a>醫方</a></li><li><a>之補</a></li><li><a>養劑</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/8daf1e2c.html alt=《醫方集解》：表裡和解劑 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8daf1e2c.html title=《醫方集解》：表裡和解劑>《醫方集解》：表裡和解劑</a></li><hr><li><a href=../../tw/%E7%A7%91%E5%AD%B8/cceca275.html alt=器官移植病例中，醫方依法保密仍擔責，究竟是哪裡出了問題？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1778308edb2d4095a75611fcc52f46cf style=border-radius:25px></a>
<a href=../../tw/%E7%A7%91%E5%AD%B8/cceca275.html title=器官移植病例中，醫方依法保密仍擔責，究竟是哪裡出了問題？>器官移植病例中，醫方依法保密仍擔責，究竟是哪裡出了問題？</a></li><hr><li><a href=../../tw/%E7%A7%91%E5%AD%B8/b61e2e3.html alt=《醫方集解》：治脫汗，瀉洩，滑精等收斂固攝劑 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/b61e2e3.html title=《醫方集解》：治脫汗，瀉洩，滑精等收斂固攝劑>《醫方集解》：治脫汗，瀉洩，滑精等收斂固攝劑</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>