<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>一生值得背誦的長篇古文 | 极客快訊</title><meta property="og:title" content="一生值得背誦的長篇古文 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/db0bbc7d9f274634a9eb0facf63f80ec"><link rel=alternate hreflang=x-default href=https://geekbank.cf/tw/%e7%a7%91%e6%8a%80/0a4df39.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/0a4df39.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/0a4df39.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/0a4df39.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/0a4df39.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/0a4df39.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/0a4df39.html><link rel=canonical href=https://geekbank.cf/tw/%e7%a7%91%e6%8a%80/0a4df39.html><meta property="article:published_time" content="2020-10-29T21:08:29+08:00"><meta property="article:modified_time" content="2020-10-29T21:08:29+08:00"><meta name=Keywords content><meta name=description content="一生值得背誦的長篇古文"><meta name=author content="极客快訊"><meta property="og:url" content="/tw/%E7%A7%91%E6%8A%80/0a4df39.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>一生值得背誦的長篇古文</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><p>1.春江花月夜——張若虛（孤篇蓋全唐）</p><p>2.長恨歌——白居易（在天願作比翼鳥，在地願為連理枝。）</p><p>3.滕王閣序——王勃（落霞與孤鶩齊飛，秋水共長天一色。）</p><p>4.琵琶行——白居易（同是天涯淪落人，相逢何必曾相識！）</p><p>5.蜀道難——李白</p><p>6.夢遊天姥吟留別——李白</p><p>7.孔雀東南飛——漢樂府</p><p>8.前赤壁賦——蘇軾</p><p>9.蘭亭集序——王羲之</p><p>10.出師表——諸葛亮</p><p>11.歸去來兮辭——陶淵明</p><p>12.醉翁亭記——歐陽修</p><div class=pgc-img><img alt=一生值得背誦的長篇古文 onerror=errorimg.call(this); src=https://p1.pstatp.com/large/pgc-image/db0bbc7d9f274634a9eb0facf63f80ec><p class=pgc-img-caption></p></div><p><br></p><p>1.春江花月夜——張若虛（孤篇蓋全唐）</p><p>春江潮水連海平，海上明月共潮生。</p><p>灩灩隨波千萬裡，何處春江無月明！</p><p>江流宛轉繞芳甸，月照花林皆似霰；</p><p>空裡流霜不覺飛，汀上白沙看不見。</p><p>江天一色無纖塵，皎皎空中孤月輪。</p><p>江畔何人初見月？江月何年初照人？</p><p>人生代代無窮已，江月年年只相似。</p><p>不知江月待何人，但見長江送流水。</p><p>白雲一片去悠悠，青楓浦上不勝愁。</p><p>誰家今夜扁舟子？何處相思明月樓？</p><p>可憐樓上月徘徊，應照離人妝鏡臺。</p><p>玉戶簾中卷不去，搗衣砧上拂還來。</p><p>此時相望不相聞，願逐月華流照君。</p><p>鴻雁長飛光不度，魚龍潛躍水成文。</p><p>昨夜閒潭夢落花，可憐春半不還家。</p><p>江水流春去欲盡，江潭落月復西斜。</p><p>斜月沉沉藏海霧，碣石瀟湘無限路。</p><p>不知乘月幾人歸，落月搖情滿江樹。</p><p>2.長恨歌——白居易（在天願作比翼鳥，在地願為連理枝。）</p><p>漢皇重色思傾國，御宇多年求不得。</p><p>楊家有女初長成，養在深閨人未識。</p><p>天生麗質難自棄，一朝選在君王側。</p><p>回眸一笑百媚生，六宮粉黛無顏色。</p><p>春寒賜浴華清池，溫泉水滑洗凝脂。</p><p>侍兒扶起嬌無力，始是新承恩澤時。</p><p>雲鬢花顏金步搖，芙蓉帳暖度春宵。</p><p>春宵苦短日高起，從此君王不早朝。</p><p>承歡侍宴無閒暇，春從春遊夜專夜。</p><p>後宮佳麗三千人，三千寵愛在一身。</p><p>金屋妝成嬌侍夜，玉樓宴罷醉和春。</p><p>姊妹弟兄皆列土，可憐光彩生門戶。</p><p>遂令天下父母心，不重生男重生女。</p><p>驪宮高處入青雲，仙樂風飄處處聞。</p><p>緩歌謾舞凝絲竹，盡日君王看不足。</p><p>漁陽鼙鼓動地來，驚破霓裳羽衣曲。</p><p>九重城闕煙塵生，千乘萬騎西南行。</p><p>翠華搖搖行復止，西出都門百餘里。</p><p>六軍不發無奈何，宛轉蛾眉馬前死。</p><p>花鈿委地無人收，翠翹金雀玉搔頭。</p><p>君王掩面救不得，回看血淚相和流。</p><p>黃埃散漫風蕭索，雲棧縈紆登劍閣。</p><p>峨嵋山下少人行，旌旗無光日色薄。</p><p>蜀江水碧蜀山青，聖主朝朝暮暮情。</p><p>行宮見月傷心色，夜雨聞鈴腸斷聲。</p><p>天旋地轉回龍馭，到此躊躇不能去。</p><p>馬嵬坡下泥土中，不見玉顏空死處。</p><p>君臣相顧盡沾衣，東望都門信馬歸。</p><p>歸來池苑皆依舊，太液芙蓉未央柳。</p><p>芙蓉如面柳如眉，對此如何不淚垂。</p><p>春風桃李花開日，秋雨梧桐葉落時。</p><p>西宮南內多秋草，落葉滿階紅不掃。</p><p>梨園弟子白髮新，椒房阿監青娥老。</p><p>夕殿螢飛思悄然，孤燈挑盡未成眠。</p><p>遲遲鐘鼓初長夜，耿耿星河欲曙天。</p><p>鴛鴦瓦冷霜華重，翡翠衾寒誰與共。</p><p>悠悠生死別經年，魂魄不曾來入夢。</p><p>臨邛道士鴻都客，能以精誠致魂魄。</p><p>為感君王輾轉思，遂教方士殷勤覓。</p><p>排空馭氣奔如電，昇天入地求之遍。</p><p>上窮碧落下黃泉，兩處茫茫皆不見。</p><p>忽聞海上有仙山，山在虛無縹渺間。</p><p>樓閣玲瓏五雲起，其中綽約多仙子。</p><p>中有一人字太真，雪膚花貌參差是。</p><p>金闕西廂叩玉扃，轉教小玉報雙成。</p><p>聞道漢家天子使，九華帳裡夢魂驚。</p><p>攬衣推枕起徘徊，珠箔銀屏迤邐開。</p><p>雲鬢半偏新睡覺，花冠不整下堂來。</p><p>風吹仙袂飄飄舉，猶似霓裳羽衣舞。</p><p>玉容寂寞淚闌干，梨花一枝春帶雨。</p><p>含情凝睇謝君王，一別音容兩渺茫。</p><p>昭陽殿裡恩愛絕，蓬萊宮中日月長。</p><p>回頭下望人寰處，不見長安見塵霧。</p><p>惟將舊物表深情，鈿合金釵寄將去。</p><p>釵留一股合一扇，釵擘黃金合分鈿。</p><p>但教心似金鈿堅，天上人間會相見。</p><p>臨別殷勤重寄詞，詞中有誓兩心知。</p><p>七月七日長生殿，夜半無人私語時。</p><p>在天願作比翼鳥，在地願為連理枝。</p><p>天長地久有時盡，此恨綿綿無絕期。</p><p>3.滕王閣序——王勃（落霞與孤鶩齊飛，秋水共長天一色。）</p><p>豫章故郡，洪都新府。星分翼軫，地接衡廬。襟三江而帶五湖，控蠻荊而引甌越。物華天寶，龍光射牛鬥之墟；人傑地靈，徐孺下陳蕃之榻。雄州霧列，俊採星馳。臺隍枕夷夏之交，賓主盡東南之美。都督閻公之雅望，棨戟遙臨；宇文新州之懿範，襜帷暫駐。十旬休假，勝友如雲；千里逢迎，高朋滿座。騰蛟起鳳，孟學士之詞宗；紫電青霜，王將軍之武庫。家君作宰，路出名區；童子何知，躬逢勝餞。</p><p>時維九月，序屬三秋。潦水盡而寒潭清，煙光凝而暮山紫。儼驂騑於上路，訪風景於崇阿；臨帝子之長洲，得天人之舊館。層巒聳翠，上出重霄；飛閣流丹，下臨無地。鶴汀鳧渚，窮島嶼之縈迴；桂殿蘭宮，即岡巒之體勢。</p><p>披繡闥，俯雕甍，山原曠其盈視，川澤紆其駭矚。閭閻撲地，鐘鳴鼎食之家；舸艦迷津，青雀黃龍之舳。雲銷雨霽，彩徹區明。落霞與孤鶩齊飛，秋水共長天一色。漁舟唱晚，響窮彭蠡之濱；雁陣驚寒，聲斷衡陽之浦。</p><p>遙襟甫暢，逸興遄飛。爽籟發而清風生，纖歌凝而白雲遏。睢園綠竹，氣凌彭澤之樽；鄴水朱華，光照臨川之筆。四美具，二難並。窮睇眄於中天，極娛遊於暇日。天高地迥，覺宇宙之無窮；興盡悲來，識盈虛之有數。望長安於日下，目吳會於雲間。地勢極而南溟深，天柱高而北辰遠。關山難越，誰悲失路之人？萍水相逢，盡是他鄉之客。懷帝閽而不見，奉宣室以何年？</p><p>嗟乎！時運不齊，命途多舛。馮唐易老，李廣難封。屈賈誼於長沙，非無聖主；竄梁鴻於海曲，豈乏明時？所賴君子見機，達人知命。老當益壯，寧移白首之心？窮且益堅，不墜青雲之志。酌貪泉而覺爽，處涸轍以猶歡。北海雖賒，扶搖可接；東隅已逝，桑榆非晚。孟嘗高潔，空餘報國之情；阮籍猖狂，豈效窮途之哭！</p><p>勃，三尺微命，一介書生。無路請纓，等終軍之弱冠；有懷投筆，慕宗愨之長風。舍簪笏於百齡，奉晨昏於萬里。非謝家之寶樹，接孟氏之芳鄰。他日趨庭，叨陪鯉對；今茲捧袂，喜託龍門。楊意不逢，撫凌雲而自惜；鍾期既遇，奏流水以何慚？</p><p>嗚乎！勝地不常，盛筵難再；蘭亭已矣，梓澤丘墟。臨別贈言，幸承恩於偉餞；登高作賦，是所望於群公。敢竭鄙懷，恭疏短引；一言均賦，四韻俱成。請灑潘江，各傾陸海云爾：</p><p>滕王高閣臨江渚，佩玉鳴鸞罷歌舞。</p><p>畫棟朝飛南浦雲，珠簾暮卷西山雨。</p><p>閒雲潭影日悠悠，物換星移幾度秋。</p><p>閣中帝子今何在？檻外長江空自流。</p><p>4.琵琶行——白居易（同是天涯淪落人，相逢何必曾相識！）</p><p>潯陽江頭夜送客，楓葉荻花秋瑟瑟。主人下馬客在船，舉酒欲飲無管絃。醉不成歡慘將別，別時茫茫江浸月。</p><p>忽聞水上琵琶聲，主人忘歸客不發。尋聲暗問彈者誰？琵琶聲停欲語遲。移船相近邀相見，添酒回燈重開宴。千呼萬喚始出來，猶抱琵琶半遮面。轉軸撥絃三兩聲，未成曲調先有情。弦弦掩抑聲聲思，似訴平生不得志。低眉信手續續彈，說盡心中無限事。輕攏慢捻抹復挑，初為霓裳後六么。大弦嘈嘈如急雨，小弦切切如私語。嘈嘈切切錯雜彈，大珠小珠落玉盤。間關鶯語花底滑，幽咽泉流冰下難。冰泉冷澀弦凝絕，凝絕不通聲暫歇。別有幽愁暗恨生，此時無聲勝有聲。銀瓶乍破水漿迸，鐵騎突出刀槍鳴。曲終收撥當心畫，四弦一聲如裂帛。東船西舫悄無言，唯見江心秋月白。</p><p>沉吟放撥插弦中，整頓衣裳起斂容。自言本是京城女，家在蝦蟆陵下住。十三學得琵琶成，名屬教坊第一部。曲罷曾教善才服，妝成每被秋娘妒。五陵年少爭纏頭，一曲紅綃不知數。鈿頭銀篦擊節碎，血色羅裙翻酒汙。今年歡笑復明年，秋月春風等閒度。弟走從軍阿姨死，暮去朝來顏色故。門前冷落鞍馬稀，老大嫁作商人婦。商人重利輕別離，前月浮樑買茶去。去來江口守空船，繞船月明江水寒。夜深忽夢少年事，夢啼妝淚紅闌干。</p><p>我聞琵琶已嘆息，又聞此語重唧唧。同是天涯淪落人，相逢何必曾相識！我從去年辭帝京，謫居臥病潯陽城。潯陽地僻無音樂，終歲不聞絲竹聲。住近湓江地低溼，黃蘆苦竹繞宅生。其間旦暮聞何物？杜鵑啼血猿哀鳴。春江花朝秋月夜，往往取酒還獨傾。豈無山歌與村笛？嘔啞嘲哳難為聽。今夜聞君琵琶語，如聽仙樂耳暫明。莫辭更坐彈一曲，為君翻作《琵琶行》。感我此言良久立，卻坐促弦弦轉急。悽悽不似向前聲，滿座重聞皆掩泣。座中泣下誰最多？江州司馬青衫溼。</p><p>5.蜀道難——李白</p><p>噫籲嚱，危乎高哉！蜀道之難，難於上青天！蠶叢及魚鳧，開國何茫然！爾來四萬八千歲，不與秦塞通人煙。西當太白有鳥道，可以橫絕峨眉巔。地崩山摧壯士死，然後天梯石棧相鉤連。上有六龍回日之高標，下有衝波逆折之回川。黃鶴之飛尚不得過，猿猱欲度愁攀援。青泥何盤盤，百步九折縈巖巒。捫參歷井仰脅息，以手撫膺坐長嘆。</p><p>問君西遊何時還？畏途巉巖不可攀。但見悲鳥號古木，雄飛雌從繞林間。又聞子規啼夜月，愁空山。蜀道之難，難於上青天，使人聽此凋朱顏！連峰去天不盈尺，枯鬆倒掛倚絕壁。飛湍瀑流爭喧豗，砯崖轉石萬壑雷。其險也如此，嗟爾遠道之人胡為乎來哉！</p><p>劍閣崢嶸而崔嵬，一夫當關，萬夫莫開。所守或匪親，化為狼與豺。朝避猛虎，夕避長蛇；磨牙吮血，殺人如麻。錦城雖雲樂，不如早還家。蜀道之難，難於上青天，側身西望長諮嗟！</p><p>6.夢遊天姥吟留別——李白</p><p>海客談瀛洲，煙濤微茫信難求；</p><p>越人語天姥，雲霞明滅或可睹。</p><p>天姥連天向天橫，勢拔五嶽掩赤城。</p><p>天台四萬八千丈，對此欲倒東南傾。</p><p>我欲因之夢吳越，一夜飛度鏡湖月。</p><p>湖月照我影，送我至剡溪。</p><p>謝公宿處今尚在，淥水盪漾清猿啼。</p><p>腳著謝公屐，身登青雲梯。</p><p>半壁見海日，空中聞天雞。</p><p>千巖萬轉路不定，迷花倚石忽已暝。</p><p>熊咆龍吟殷巖泉，慄深林兮驚層巔。</p><p>雲青青兮欲雨，水澹澹兮生煙。</p><p>列缺霹靂，丘巒崩摧。</p><p>洞天石扉，訇然中開。</p><p>青冥浩蕩不見底，日月照耀金銀臺。</p><p>霓為衣兮風為馬，雲之君兮紛紛而來下。</p><p>虎鼓瑟兮鸞回車，仙之人兮列如麻。</p><p>忽魂悸以魄動，恍驚起而長嗟。</p><p>惟覺時之枕蓆，失向來之煙霞。</p><p>世間行樂亦如此，古來萬事東流水。</p><p>別君去兮何時還？且放白鹿青崖間。須行即騎訪名山。</p><p>安能摧眉折腰事權貴，使我不得開心顏！</p><p>7.孔雀東南飛——漢樂府</p><p>孔雀東南飛，五里一徘徊。</p><p>“十三能織素，十四學裁衣，十五彈箜篌，十六誦詩書。十七為君婦，心中常苦悲。君既為府吏，守節情不移，賤妾留空房，相見常日稀。雞鳴入機織，夜夜不得息。三日斷五匹，大人故嫌遲。非為織作遲，君家婦難為！妾不堪驅使，徒留無所施，便可白公姥，及時相遣歸。”</p><p>府吏得聞之，堂上啟阿母：“兒已薄祿相，幸復得此婦，結髮同枕蓆，黃泉共為友。共事二三年，始爾未為久,女行無偏斜，何意致不厚？”</p><p>阿母謂府吏：“何乃太區區！此婦無禮節，舉動自專由。吾意久懷忿，汝豈得自由！東家有賢女，自名秦羅敷，可憐體無比，阿母為汝求。便可速遣之，遣去慎莫留！”</p><p>府吏長跪告：“伏惟啟阿母，今若遣此婦，終老不復取！”</p><p>阿母得聞之，槌床便大怒：“小子無所畏，何敢助婦語！吾已失恩義，會不相從許！”</p><p>府吏默無聲，再拜還入戶,舉言謂新婦，哽咽不能語：“我自不驅卿，逼迫有阿母。卿但暫還家，吾今且報府。不久當歸還，還必相迎取。以此下心意，慎勿違吾語。”</p><p>新婦謂府吏：“勿復重紛紜。往昔初陽歲，謝家來貴門。奉事循公姥，進止敢自專？晝夜勤作息，伶俜縈苦辛。謂言無罪過，供養卒大恩；仍更被驅遣，何言復來還！妾有繡腰襦，葳蕤自生光；紅羅復斗帳，四角垂香囊；箱簾六七十，綠碧青絲繩，物物各自異，種種在其中。人賤物亦鄙，不足迎後人，留待作遺施，於今無會因。時時為安慰，久久莫相忘！”</p><p>雞鳴外慾曙，新婦起嚴妝。著我繡夾裙，事事四五通。足下躡絲履，頭上玳瑁光。腰若流紈素，耳著明月璫。指如削蔥根，口如含朱丹。纖纖作細步，精妙世無雙。</p><p>上堂拜阿母，阿母怒不止。“昔作女兒時，生小出野裡,本自無教訓，兼愧貴家子。受母錢帛多，不堪母驅使。今日還家去，念母勞家裡。”卻與小姑別，淚落連珠子。“新婦初來時，小姑始扶床；今日被驅遣，小姑如我長。勤心養公姥，好自相扶將。初七及下九，嬉戲莫相忘。”出門登車去，涕落百餘行。</p><p>府吏馬在前，新婦車在後,隱隱何甸甸，俱會大道口。下馬入車中，低頭共耳語：“誓不相隔卿，且暫還家去；吾今且赴府，不久當還歸，誓天不相負！”</p><p>新婦謂府吏：“感君區區懷！君既若見錄，不久望君來。君當作磐石，妾當作蒲葦,蒲葦紉如絲，磐石無轉移。我有親父兄，性行暴如雷，恐不任我意，逆以煎我懷。”舉手長勞勞，二情同依依。</p><p>入門上家堂，進退無顏儀。阿母大拊掌，不圖子自歸：“十三教汝織，十四能裁衣，十五彈箜篌，十六知禮儀，十七遣汝嫁，謂言無誓違。汝今何罪過，不迎而自歸？”蘭芝慚阿母：“兒實無罪過。”阿母大悲摧。</p><p>還家十餘日，縣令遣媒來。雲有第三郎，窈窕世無雙，年始十八九，便言多令才。</p><p>阿母謂阿女：“汝可去應之。”</p><p>阿女含淚答：“蘭芝初還時，府吏見丁寧，結誓不別離。今日違情義，恐此事非奇。自可斷來信，徐徐更謂之。”</p><p>阿母白媒人：“貧賤有此女，始適還家門。不堪吏人婦，豈合令郎君？幸可廣問訊，不得便相許。”媒人去數日，尋遣丞請還，說有蘭家女，承籍有宦官。雲有第五郎，嬌逸未有婚。遣丞為媒人，主簿通語言。直說太守家，有此令郎君，既欲結大義，故遣來貴門。</p><p>阿母謝媒人：“女子先有誓，老姥豈敢言！”</p><p>阿兄得聞之，悵然心中煩,舉言謂阿妹：“作計何不量！先嫁得府吏，後嫁得郎君。否泰如天地，足以榮汝身。不嫁義郎體，其往欲何雲？”</p><p>蘭芝仰頭答：“理實如兄言。謝家事夫婿，中道還兄門。處分適兄意，那得自任專！雖與府吏要，渠會永無緣。登即相許和，便可作婚姻。”</p><p>媒人下床去。諾諾復爾爾。還部白府君：“下官奉使命，言談大有緣。”府君得聞之，心中大歡喜。視歷復開書，便利此月內，六合正相應。良吉三十日，今已二十七，卿可去成婚。交語速裝束，絡繹如浮雲。青雀白鵠舫，四角龍子幡。婀娜隨風轉。金車玉作輪。躑躅青驄馬，流蘇金鏤鞍。齎錢三百萬，皆用青絲穿。雜彩三百匹，交廣市鮭珍。從人四五百，鬱郁登郡門。</p><p>阿母謂阿女：“適得府君書，明日來迎汝。何不作衣裳？莫令事不舉！”</p><p>阿女默無聲，手巾掩口啼，淚落便如瀉。移我琉璃榻，出置前窗下。左手持刀尺，右手執綾羅。朝成繡夾裙，晚成單羅衫。晻晻日欲暝，愁思出門啼。</p><p>府吏聞此變，因求假暫歸。未至二三裡，摧藏馬悲哀。新婦識馬聲，躡履相逢迎。悵然遙相望，知是故人來。舉手拍馬鞍，嗟嘆使心傷：“自君別我後，人事不可量。果不如先願，又非君所詳。我有親父母，逼迫兼弟兄，以我應他人，君還何所望！”</p><p>府吏謂新婦：“賀卿得高遷！磐石方且厚，可以卒千年；蒲葦一時紉，便作旦夕間。卿當日勝貴，吾獨向黃泉！”</p><p>新婦謂府吏：“何意出此言！同是被逼迫，君爾妾亦然。黃泉下相見，勿違今日言！”執手分道去，各各還家門。生人作死別，恨恨那可論？念與世間辭，千萬不復全！</p><p>府吏還家去，上堂拜阿母：“今日大風寒，寒風摧樹木，嚴霜結庭蘭。兒今日冥冥，令母在後單。故作不良計，勿復怨鬼神！命如南山石，四體康且直！”</p><p>阿母得聞之，零淚應聲落：“汝是大家子，仕宦於臺閣，慎勿為婦死，貴賤情何薄！東家有賢女，窈窕豔城郭，阿母為汝求，便覆在旦夕。”</p><p>府吏再拜還，長嘆空房中，作計乃爾立。轉頭向戶裡，漸見愁煎迫。</p><p>其日牛馬嘶，新婦入青廬。奄奄黃昏後，寂寂人定初。我命絕今日，魂去屍長留！攬裙脫絲履，舉身赴清池。</p><p>府吏聞此事，心知長別離。徘徊庭樹下，自掛東南枝。</p><p>兩家求合葬，合葬華山傍。東西植松柏，左右種梧桐。枝枝相覆蓋，葉葉相交通。中有雙飛鳥，自名為鴛鴦，仰頭相向鳴，夜夜達五更。行人駐足聽，寡婦起彷徨。多謝後世人，戒之慎勿忘！</p><p>8.前赤壁賦——蘇軾</p><p>壬戌之秋，七月既望，蘇子與客泛舟遊於赤壁之下。清風徐來，水波不興。舉酒屬客，誦明月之詩，歌窈窕之章。少焉，月出於東山之上，徘徊於斗牛之間。白露橫江，水光接天。縱一葦之所如，凌萬頃之茫然。浩浩乎如馮虛御風，而不知其所止；飄飄乎如遺世獨立，羽化而登仙。</p><p>於是飲酒樂甚，扣舷而歌之。歌曰：“桂棹兮蘭槳，擊空明兮溯流光。渺渺兮予懷，望美人兮天一方。”客有吹洞蕭者，倚歌而和之。其聲嗚嗚然，如怨如慕，如泣如訴，餘音嫋嫋，不絕如縷。舞幽壑之潛蛟，泣孤舟之嫠婦。</p><p>蘇子愀然，正襟危坐而問客曰：“何為其然也？”客曰：“月明星稀，烏鵲南飛，此非曹孟德之詩乎？西望夏口，東望武昌，山川相繆，鬱乎蒼蒼，此非孟德之困於周郎者乎？方其破荊州，下江陵，順流而東也，舳艫千里，旌旗蔽空，釃酒臨江，橫槊賦詩，固一世之雄也，而今安在哉？況吾與子漁樵於江渚之上，侶魚蝦而友麋鹿，駕一葉之扁舟，舉匏樽以相屬。寄蜉蝣於天地，渺滄海之一粟。哀吾生之須臾，羨長江之無窮。挾飛仙以遨遊，抱明月而長終。知不可乎驟得，託遺響於悲風。”</p><p>蘇子曰：“客亦知夫水與月乎？逝者如斯，而未嘗往也；盈虛者如彼，而卒莫消長也。蓋將自其變者而觀之，而天地曾不能一瞬；自其不變者而觀之，則物與我皆無盡也，而又何羨乎!且夫天地之間，物各有主,苟非吾之所有，雖一毫而莫取。惟江上之清風，與山間之明月，耳得之而為聲，目遇之而成色，取之無禁，用之不竭，是造物者之無盡藏也，而吾與子之所共適。”</p><p>客喜而笑，洗盞更酌。餚核既盡，杯盤狼藉。相與枕藉乎舟中，不知東方之既白。</p><p>9.蘭亭集序——王羲之</p><p>永和九年，歲在癸丑，暮春之初，會於會稽山陰之蘭亭，修禊事也。群賢畢至，少長鹹集。此地有崇山峻嶺，茂林修竹，又有清流激湍，映帶左右，引以為流觴曲水，列坐其次。雖無絲竹管絃之盛，一觴一詠，亦足以暢敘幽情。</p><p>是日也，天朗氣清，惠風和暢。仰觀宇宙之大，俯察品類之盛，所以遊目騁懷，足以極視聽之娛，信可樂也。</p><p>夫人之相與，俯仰一世。或取諸懷抱，悟言一室之內；或因寄所託，放浪形骸之外。雖趣舍萬殊，靜躁不同，當其欣於所遇，暫得於己，快然自足，不知老之將至；及其所之既倦，情隨事遷，感慨系之矣。向之所欣，俯仰之間，已為陳跡，猶不能不以之興懷，況修短隨化，終期於盡！古人云：“死生亦大矣。”豈不痛哉！</p><p>每覽昔人興感之由，若合一契，未嘗不臨文嗟悼，不能喻之於懷。固知一死生為虛誕，齊彭殤為妄作。後之視今，亦猶今之視昔，悲夫！故列敘時人，錄其所述，雖世殊事異，所以興懷，其致一也。後之覽者，亦將有感於斯文。</p><p>10.出師表——諸葛亮</p><p>先帝創業未半而中道崩殂，今天下三分，益州疲弊，此誠危急存亡之秋也。然侍衛之臣不懈於內，忠志之士忘身於外者，蓋追先帝之殊遇，欲報之於陛下也。誠宜開張聖聽，以光先帝遺德，恢弘志士之氣，不宜妄自菲薄，引喻失義，以塞忠諫之路也。</p><p>宮中府中，俱為一體，陟罰臧否，不宜異同。若有作奸犯科及為忠善者，宜付有司論其刑賞，以昭陛下平明之理，不宜偏私，使內外異法也。</p><p>侍中、侍郎郭攸之、費禕、董允等，此皆良實，志慮忠純，是以先帝簡拔以遺陛下。愚以為宮中之事，事無大小，悉以諮之，然後施行，必得裨補闕漏，有所廣益。</p><p>將軍向寵，性行淑均，曉暢軍事，試用之於昔日，先帝稱之曰能，是以眾議舉寵為督。愚以為營中之事，悉以諮之，必能使行陣和睦，優劣得所。</p><p>親賢臣，遠小人，此先漢所以興隆也；親小人，遠賢臣，此後漢所以傾頹也。先帝在時，每與臣論此事，未嘗不嘆息痛恨於桓、靈也。侍中、尚書、長史、參軍，此悉貞良死節之臣，願陛下親之信之，則漢室之隆，可計日而待也。</p><p>臣本布衣，躬耕於南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事，由是感激，遂許先帝以驅馳。後值傾覆，受任於敗軍之際，奉命於危難之間，爾來二十有一年矣。</p><p>先帝知臣謹慎，故臨崩寄臣以大事也。受命以來，夙夜憂嘆，恐付託不效，以傷先帝之明，故五月渡瀘，深入不毛。今南方已定，甲兵已足，當獎率三軍，北定中原，庶竭駑鈍，攘除奸凶，興復漢室，還於舊都。此臣所以報先帝而忠陛下之職分也。至於斟酌損益，進盡忠言，則攸之、禕、允之任也。</p><p>願陛下託臣以討賊興復之效，不效，則治臣之罪，以告先帝之靈。若無興德之言，則責攸之、禕、允等之慢，以彰其咎；陛下亦宜自謀，以諮諏善道，察納雅言，深追先帝遺詔，臣不勝受恩感激。</p><p>今當遠離，臨表涕零，不知所言。</p><p>11.歸去來兮辭——陶淵明</p><p>歸去來兮，田園將蕪胡不歸？既自以心為形役，奚惆悵而獨悲？悟已往之不諫，知來者之可追。實迷途其未遠，覺今是而昨非。舟遙遙以輕颺，風飄飄而吹衣。問征夫以前路，恨晨光之熹微。</p><p>乃瞻衡宇，載欣載奔。僮僕歡迎，稚子候門。三徑就荒，鬆菊猶存。攜幼入室，有酒盈樽。引壺觴以自酌，眄庭柯以怡顏。倚南窗以寄傲，審容膝之易安。園日涉以成趣，門雖設而常關。策扶老以流憩，時矯首而遐觀。雲無心以出岫，鳥倦飛而知還。景翳翳以將入，撫孤鬆而盤桓。</p><p>歸去來兮，請息交以絕遊。世與我而相違，復駕言兮焉求？悅親戚之情話，樂琴書以消憂。農人告餘以春及，將有事於西疇。或命巾車，或棹孤舟。既窈窕以尋壑，亦崎嶇而經丘。木欣欣以向榮，泉涓涓而始流。善萬物之得時，感吾生之行休。</p><p>已矣乎！寓形宇內復幾時？曷不委心任去留？胡為乎遑遑欲何之？富貴非吾願，帝鄉不可期。懷良辰以孤往，或植杖而耘耔。登東皋以舒嘯，臨清流而賦詩。聊乘化以歸盡，樂夫天命復奚疑！</p><p>12.醉翁亭記——歐陽修</p><p>環滁皆山也。其西南諸峰，林壑尤美，望之蔚然而深秀者，琅琊也。山行六七裡，漸聞水聲潺潺而瀉出於兩峰之間者，釀泉也。峰迴路轉，有亭翼然臨於泉上者，醉翁亭也。作亭者誰？山之僧智仙也。名之者誰？太守自謂也。太守與客來飲於此，飲少輒醉，而年又最高，故自號曰醉翁也。醉翁之意不在酒，在乎山水之間也。山水之樂，得之心而寓之酒也。</p><p>若夫日出而林霏開，雲歸而巖穴暝，晦明變化者，山間之朝暮也。野芳發而幽香，佳木秀而繁陰，風霜高潔，水落而石出者，山間之四時也。朝而往，暮而歸，四時之景不同，而樂亦無窮也。</p><p>至於負者歌於途，行者休於樹，前者呼，後者應，傴僂提攜，往來而不絕者，滁人遊也。臨溪而漁，溪深而魚肥。釀泉為酒，泉香而酒洌；山餚野蔌，雜然而前陳者，太守宴也。宴酣之樂，非絲非竹，射者中，弈者勝，觥籌交錯，起坐而喧譁者，眾賓歡也。蒼顏白髮，頹然乎其間者，太守醉也。</p><p>已而夕陽在山，人影散亂，太守歸而賓客從也。樹林陰翳，鳴聲上下，遊人去而禽鳥樂也。然而禽鳥知山林之樂，而不知人之樂；人知從太守遊而樂，而不知太守之樂其樂也。醉能同其樂，醒能述以文者，太守也。太守謂誰？廬陵歐陽修也。</p><p><br></p></div><div class="post-meta meta-tags"><ul class=clearfix><li><a>背誦</a></li><li><a>古文</a></li><li><a>一生</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/f9ba3281.html alt=賭王何鴻燊的傳奇一生 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/6de78340-452c-4622-b07a-845a5bc67cc5 style=border-radius:25px></a>
<a href=../../tw/%E7%A7%91%E6%8A%80/f9ba3281.html title=賭王何鴻燊的傳奇一生>賭王何鴻燊的傳奇一生</a></li><hr><li><a href=../../tw/%E7%A7%91%E6%8A%80/884fc544.html alt=高中化學方程式大全總結，打印背誦 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/884fc544.html title=高中化學方程式大全總結，打印背誦>高中化學方程式大全總結，打印背誦</a></li><hr><li><a href=../../tw/%E7%A7%91%E6%8A%80/339e3325.html alt=計算機快捷鍵技巧，教你背誦所有快捷鍵（結尾篇） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/39a600020bb183e1ab64 style=border-radius:25px></a>
<a href=../../tw/%E7%A7%91%E6%8A%80/339e3325.html title=計算機快捷鍵技巧，教你背誦所有快捷鍵（結尾篇）>計算機快捷鍵技巧，教你背誦所有快捷鍵（結尾篇）</a></li><hr><li><a href=../../tw/%E7%A7%91%E5%AD%B8/ef03ca24.html alt="398條《傷寒論》全文背誦版，送給熱愛中醫的你 | 學醫必備" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/079e5574ccde4de3a869bad2359e8943 style=border-radius:25px></a>
<a href=../../tw/%E7%A7%91%E5%AD%B8/ef03ca24.html title="398條《傷寒論》全文背誦版，送給熱愛中醫的你 | 學醫必備">398條《傷寒論》全文背誦版，送給熱愛中醫的你 | 學醫必備</a></li><hr><li><a href=../../tw/%E7%A7%91%E5%AD%B8/ef7848a9.html alt=人類一生只換一次牙，合理嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/45abad5c58654207aec81106467d141c style=border-radius:25px></a>
<a href=../../tw/%E7%A7%91%E5%AD%B8/ef7848a9.html title=人類一生只換一次牙，合理嗎？>人類一生只換一次牙，合理嗎？</a></li><hr><li><a href=../../tw/%E7%A7%91%E5%AD%B8/24b8cc2b.html alt=《傷寒論》背誦條文（網絡版），建議年輕人收藏以備複習使用 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/24b8cc2b.html title=《傷寒論》背誦條文（網絡版），建議年輕人收藏以備複習使用>《傷寒論》背誦條文（網絡版），建議年輕人收藏以備複習使用</a></li><hr><li><a href=../../tw/%E7%A7%91%E5%AD%B8/0c3d1e9c.html alt=《傷寒論》原文背誦條例整理精華版 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8cec92e72f8049edaee5471581825a64 style=border-radius:25px></a>
<a href=../../tw/%E7%A7%91%E5%AD%B8/0c3d1e9c.html title=《傷寒論》原文背誦條例整理精華版>《傷寒論》原文背誦條例整理精華版</a></li><hr><li><a href=../../tw/%E7%A7%91%E5%AD%B8/d46c424a.html alt=傷寒詳細背誦內容 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/3f280002185b192db45c style=border-radius:25px></a>
<a href=../../tw/%E7%A7%91%E5%AD%B8/d46c424a.html title=傷寒詳細背誦內容>傷寒詳細背誦內容</a></li><hr><li><a href=../../tw/%E7%A7%91%E5%AD%B8/a9e51ba9.html alt=傷寒論背誦的重點條文（精簡） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ca6a2486-7e05-4eee-94f4-4e088c32474d style=border-radius:25px></a>
<a href=../../tw/%E7%A7%91%E5%AD%B8/a9e51ba9.html title=傷寒論背誦的重點條文（精簡）>傷寒論背誦的重點條文（精簡）</a></li><hr><li><a href=../../tw/%E9%81%8A%E6%88%B2/3c300f8f.html alt=殺人蟻，一生都在吃獵物的路上，它真的會吃人嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/10ae1202-6643-4ba9-a03b-03db83ac28d7 style=border-radius:25px></a>
<a href=../../tw/%E9%81%8A%E6%88%B2/3c300f8f.html title=殺人蟻，一生都在吃獵物的路上，它真的會吃人嗎？>殺人蟻，一生都在吃獵物的路上，它真的會吃人嗎？</a></li><hr><li><a href=../../tw/%E7%A7%91%E5%AD%B8/8ecc1962.html alt=《金匱要略》必須背誦的條文 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/7a1b82db5fcf4ca69bb1607bc040e97c style=border-radius:25px></a>
<a href=../../tw/%E7%A7%91%E5%AD%B8/8ecc1962.html title=《金匱要略》必須背誦的條文>《金匱要略》必須背誦的條文</a></li><hr><li><a href=../../tw/%E9%81%8A%E6%88%B2/349bbafe.html alt=乾貨丨古文四大句式（二） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c11c231585c94b07a3461f2b131dd627 style=border-radius:25px></a>
<a href=../../tw/%E9%81%8A%E6%88%B2/349bbafe.html title=乾貨丨古文四大句式（二）>乾貨丨古文四大句式（二）</a></li><hr><li><a href=../../tw/%E9%81%8A%E6%88%B2/744a5168.html alt="'神探'狄仁傑的一生（一）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/74ab97142b4e4f9ca4a4f4e684c1e060 style=border-radius:25px></a>
<a href=../../tw/%E9%81%8A%E6%88%B2/744a5168.html title="'神探'狄仁傑的一生（一）">'神探'狄仁傑的一生（一）</a></li><hr><li><a href=../../tw/%E9%81%8A%E6%88%B2/79e77659.html alt=影后羅蘭：一生省吃儉用卻向武漢捐款100萬，一生未嫁，晚年孤獨 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/bebc15bdbbc946f88ced8a24a840379a style=border-radius:25px></a>
<a href=../../tw/%E9%81%8A%E6%88%B2/79e77659.html title=影后羅蘭：一生省吃儉用卻向武漢捐款100萬，一生未嫁，晚年孤獨>影后羅蘭：一生省吃儉用卻向武漢捐款100萬，一生未嫁，晚年孤獨</a></li><hr><li><a href=../../tw/%E9%81%8A%E6%88%B2/d24f5ab8.html alt=一生不得不讀的詩詞：秦觀 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8842ad8c4f7d44a6ba107e2a4f707e5d style=border-radius:25px></a>
<a href=../../tw/%E9%81%8A%E6%88%B2/d24f5ab8.html title=一生不得不讀的詩詞：秦觀>一生不得不讀的詩詞：秦觀</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>