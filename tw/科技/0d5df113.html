<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋詞（2790卷）全文閱讀（156——159卷） | 极客快訊</title><meta property="og:title" content="全宋詞（2790卷）全文閱讀（156——159卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1"><link rel=alternate hreflang=x-default href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/0d5df113.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/0d5df113.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/0d5df113.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/0d5df113.html><link rel=canonical href=https://geekbank.cf/tw/%e7%a7%91%e6%8a%80/0d5df113.html><meta property="article:published_time" content="2020-10-29T21:09:53+08:00"><meta property="article:modified_time" content="2020-10-29T21:09:53+08:00"><meta name=Keywords content><meta name=description content="全宋詞（2790卷）全文閱讀（156——159卷）"><meta name=author content="极客快訊"><meta property="og:url" content="/tw/%E7%A7%91%E6%8A%80/0d5df113.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋詞（2790卷）全文閱讀（156——159卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><p><strong>簡介：《</strong>全宋詞<strong>》</strong>由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1><p class=pgc-img-caption></p></div><p><strong>目錄：</strong>卷156晁補之 卷157陳師道 卷158青幕子婦 卷159 張耒</p><h1 class=ql-align-center>卷156晁補之</h1><p>晁補之</p><p>補之字無咎，濟州鉅野人。生於皇祐五年（1053）。元豐二年（1079）舉進士，試開封及禮部別院，皆第一。元祐元年（1086），以試太學正召試，授祕書省正字，擢著作郎。紹聖末，坐黨籍，謫監信州酒稅。大觀四年（1110）知泗州卒，年五十八。有雞肋集、琴趣外篇。</p><p>水龍吟</p><p>別吳興至松江作</p><p>水晶宮繞千家，卞山倒影雙溪裡。白蘋洲渚，詩成春晚，當年此地。行遍瑤臺，弄英攜手，月嬋娟際。算多情小杜，風流未睹，空腸斷、枝間子。</p><p>一似君恩賜與，賀家湖、千峰凝翠。黃粱未熟，紅旌已遠，南柯舊事。常恐重來，夜闌相對，也疑非是。向鬆陵回首，平蕪盡處，在青山外。</p><p>八聲甘州</p><p>揚州次韻和東坡錢塘作</p><p>謂東坡、未老賦歸來，天未遣公歸。向西湖兩處、秋波一種，飛靄澄輝。又擁竹西歌吹，僧老木蘭非。一笑千秋事，浮世危機。</p><p>應倚平山欄檻，是醉翁飲處。江雨霏霏。送孤鴻相接，今古眼中稀。念平生、相從江海，任飄蓬、不遣此心違。登臨事，更何須惜，吹帽淋衣。</p><p>又</p><p>歷下立春</p><p>謂東風、定是海東來，海上最春先。乍微陽破臘，梅心已省，柳意都還。雪後南山聳翠，平野欲生煙。記得相逢日，如上林邊。</p><p>莫嘆春光易老，算今年春老，還有明年。嘆人生難得，常好是朱顏。有隨軒、金釵十二，為醉嬌、一曲踏珠筵。功名事，算何如此，花下尊前。</p><p>滿庭芳</p><p>赴信日舟中別次膺十二釵</p><p>鷗起蘋中，魚驚荷底，畫船天上來時。翠灣紅渚，宛似武陵迷。更晚青山更好，孤雲帶、遠雨絲垂。清歌裡，金尊未掩，誰使動分攜。</p><p>竹林、高晉阮，阿咸瀟散，猶愧風期。便棄官終隱，釣叟苔磯。縱是冥鴻雲外，應念我、垂翼低飛。新詞好，他年認取，天際片帆歸。</p><p>鳳凰臺上憶吹簫</p><p>自金鄉之濟至羊山迎次膺</p><p>千里相思，況無百里，何妨暮往朝還。又正是、梅初淡佇，禽未綿蠻。陌上相逢緩轡，風細細、雲日斑斑。新晴好，得意未妨，行盡青山。</p><p>應攜後房小妓，來為我，盈盈對舞花間。便拚了、鬆醪翠滿，蜜炬紅殘。誰信輕鞍射虎，清世裡、曾有人閒。都休說，簾外夜久春寒。</p><p>又</p><p>才短官慵，命奇人棄，年年故里來還。記往歲、蓮塘送我，遠赴荊蠻。莫道風情似舊，青鏡裡、綠鬢新斑。佳人怪，把盞為我，微斂眉山。</p><p>從來嗣宗高韻，獨見賞，青雲敻絕塵間。謾回首、平生醉語，一夢驚殘。莫笑移花種柳，應備辦、投老同閒。從枯槁，鬆檜耐得霜寒。</p><p>摸魚兒</p><p>東皋寓居</p><p>買陂塘、旋栽楊柳，依稀淮岸江浦。東皋嘉雨新痕漲，沙觜鷺來鷗聚。堪愛處最好是、一川夜月光流渚。無人獨舞。任翠幄張天，柔茵藉地，酒盡未能去。</p><p>青綾被，莫憶金閨故步。儒冠曾把身誤。弓刀千騎成何事，荒了邵平瓜圃。君試覷。滿青鏡、星星鬢影今如許。功名浪語。便似得班超，封侯萬里，歸計恐遲暮。</p><p>永遇樂</p><p>同前</p><p>鬆菊堂深，芰荷池小，長夏清暑。燕引雛還，鳩呼婦往，人靜郊原趣。麥天已過，薄衣輕扇，試起繞園徐步。聽衡宇、欣欣童稚，共說夜來初雨。</p><p>蒼菅徑裡，紫葳枝上，數點幽花垂露。東里催鋤，西鄰助餉，相戒清晨去。斜川歸興，翛然滿目，回首帝鄉何處。只愁恐、輕鞭犯夜，灞陵舊路。</p><p>過澗歇</p><p>同前</p><p>歸去。奈故人、尚作青眼相期，未許明時歸去。放懷處。買得東皋數畝，靜愛園林趣。任過客、剝啄相呼晝扃戶。</p><p>堪笑兒童事業，華顛向誰語。草堂人悄，圓荷過微雨。都付邯鄲，一枕清風，好夢初覺，砌下槐影方停午。</p><p>黃鶯兒</p><p>同前</p><p>南園佳致偏宜暑。兩兩三三修篁，新篁新出初齊，猗猗過簷侵戶。聽亂颭芰荷風，細灑梧桐雨。午餘簾影參差，遠林蟬聲，幽夢殘處。</p><p>凝佇。既往盡成空，暫遇何曾住。算人間事、豈是追思，依依夢中情緒。觀數點茗浮花，一縷香縈炷。怪來人道陶潛，做得羲皇侶。</p><p>消息</p><p>同前自過腔，即越調永遇樂端午</p><p>紅日葵開，映牆遮牖，小齋端午。杯展荷金，簪抽筍玉，幽事還數。綠窗纖手，朱奩輕縷。爭鬥彩絲艾虎。想沈江怨魄歸來，空惆悵、對菰黍。</p><p>朱顏老去，清風好在，未減佳辰歡聚。趣蠟酒深斟，菖菹細糝，圍坐從兒女。還同子美，江村長夏，閒對燕飛鷗舞。算何須、楚王雄風，方消畏暑。</p><p>梁州令疊韻</p><p>田野閒來慣。睡起初驚曉燕。樵青走掛小簾鉤，南園昨夜，細雨紅芳遍。</p><p>平蕪一帶煙光淺。過盡南歸雁。俱遠。憑欄送目空腸斷。好景難常佔。過眼韶華如箭。莫教 鶗鴂送韶華，多情楊柳，為把長條絆。</p><p>清樽滿酌誰為伴。花下提壺勸。何妨醉臥花底，愁容不上春風面。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p1.pstatp.com/large/dfic-imagehandler/700acbdc-9d37-41f4-bf94-8d615598f9be><p class=pgc-img-caption></p></div><p>酒泉子</p><p>同前</p><p>萱草戎葵，鬆菊堂深猶畏暑，晚雲催雨靄簾櫳。滿樓風。</p><p>池蓮翻倒小蓮紅。看掃鑑、天清似水，一輪明月卻當空。畫欄中。</p><p>歸田樂</p><p>同前</p><p>春又去，似別佳人幽恨積。閒庭院，翠陰滿，添晝寂。一枝梅最好，至今憶。</p><p>正夢斷，爐煙嫋，參差疏簾隔。為何事、年年春恨，問花應會得。</p><p>訴衷情</p><p>同前送春</p><p>東城南陌路岐斜。芳草遍藏遮。黃鸝自是來晚，莫恨海棠花。</p><p>驚雪絮，滿天涯。送春賒。問春莫是，憶著東君，自去還家。</p><p>金鳳鉤</p><p>同前送春</p><p>春辭我向何處。怪草草、夜來風雨。一簪華髮，少歡饒恨，無計殢春且住。</p><p>春回常恨尋無路。試向我、小園徐步。一闌紅藥，倚風含露。春自未曾歸去。</p><p>又</p><p>同前</p><p>雪消閒步花畔。試屈指、早春將半。櫻桃枝上最先到，卻恨小梅芳淺。</p><p>忽驚拂水雙來燕。暗自憶、故人猶遠。一分風雨佔春愁，一來又對花腸斷。</p><p>生查子</p><p>同前夏日即事</p><p>永日向人妍，百合忘憂草。午枕夢初回，遠柳蟬聲杳。</p><p>蘚井出冰泉，洗淪煩襟了。卻掛小簾鉤，一縷爐煙嫋。</p><p>行香子</p><p>同前</p><p>前歲栽桃，今歲成蹊。更黃鸝、久住相知。微行清露，細履斜暉。對林中侶，閒中我，醉中誰。</p><p>何妨到老，常閒常醉，任功名、生事俱非。衰顏難強，拙語多遲。但酒同行，月同坐，影同嬉。</p><p>訴衷情</p><p>同前</p><p>小園過午，便覺涼生翠柏。戎葵閒出牆紅，萱草靜依徑綠。還是去年，浮瓜沈李，追涼故繞池邊竹。小筵促。</p><p>忽憶楊梅正熟。卞山南畔，畫舸笙歌逐。愁凝目。使君彩筆，佳人錦字，斷絃怎續。盡日欄干曲。</p><p>木蘭花</p><p>遐觀樓</p><p>小樓新創堪臨遠。一帶寒山都入眼。人間應未覺春歸，樓上已先變柳眼。</p><p>風威自與微陽戰。雪意不遮殘臘換。少須文棟燕雙回，來看東城花一片。</p><p>行香子</p><p>同前</p><p>歸鳥翩翩，樓上黃昏。黯天氣、殘照餘痕。曲欄幹裡，有個愁人。向不言中，千載事，一年春。</p><p>春來似客，春歸如雲，付樓前、行路雙輪。傾江變酒，舉斛為尊，斷浮生外，愁千丈，不關身。</p><p>阮郎歸</p><p>同前</p><p>小樓獨上暮鍾時。紅霞樓外飛。煙中遠鳥一雙歸。城門燈火微。</p><p>橫短吹，傍危梯。冰輪湧海遲。天涯幽恨有誰知。涼風時動衣。</p><p>引駕行</p><p>梅梢瓊綻，東君次第開桃李。痛年年、好風景，無事對花垂淚。園裡。舊賞處、幽葩柔條，一一動芳</p><p>意。恨心事。春來間阻，憶年時、把羅袂。</p><p>雅戲。櫻桃紅顆，為插邊明麗。又漸是。櫻桃嘗新，忍把舊遊重記。何意。便雲收雨歇，瓶沉簪折雨無計。謾追梅。憑誰向說，只厭厭地。</p><p>碧牡丹</p><p>焦成馬上口占</p><p>漸老閒情減。春山事、撩心眼。似血桃花，似雪梨花相間。望極雅川，陽焰迷歸雁。徵鞍方長阪。正魂亂。</p><p>舊事如雲散。良遊盛年俱換。罷說功名，但覺青山歸晚。記插宮花，扶醉蓬萊殿。如今霜塵滿。</p><p>江神子</p><p>集句惜春</p><p>雙鴛池沼水融融。桂堂東。又春風。今日看花，花勝去年紅。把酒問花花不語，攜手處，遍芳叢。</p><p>留春且住莫匆匆。秉金籠。夜寒濃。沈醉插花，</p><p>走馬月明中。待得醒時君不見，不隨水，即隨風。</p><p>好事近</p><p>中秋不見月，重陽不見菊</p><p>風雨過中秋，愁對畫簾銀燭。那更氣遲節晚，負重陽金菊。</p><p>月期花信尚參差。功名更難卜。何事四時俱好，□一杯一曲。</p><p>洞仙歌</p><p>留春</p><p>花恨月惱。更夏有涼風，冬軒雪皎。閒事不關心，算四時皆好。從來又說，春臺登覽，人意多同，常是惜、春過了。須痛飲，莫放歡情草草。年少。</p><p>尚憶瑤階，得雋尋芳，驂驔東城，適見垂鞭，酕醄南陌，又逢低帽。鶯花蕩眼，功名滿意，無限嬉遊，榮華事、如夢杳。傷富貴浮雲，曾縈懷抱。為春醉倒。願花更好。春休老。開口笑。佔醉鄉、莫教人到。</p><p>又</p><p>填盧仝詩</p><p>當時我醉，美人顏色，如花堪悅。今日美人去，恨天涯離別。青樓朱箔，嬋娟蟾桂，三五初圓，傷二八、還又缺。空佇立，一望一見心絕。心絕。</p><p>頓成淒涼，千里音塵，一夢歡娛，推枕驚巫山遠，灑淚對湘江闊。美人不見，愁人看花，心亂念愁，奏綠綺、弦清切。何處有知音，此恨難說。怨歌未闋。恐暮雨收、行雲歇。窗梅發。乍似睹、芳容冰潔。</p><p>水龍吟</p><p>次韻林聖予惜春</p><p>問春何苦匆匆，帶風伴雨如馳驟。幽葩細萼，小園低檻，壅培未就。吹盡繁紅，佔春長久，不如垂柳。算春常不老，人愁春花，愁只是、人間有。</p><p>春恨十常八九。忍輕辜、芳醪經口。那知自是，桃花結子，不因春瘦。世上功名，老來風味，春歸時候。縱樽前痛飲，狂歌似舊，情難依舊。</p><p>洞仙歌</p><p>溫園賞海棠</p><p>群芳老盡，海棠花時候。雨過寒輕好清晝。最妖饒一段，全是初開，雲鬟小，塗粉施朱未就。</p><p>全開還自好，駘蕩春餘，百樣宮羅鬥繁繡。縱無語也，心應恨來遲，恰柳絮、將春歸後。醉猶倚柔柯，怯黃昏，這一點愁，須共花同瘦。</p><p>又</p><p>梅</p><p>年年青眼。為江梅腸斷。一句新詩思無限。向碧瓊枝上，白玉葩中、春猶淺。一點龍香清遠。</p><p>誰拋傾國豔。昨夜前村，都恐東皇未曾見。正倚牆紅杏，芳意濃時，驚千片。何許飄零仙館。待冰雪叢中看奇姿，乍一笑能回，上林冬暖。</p><p>行香子</p><p>梅</p><p>雪裡清香，月下疏枝。更無花、比並瓊姿。一年一見，千繞千回。向未開時，愁花放，恐花飛。</p><p>芳樽移就，幽葩折取，似玉人，攜手同歸。揚州應記，東閣逢時。恨劉郎誤，題詩句，怨桃溪。</p><p>鹽角兒</p><p>亳社觀梅</p><p>開時似雪。謝時似雪。花中奇絕。香非在蕊，香非在萼，骨中香徹。</p><p>佔溪風，留溪月。堪羞損、山桃如血。直饒更、疏疏淡淡，終有一般情別。</p><p>清平樂</p><p>對晚菊作</p><p>黃花過也。月酒何曾把。寒蝶多情愛瀟灑。晴日雙雙飛下。</p><p>沉吟獨倚朱欄。採芳貽向□邊。枕上醉排金靨。幽香付與誰憐。</p><p>江神子</p><p>亳社觀梅呈範守、秦令</p><p>去年初見早梅芳。一春忙。短紅牆。馬上不禁、花惱只顛狂。蘇晉長齋猶好事，時喚我，舉離觴。</p><p>今年春事更茫茫。淺宮妝。斷人腸。一點多情、天賜骨中香。賴有飛鳧賢令尹，同我過，小橫塘。</p><p>望海潮</p><p>揚州芍藥會作</p><p>人間花老，天涯春去，揚州別是風光。紅藥萬株，佳名千種，天然浩態狂香。尊貴御衣黃。未便教西洛，獨佔花王。困倚東風，漢宮誰敢鬥新妝。</p><p>年年高會維陽。看家誇絕豔，人詫奇芳。結蕊當屏，聯葩就幄，紅遮綠繞華堂。花百映交相。更秉菅觀洧，幽意難忘。罷酒風亭，夢魂驚恐在仙鄉。</p><p>夜合花</p><p>和李浩季良牡丹</p><p>百紫千紅，佔春多少，共推絕世花王。西都萬家俱好，不為姚黃。謾腸斷巫陽。對沉香、亭北新妝。記清平調，詞成進了，一夢仙鄉。</p><p>天葩秀出無雙。倚朝暉，半如酣酒成狂。無言自有，檀心一點偷芳。念往事情傷。又新豔、曾說滁陽。縱歸來晚，君王殿後，別是風光。</p><p>下水船</p><p>和季良瓊花</p><p>百紫千紅翠。唯有瓊花特異。便是當年，唐昌觀中玉蕊。尚記得、月裡仙人來賞，明日喧傳都市。</p><p>甚時又，分與揚州本，一朵冰姿難比。曾向無雙亭邊，半酣獨倚。似夢覺，曉出瑤臺十里。猶憶飛瓊標緻。</p><p>浣溪沙</p><p>櫻桃</p><p>雨過園亭綠暗時。櫻桃紅顆壓枝低。綠兼紅好眼中迷。</p><p>荔子天教生處遠，風流一種阿誰知。最紅深處有黃鸝。</p><p>萬年歡</p><p>梅</p><p>心憶春歸，似佳人未來，香徑無跡。雪裡紅梅，因甚早知消息。百卉芳心正寂。夜不寐、幽姿脈脈。圖清曉、先作宮妝，似防人見偷得。</p><p>真香媚情動魄。算當時壽陽，無此標格。應寄揚州，何郎舊曾相識。花似何郎鬢白。恐花笑、逢花羞摘。那堪羌管驚心，也隨繁杏拋擲。</p><p>感皇恩</p><p>海棠</p><p>常歲海棠時，偷閒須到。須病尋芳懶春老。偶來恰值，半謝妖饒猶好。便呼詩酒伴，同傾倒。</p><p>繁枝高蔭，疏枝低繞。花底杯盤花影照。多情一片，恨我歸來不早。斷腸鋪碎錦，門前道。</p><p>洞仙歌</p><p>菊</p><p>今春閏好。怪重陽菊早。滿檻煌煌看霜曉。喚金錢翠雨，不稱標容，瀟灑意、陶潛詩中能道。</p><p>不應誇絕豔，曾妒春華，因甚東君意不到。又似鎖，三千漢女，偏教明妃、怨西風邊草。也何必、牛山苦沾衣，算只好龍山，醉狂吹帽。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p1.pstatp.com/large/dfic-imagehandler/06817786-d6c3-4f56-a32b-54f1c4ab9174><p class=pgc-img-caption></p></div><p>喜朝天</p><p>秦宅作，海棠 眾芳殘。海棠正輕盈，綠鬢朱顏。碎錦繁繡，更柔柯映碧，纖勻殷。誰與將紅間白，採薰籠、仙衣覆斑斕。如有意、濃妝淡抹，斜倚欄干。</p><p>夭饒向晚春後，慣因欹晴景，愁怕朝寒。縱有狂雨，便離披損，不奈幽閒。素李來禽總俗，謾遮映、終羞格疏頑。誰採顧，斜風教舞，月下庭間。</p><p>生查子</p><p>梅</p><p>青帝曉來風，偏傍梅梢緊。未放玉肌開，已覺龍香噴。</p><p>此意比佳人，爭奈非朱粉。惟有許飛瓊，風味依稀近。</p><p>少年遊</p><p>次季良韻</p><p>廬山瑤草四時春。煙鎖上宮門。記得南遊，偶尋飛澗，一洗庾公塵。</p><p>香爐高詠君家事，文彩近前人。它日騎鯨，尚憐迷路，與問眾仙真。</p><p>又</p><p>如今田野謾拋春。紅雨掩衡門。懶讀詩書，欠伸扶杖，几案任生塵。</p><p>從教便向東山老，誰知是箇中人。莫怪年來，倦尋城市，嫌我性情真。</p><p>滿江紅</p><p>次韻吊汶陽李誠之待制</p><p>華鬢春風，長歌罷、傷今感昨。春正好、瑤墀已嘆，侍臣冥寞。牙帳塵昏餘劍戟，翠帷月冷虛絃索。記往歲、龍阪誤曾登，今飄泊。</p><p>賢人命，從來薄。流水意，知誰託。繞南枝身似，未眠飛鵲。射虎山邊尋舊跡，騎鯨海上追前約。便江湖、與世永相忘，還堪樂。</p><p>離亭宴</p><p>次韻吊豫章黃魯直</p><p>丹府黃香堪笑。章臺墜鞭年少。細雨春風花落處，醉裡中人傳詔。卻上五湖船，悲歌楚狂同調。</p><p>青草荊江波渺。香爐紫霄簪小。人去江山長依舊，幼婦空傳辭妙。灑淚作招魂，楓林子規啼曉。</p><p>千秋歲</p><p>次韻吊高郵秦少游</p><p>江頭苑外。常記同朝退。飛騎軋，鳴珂碎。齊謳雲繞扇，趙舞風迴帶。嚴鼓斷，杯盤藉草猶相對。</p><p>灑涕誰能會。醉臥藤陰蓋。人已去，詞空在。兔園高宴悄，虎觀英遊改。重感慨，驚濤自卷珠沉海。</p><p>迷神引</p><p>貶玉溪對江山作</p><p>黯黯青山紅日暮。浩浩大江東注。餘霞散綺，向煙波路。使人愁，長安遠，在何處。幾點漁燈小，迷近塢。一片客帆低，傍前浦。</p><p>暗想平生，自悔儒冠誤。覺阮途窮，歸心阻。斷魂素月，一千里、傷平楚。怪竹枝歌，聲聲怨，為誰苦。猿鳥一時啼，驚島嶼。燭暗不成眠，聽津鼓。</p><p>滿江紅</p><p>赴玉山之謫，與諸父泛舟大澤，分題為別</p><p>莫話南征，船頭轉、三千餘裡。未嘆此、浮生飄蕩，但傷佳會。滿眼青山芳草外，半篙碧水斜陽裡。問此中、何處芰荷深，漁人指。</p><p>清時事，羈遊意。盡付與，狂歌醉。有多才南阮，自為知己。不似朱公江海去，未成陶令田園計。便楚鄉、風景勝吾鄉，何人對。</p><p>古陽關</p><p>寄無斁八弟宰寶應</p><p>暮草蛩吟噎。暗柳螢飛滅。空庭雨過，西風緊，飄黃葉。卷書帷寂靜，對此傷離別。重感嘆、中秋數日又圓月。</p><p>沙觜檣竿上，淮水闊。有飛鳧客，詞珠玉，氣冰雪。且莫教皓月，照影驚華髮。問幾時、清尊夜景共佳節。</p><p>玉蝴蝶</p><p>暗憶少年豪氣，爛南國、蓬島風光。醉倚吳王宮殿，不解悲涼。舞猶慵、小腰似柳，歌尚怯、嬌語如簧。好林塘。玳筵留住，彩舫攜將。</p><p>清狂。揚州一夢，中山千日，名利都忘。細數從前，眼中歡事盡成傷。去船迷、亂花流水，遺佩悄、寒草空江。黯愁腸。暮雲吟斷，青鬢成霜。</p><p>安公子</p><p>送進道四弟赴官無為</p><p>柳老荷花盡。夜來霜落平湖淨。徵雁橫天鷗舞亂，魚遊清鏡。又還是、當年我向江南興。移畫船、深渚蒹葭映。對半篙碧水，滿眼青山魂凝。</p><p>一番傷華鬢。放歌狂飲猶堪逞。水驛孤帆明夜事、此歡重省。夢迴處、詩塘春草愁難整。官情與、歸期終朝競。記它年相訪，認取斜川三逕。</p><p>惜分飛</p><p>別吳作</p><p>山水光中清無暑。是我消魂別處。只有多情雨。會人深意留人住。</p><p>不見梅花來已暮。未見荷花又去。圖畫他年覷。斷腸千古苕溪路。</p><p>又</p><p>代別</p><p>消暑樓前雙溪市。盡住水晶宮裡。人共荷花麗。更無一點塵埃氣。</p><p>不會史君匆匆至。又作匆匆去計。誰解連紅袂。大家都把蘭舟系。</p><p>離亭宴</p><p>憶吳興寄金陵懷古聲中</p><p>憶向吳興假守。雙溪四垂高柳，儀鳳橋邊蘭舟過，映水雕甍華牖。燭下小紅妝，爭看史君歸後。</p><p>攜手鬆亭難又。題詩水軒依舊。多少綠荷相倚恨，背立西風回首。悵望採蓮人，煙波萬重吳岫。</p><p>滿庭芳</p><p>憶廬山</p><p>欲買廬山，山前三畝，小橋橫過鬆間。變名吳市，誰認舊容顏。最好棲賢峽外，應自此、都隔塵寰。人稀到，壺中化國，光景更堪閒。</p><p>無心，求至道，柴門閉了，飽睡甘餐。幸兒成孫長，為掃家山。若問它年歸去，驀地也、雙槳來還。愁難會，清風萬壑，高處正躋攀。</p><p>又</p><p>次韻答季良</p><p>閒說秋來，乘槎心懶，夢迴三島波間。便思黃帽，同我老山顏。上界仙人官府，何似我、蕭散塵寰。雲無止，流泉自急，此意本來閒。</p><p>寂寥，鬆桂圃，陪君好語，亦可忘餐。況瓊枝玉蕊，秀滿春山。若問幽棲何意，莫道是、飛鳥知還。無言處，孫登半嶺，高韻更難攀。</p><p>又</p><p>用東坡韻題自畫蓮社圖</p><p>歸去來兮，名山何處，夢中廬阜嵯峨。二林深處，幽士往來多。自畫遠公蓮社，教兒誦、李白長歌。如重到，丹崖翠戶，瓊草秀金坡。</p><p>生綃，雙幅上，諸賢中履，文彩天梭。社中客，禪心古井無波。我似淵明逃社，怡顏盼、百尺庭柯。牛閒放，溪童任懶，吾已廢鞭蓑。</p><p>尾犯</p><p>廬山一名碧芙蓉</p><p>廬山小隱。漸年來疏懶，浸濃歸興。彩橋飛過，深溪地底，奔雷餘韻。香爐照日，望處與、青霄近。想群仙、呼我應還，怪來須絲垂鏡。</p><p>海上雲車回軔。少姑傳、金母信。森翠裾瓊佩，落日初霞，紛紜相映。誰見壺中景。花洞裡、杳然漁艇。別是個、瀟灑乾坤，世情塵土休問。</p><p>尉遲杯</p><p>亳社作惜花</p><p>去年時。正愁絕，過卻紅杏飛。沈吟杏子青時。追悔負好花枝。今年又春到，傍小闌、日日數花期。花有信，人卻無憑，故教芳意遲遲。</p><p>及至待得融怡。未攀條拈蕊，已嘆春歸。怎得春如天不老，更教花與月相隨。都將命、拚與酬花，似峴山、落日客猶迷。盡歸路，拍手攔街，笑人沉醉如泥。</p><p>八六子</p><p>重九即事呈徐倅祖禹十六叔</p><p>喜秋晴。淡雲縈縷，天高群雁南征。正露冷初減蘭紅，風緊潛凋柳翠，愁人漏長夢驚。</p><p>重陽景物悽清。漸老何時無事，當歌好在多情。暗自想、朱顏並遊同醉，官名韁鎖，世路蓬萍。難相見，賴有黃花滿把，從教淥酒深傾。醉休醒。醒來舊愁旋生。</p><p>臨江仙</p><p>呈祖禹十六叔</p><p>盡說彭門新半刺，昆吾剸玉如泥。功名餘事不須為。才情詩裡見，風味酒邊知。</p><p>好在阿咸同老也，青雲往歲心期。千鍾百首興來時。伯倫從婦勸，元亮信兒痴。</p><p>又</p><p>十歲兒曹同硯席，華裾織翠如蔥。一生心事醉吟中。相逢俱白首，無語對西風。</p><p>莫道樽前情調減，衰顏得酒能紅。可憐此會意無窮。夜闌人總睡，獨繞菊花叢。</p><p>驀山溪</p><p>譙園飲酒為守令作</p><p>譙園幽古，煙鎖前朝檜。搖落棗紅時，滿園空、幾株蒼翠。史君才譽，金殿握蘭人，將風調，改荒涼，便是嬉遊地。</p><p>劉郎莫問，去後桃花事。司馬更堪憐，掩金觴、琵琶催淚。愁來不醉。不醉奈愁何，汝南周，東陽沈，勸我如何醉。</p><p>又</p><p>金樽玉酒，佳味名仙檜。恐是九龍泉，堪一飲、霜毛卻翠。何須說此，只但飲陶陶，燈光底，百花春，自是仙家地。</p><p>星郎早貴，慣見風流事。留我不須歸，倒尊空、燭堆紅淚。飛鳧令尹，才調更翩翩，休弔古，枉傷神，有興來同醉。</p><p>又</p><p>亳社寄文潛舍人</p><p>蘭臺仙史，好在多情否。不寄一行書，過西風、飛鴻去後。功名心事，千載與君同，只狂飲，只狂吟，綠鬢殊非舊。</p><p>山歌村館，愁醉潯陽叟。且借兩州春，看一曲、樽前舞袖。古來畢竟，何處是功名，不同飲，不同吟，也勸時開口。</p><p>又</p><p>和王定國朝散憶廣陵</p><p>揚州全盛，往事今何處。帆錦兩明珠，罥薔薇、月中嬉語。朱衣白麵，公子似神仙，登雲嶼。臨煙渚。狂醉成懷古。</p><p>蘭舟歸後，誰與春為主。吟笑我重來，倚瓊花、東風日暮。吳霜點鬢，流落共天涯，竹西路。高陽侶。魂夢應相遇。</p><p>憶秦娥</p><p>和留守趙無媿送別</p><p>牽人意。高堂照碧臨煙水。清秋至。東山時伴，謝公攜妓。</p><p>黃菊雖殘堪泛蟻。乍寒猶有重陽味。應相記。坐中少個，孟嘉狂醉。</p><p>好事近</p><p>南都寄歷下人</p><p>絲管鬧南湖，湖上醉遊時晚。獨看小橋官柳，淚無言偷滿。</p><p>坐中誰唱解愁辭，紅妝勸金盞。物是奈人非是，負東風心眼。</p><p>阮郎歸</p><p>同十二叔泛濟州環溪</p><p>西城北渚舊追隨。荒臺今是非。白蘋無主綠浦迷。停舟憶舊時。</p><p>雙鴨戲，亂鷗飛。人家煙雨西。不成攜手摺芳菲。蘭橈惆悵歸。</p><p>又</p><p>一濠秋水淨漣漪。紅妝照水嬉。攀條尋藕怯船移。浮萍溼繡衣。</p><p>臨好景，惜輕歸。夕陽洲渚迷。城門燈火簇輪蹄。沙鷗飛去時。</p><p>又</p><p>兒童嬉戲杏花堤。春歸不解悲。重來草露溼人衣。無花空繞枝。</p><p>曾學道，久忘機。一尊甘若飴。平生魚鳥與同歸。臨風心自知。</p><p>宴桃源</p><p>往歲真源謫去。紅淚揚州留住。飲罷一帆東去，去入楚江寒雨。無緒。無緒。今夜秦淮泊處。</p><p>一叢花</p><p>謝濟倅宗室令郯送酒</p><p>王孫眉宇鳳凰雛。天與世情疏。揚州坐上瓊花底，佩錦囊、曾憶奚奴。金盞醉揮，滿身花影，紅袖競來</p><p>扶。</p><p>十年一夢訪林居。離缺重踟躕。應憐肺病臨邛客，寄洞庭、春色雙壺。天氣未佳，梅花正好，曾醉燕堂無。</p><p>又</p><p>十二叔節推以無咎生日於此聲中為辭，</p><p>依韻和答</p><p>碧山無意解銀魚。花底且攜壺。華顛又喜熊羆且，笑騏驥、老反為駒。文史漸拋，功名更懶，隨處見真如。</p><p>高情敢並漢庭疏。長揖去田廬。囊無上賜金堪散，也未妨、山獵溪漁。廉頗縱強，莫隨年少，白馬向黃榆。</p><p>又</p><p>再呈十二叔</p><p>飛鳧仙令氣如虹。脫屐向塵籠。凌煙畫像雲臺議，似眼前、百草春風。盞裡聖賢，壺中天地，高興更誰同。</p><p>應懷得雋大明宮。無事老馮公。玉山且向花間倒，任從笑、老入花叢。三徑步餘，一枝眠穩，心事付千鍾。</p><p>臨江仙</p><p>用韻和韓求仁南都留別</p><p>曾唱牡丹留客飲，明年何處相逢。忽驚鵲起落悟桐。綠荷多少恨，回首背西風。</p><p>莫嘆今宵身是客，一尊未曉猶同。此身應以去來鴻。江湖春水闊，歸夢故園中。</p><p>又</p><p>同前</p><p>常記河陽花縣裡，恰如飯顆山逢。春城何處滿絲桐。綸巾並羽扇，君有古人風。</p><p>重向樑王臺畔見，黃花綠酒誰同。新詩別後寄南鴻。回頭思照碧，人在白雲中。</p><p>浣溪沙</p><p>廣陵被召留別</p><p>帳飲都門春浪驚。東飛身與白鷗輕。淮山一點眼初明。</p><p>誰使夢迴蘭芷國，卻將春去鳳凰城。檣烏風轉不勝情。</p><p>憶少年</p><p>別歷下</p><p>無窮官柳，無情畫舸，無根行客。南山尚相送，只高城人隔。</p><p>罨畫園林溪紺碧。算重來、盡成陳跡。劉郎鬢如此，況桃花顏色。</p><p>江神子</p><p>廣陵送王左丞赴闕</p><p>舊山鉛槧倦棲遲。叩宸闈。向淮圻。五馬行春，初喜後車隨。太守風流容客醉，花壓帽，酒淋衣。</p><p>隋宮煙外草萋萋。菊花時。動旌旗。起舞留公，且住慰相思。王粲詩成何處寄，人北去，雁南飛。</p><p>虞美人</p><p>廣陵留別</p><p>江南載酒平生事。遊宦如萍寄。蓬山歸路傍銀臺。還是揚州一夢、卻驚回。</p><p>年年後土春來早。不負金尊倒。明年珠履賞春時。應寄瓊花一朵、慰相思。</p><p>金盞倒垂蓮</p><p>依韻和次膺寄楊仲謀觀察</p><p>諸阮英遊，盡千鍾飲量，百丈詞源。對舞春風，螺髻小雙蓮。念兩處、登高臨遠，又傷芳物新年。此淚不待，桓伊危柱哀弦。</p><p>身閒未應無事，趁栽梅徑裡，插柳池邊。野鶴飄颻，幽興在青田。也莫話、書生豪氣，更銘功業燕然。畢竟得意，何如月下花前。</p><p>又</p><p>次韻同寄霸師楊仲謀安撫</p><p>休說將軍，解彎弓掠地，崑嶺河源。彩筆題詩，綠水映紅蓮。算總是、風流餘事，會須行樂□年。況有一部，隨軒脆管繁弦。</p><p>多情舊遊尚憶，寄秋風萬里，鴻雁天邊。未學元龍，豪氣笑求田。也莫為、庭槐興嘆，便傷搖落悽然。後會一笑，猶堪醉倒花前。</p><p>西平樂</p><p>廣陵送王資政正仲赴闕</p><p>鳳詔傳來絳闕，當寧思賢輔。淮海甘棠惠花，霖雨商巖吉夢，熊虎周郊舊卜。千秋盛際，催促朝天歸去。動離緒。</p><p>空眷戀，難暫駐。新植雙亭臨水，風月佳名未睹。淮擬金尊時舉。況樂府、風流一部。妍歌妙舞，縈雲迴雪，親教與，恨難訴。爭欲攀轅借住。功成繡袞，重興江山作主。</p><p>御街行</p><p>待命護國院，不得入國門。寄內</p><p>年年不放春閒了。今歲銜杯少。來時柳上淺金黃，歸路玉綿吹帽。惜春長似，五陵狂俊，不道朱顏老。</p><p>斜煙薄雨青林杳。猶有鶯聲到。西園紅豔綠盤龍，辜負一年春好。錦城樂事，不關愁眼，何似還家早。</p><p>生查子</p><p>同前感舊</p><p>宮裡妒娥眉，十載辭君去。翠袖怯天寒，修竹無人處。</p><p>今日近君家，望極香車騖。一水是紅牆，有恨無由語。</p><p>青玉案</p><p>同前</p><p>十年不向都門道。信匹馬、羞重到。玉府驂鸞猶年少。宮花頭上，御爐煙底，常日朝回早。</p><p>霞觴翻手群仙笑。恨塵士人間易春老。白髮愁佔彤庭杳。紅牆天阻，碧濠煙鎖，細雨迷芳草。</p><p>水龍吟</p><p>始去齊，路逢次膺叔感別敘舊</p><p>去年暑雨鉤盤，夜闌睡起同徵轡。今年芳草，齊河古岸，扁舟同艤。萍梗孤蹤，夢魂浮世。別離常是。念當時綠鬢，狂歌痛飲，今憔悴、東風裡。</p><p>此去濟南為說。道愁腸、不醒猶醉。多情北渚，兩行煙柳，一湖春水。還唱新聲，後人重到，應悲桃李。待歸時，攬取庭前皓月，也應堪寄。</p><p>南歌子</p><p>譙園作</p><p>霜細猶欺柳，風柔已弄梅。東園捶鼓賞新醅。喚取舞周歌沈、探春回。</p><p>妙舞堪千盞，長歌可百杯。笑人將恨上春臺。勸我十分一舉、兩眉開。</p><p>醉落魄</p><p>用韻和李季良泊山口</p><p>高鴻遠鶩。溪山一帶人煙簇。知君舟近漁磯宿。輕素橫溪，天淡掛寒玉。</p><p>誰家紅袖闌干曲。南陵風軟波平綠。幽吟無伴芳尊獨。清瘦休文，一夜傷單縠。</p><p>萬年歡</p><p>次韻和季良</p><p>憶昔論心，盡青雲少年，燕趙豪俊。二十南遊，曾上會稽千仞。捐袂江中往歲，有騷人、蘭蓀遺韻。嗟管鮑、當日貧交，半成翻手難信。</p><p>君如未遇元禮，肯抽身盛時，尋我幽隱。此事談何容易，驥才方騁。彩舫紅妝圍定，笑西風、黃花班鬢。君欲問、投老生涯，醉鄉岐路偏近。</p><p>臨江仙</p><p>信州作</p><p>謫宦江城無屋買，殘僧野寺相依。鬆間藥臼竹間衣。水窮行到處，雲起坐看時。</p><p>一個幽禽緣底事，苦來醉耳邊啼。月斜西院愈聲悲。青山無限好，猶道不如歸。</p><p>虞美人</p><p>羊山餞杜侍郎郡君十二姑及外弟天逵</p><p>原桑飛盡霜空杳。霜夜愁難曉。油燈野店怯黃昏。窮途不滅酒杯深。故人心。</p><p>羊山古道行人少。也送行人老。一般別語重千金。明年過我小園林。話如今。</p><p>安公子</p><p>和次膺叔</p><p>少日狂遊好。閬苑花間同低帽。不恨千金輕散盡，恨花殘鶯老。命小轡、翩翩隨處金尊倒。從市人、拍手攔街笑。鎮瓊樓歸臥，麗日三竿未覺。</p><p>迷路桃源了。亂山瀋水何由到。撥斷朱弦成底事，痛知音人悄。似近日、曾教青鳥傳佳耗。學鳳簫、擬入煙蘿道。問劉郎何計，解使紅顏卻少。</p><p>綠頭鴨</p><p>韓師樸相公會上觀佳妓輕盈彈琵琶</p><p>新秋近，晉公別館開筵。喜清時、銜杯樂聖，未饒綠野堂邊。繡屏深、麗人乍出，坐中雷雨起鵾弦。花暖間關，冰凝幽咽。寶釵搖動墜金鈿。未彈了、昭君遺怨，四坐已悽然。西風裡、香街駐馬，嬉笑微傳。</p><p>算從來、司空慣，斷腸初對雲鬟。夜將闌、井梧下葉，砌蛩收響悄林蟬。賴得多愁，潯陽司馬，當時不在綺筵前。競歎賞、檀槽倚困，沉醉到觥船。芳春調、紅英翠萼，重變新妍。</p><p>水龍吟</p><p>寄留守無愧文</p><p>滿湖高柳搖風，坐看驟雨來湖面。跳珠濺玉，圓荷翻倒，輕鷗驚散。堂上涼生，檻前暑退，羅裾凌亂。想東山謝守，綸巾羽扇，高歌下、青天半。</p><p>應記狂吟司馬，去年時、黃花高宴。竹枝苦怨，琵琶多淚，新年鬢換。常恐歸時，眼中物是，日邊人</p><p>遠。望隋河一帶，傷心霧靄，遣離魂斷。</p><p>惜奴嬌</p><p>歌闋瓊筵，暗失金貂侶。說衷腸、丁寧囑付。棹舉帆開，黯行色、秋將暮。欲去。待卻回、高城已暮。</p><p>漁火煙村，但觸目傷離緒。此情向、阿誰分訴。那裡思量，爭知我，思量苦。最苦。睡不著、西風夜雨。</p><p>臨江仙</p><p>身外閒愁空滿眼，就中歡事常稀。明年應賦送君詩。試從今夜數，相會幾多時。</p><p>淺酒欲邀誰共勸，深情惟有君知。東溪春近好同歸。柳垂江上影，梅謝雪中枝。</p><p>又</p><p>自古齊山重九勝，登臨夢想依依。偶來恰值菊花時。難逢開口笑，須插滿頭歸。</p><p>昨夜一江風色好，平明秋浦帆飛。可憐如赴史君期。且當酬令節，不用嘆斜暉。</p><p>滿庭芳</p><p>鄉物牽情，家山回首，浩然歸興難收。報恩心事，投老拚悠悠。卻笑當年牛下，輕自許、激烈寒謳。成何事，夷猶桂輯，蘭芷詠芳洲。</p><p>人生，萍梗跡，誰非樂土，何處吾州。算不須，臨岐戃恍遲留。要看香爐瀑布，丹楓亂、江色凝秋。真堪與，瀟湘暮雨，圖上畫扁舟。</p><p>定風波</p><p>跨鶴揚州一夢迴。東風拂面上平臺。閬苑花前狂覆酒。拍手。東風騎鳳卻教來。</p><p>謫好伯陽丹井畔。官滿。平臺還見片帆開。上界雖然官府好。總道。散仙無事好追陪。</p><p>千秋歲</p><p>玉京仙侶，同受琅函結。風雨隔，塵埃絕。霞觴翻手破，閬苑花前別。鵬翼斂，人間泛梗無由歇。</p><p>豈憶山中酒，還共溪邊月。愁悶火，時間滅。何妨心似水，莫遣頭如雪。春近也，江南雁識歸時節。</p><p>又</p><p>葉舟容易，行盡江南地。南雁斷，無書至。憐君羈旅處，見我飄蓬際。如夢寐、當年閬苑曾相對。</p><p>休說深心事。但付狂歌醉。那更話，孤帆起。水精溪繞戶，雲母山相砌。君莫去，只堪伴我溪山裡。</p><p>鷓鴣天</p><p>欲上南湖彩舫嬉。還思北渚與嵐漪。圓荷蓋水垂楊暗，鸂鶒鴛鴦總下時。</p><p>持此意，遣誰知。清波還照鬢間絲。西樓重唱池塘好，應有紅妝斂翠眉。</p><p>清平樂</p><p>炎天畏景。午漏那堪永。何苦相仍愁簿領。短壑清溪牽興。</p><p>瑤臺月下曾逢。何由卻睹冰容。一笑為驅煩暑，故人元是清風。</p><p>虞美人</p><p>用韻答秦令</p><p>荒城又見重陽到。狂醉還吹帽。人生開口笑難逢。何況良辰一半、別離中。</p><p>平臺珠履登高處。猶自懷人否。且簪黃菊滿頭歸。</p><p>惟有此花風韻、似年時。</p><p>浣溪沙</p><p>江上秋高風怒號。江聲不斷雁嗷嗷。別魂迢遞為君銷。</p><p>一夜不眠孤客耳，耳邊愁聽雨蕭蕭。碧紗窗外有芭蕉。</p><p>萬年歡</p><p>寄韻次膺叔</p><p>十里環溪，記當年並遊，依舊風景。彩舫紅妝，重泛九秋清鏡。莫嘆歌臺蔓草，喜相逢、歡情猶勝。蘋洲畔、橫玉驚鸞，半天雲愁凝。</p><p>中秋醉魂未醒。又佳辰授衣，良會堪更。早歲功名，豪氣尚凌汝潁。能致黃金一井，也莫負、鴟夷高興。別有個、瀟灑田園，醉鄉天地同永。</p><p>一叢花</p><p>東君密意在花心。飛雪戲床林。多情定怪春來晚，故穿花、千點深深。煙柳上輕，風絲漫嫋，樓閣晚還陰。</p><p>雕樑雙燕悄來音。簾幕鎮沉沉。西城未有花堪採，醉狂興、冷落難禁。應約萬紅，商量細細，留向未開尋。</p><p>減字木蘭花</p><p>和求仁南郡都別</p><p>萍蓬行路。來不多時還遣去。</p><p>會有重來。還把清尊此地開。</p><p>隋河楊柳。見我五年三執手。</p><p>紅淚多情。待得重來走馬迎。</p><p>菩薩蠻</p><p>玉京不許塵容到。疏慵只合疏慵老。鷗鳥共煙波。田夫與醉歌。</p><p>忘懷無物我。莫似陳驚坐。勳業付長閒。西山爽氣間。</p><p>鷓鴣天</p><p>杜四侍郎郡君十二姑生日</p><p>吉夢靈蛇朱夏宜。佳辰阿母會瑤池。竹風荷雨來消暑，玉李冰瓜可療飢。</p><p>心悟了，道成時。不勞龍女騁威儀。僧祇世界供遊戲，賢懿光陰比壽期。</p><p>鳳簫吟</p><p>永嘉郡君生日</p><p>曉曈曨。雨和雨細，南園次第春融。嶺梅猶妒雪，露桃雲杏，已綻碧呈紅。一年春正好，助人狂、飛燕</p><p>遊蜂。更吉夢良辰，對花忍負金鐘。</p><p>香濃。博山瀋水，小樓清旦，佳氣蔥蔥。舊遊應未改，武陵花似錦，笑語相逢。蕊宮傳妙訣，小金丹、同換冰容。況共有、芝田舊約，歸去雙峰。</p><p>梁州令</p><p>同前</p><p>二月春猶淺。去年櫻桃開遍。今年春色怪遲遲，紅梅常早，未露胭脂臉。</p><p>東君故遣春來緩。似會人深願。蟠桃新鏤，雙盞相期，似此春長遠。</p><p>引駕行</p><p>同前亦名長春</p><p>春雲輕鎖，春風乍扇園林曉。掃華堂，正桃李芳時，誕辰還到。年少。記絳蠟光搖，金猊香郁寶妝了。驟駿馬、天街向晚，喜同車、詠窈窕。</p><p>多少。盧家壺範，杜曲家聲榮耀。慶孟光齊眉，</p><p>馮唐白首，鎮同歡笑。縹緲。待琅函深討。芝田高隱去偕老。自別有、壺中永日，比人間好。</p><p>菩薩蠻</p><p>同前</p><p>百花含東風裡。南園小雨朱扉啟。春色一年年。年年花共妍。</p><p>清談招隱去。莫認如賓處。華髮好風光。林間此味長。</p><p>點絳脣</p><p>同前</p><p>回雁風微，養花濃淡天容好。似春知道。吉夢佳辰到。</p><p>共樂春臺，攜手蓬萊小。同傾禱。願春不老。歲歲尋芳草。</p><p>上林春</p><p>韓相生日</p><p>天惜中秋，三夜淡雲，佔得今宵明月。孟陬歲好，金風氣爽，清時挺生賢哲。相門出相，算鍾慶、自應累葉。乍歸來，暫燕處，共仰赤松高轍。</p><p>想人生、會須自悅。浮雲事、笑裡尊前休說。舊有袞衣，公歸未晚，千歲盛明時節。命圭相印，看重賞、晉公勳業。濟生靈，共富壽，海深天闊。</p><p>楊柳枝</p><p>素色清薰出俗華。臘前花。軒前愛日掃雲遮。幾枝斜。</p><p>月淡紗窗香暗透，白於紗。幽人獨酌對芳葩。興無涯。</p><p>驀山溪</p><p>鳳凰山下，東畔青苔院。記得當初個，與玉人、幽歡小宴。黃昏風雨，人散不歸家，簾旌卷。燈火顫。驚擁嬌羞面。</p><p>別來憔悴，偏我愁無限。歌酒情都減，也不獨、朱顏改變。如今桃李，湖上泛舟時，青天晚。青山遠。願見無由見。</p><p>又</p><p>自來相識，比你情都可。咫尺千里算，惟孤枕、單衾知我。終朝盡日，無緒亦無言。我心裡，忡忡也，一點全無那。</p><p>香箋小字，寫了千千個。我恨無羽翼，空寂寞、青苔院鎖。昨朝冤我，卻道不如休，天天天，不曾麼，因甚須冤我。</p><p>生查子</p><p>夜飲別佳人，梅小猶飄雪。忍淚一春愁，過卻花時節。</p><p>相見話相思，重與臨風月。休似那回時，無事還輕別。</p><p>少年遊</p><p>當年攜手，是處成雙，無人不羨。自間阻、五年也，一夢擁、嬌嬌粉面。</p><p>柳眉輕掃，杏腮微拂，依前雙靨。盛睡裡、起來尋覓，卻眼前不見。</p><p>青玉案</p><p>三年宋玉牆東畔。怪相見、常低面。一曲文君芳心亂。匆匆依舊吹散，月淡梨花館。</p><p>秋娘苦妒浮金盞。漏些子堪猜是嬌盼。歸去相思腸應斷。五更無寐，一懷好事，依舊藍橋遠。</p><p>江城子</p><p>贈次膺叔家娉娉</p><p>娉娉聞道似輕盈。好佳名。也堪稱。楚觀雲歸，重見小樊驚。豆寇梢頭春尚淺，嬌未顧，已傾城。</p><p>章臺休詠舊青青。惹離情。恨難平。無事飛花，撩亂撲旗亭。不似劉郎春草小，能步步，伴人行。</p><p>青玉案</p><p>傷娉娉</p><p>彩雲易散琉璃脆。念往事、心將碎。只合人間十三歲。百花開盡，丁香獨自。結恨春風裡。</p><p>小園幽檻經行地。恨春草佳名謾拋棄。簇蝶羅裙休將施，香殘燭燼，微風觸幔，彷彿嬌嚬是。</p><p>勝勝慢</p><p>家妓榮奴既出有感</p><p>朱門深掩，擺盪春風，無情鎮欲輕飛。斷腸如雪，撩亂去點人衣。朝來半和細雨，向誰家、東館西池。算未肯、似桃含紅蕊，留待郎歸。</p><p>還記章臺往事，別後縱青青，似舊時垂。灞岸行人多少，竟折柔支。而今恨啼露葉，鎮香街、拋擲因誰。又爭可、妒郎誇春草，步步相隨。</p><p>點絳脣</p><p>同前</p><p>檀口星眸，豔如桃李情柔惠。據我心裡。不肯相拋棄。</p><p>哭怕人猜，笑又無滋味。忡忡地。系人心裡。一句臨岐誓。</p><p>永遇樂</p><p>贈雍宅璨奴</p><p>銀燭將殘，玳筵初散，依舊愁緒。醉裡凝眸，嬌來縱體，此意難分付。憐伊只似，風前輕燕，好語暫來還去。重樓靜，珠簾休下，待掃畫樑留住。</p><p>青娥皓齒，雲鬟花面，見了綺羅無數。只你厭厭，教人竟日，一點無由訴。如今拚了，縈眠惹夢，沒個頓身心處。深誠事，驂鸞解佩，是許未許。</p><p>虞美人</p><p>代內</p><p>梅花時候君輕去。曾寄紅箋句。胡麻好種少人知。正是歸時何處、誤芳期。</p><p>誰教又作狂遊遠。歸路楊花滿。當年不負瑣窗春。老向長楸走馬、更愁人。</p><p>行香子</p><p>贈輕盈</p><p>柳態纖柔，雪豔疏明。問人來、人道輕盈。張琵蓮臉，一寸波橫。比瀟灑處，猶難稱，此嘉名。</p><p>花前燭下，微嚬淺笑，要題詩、盞畔低聲。司空自慣，狂眼須驚。也不辭寫，雙羅帶，恐牽情。</p><p>感皇恩</p><p>終歲憶春回，西園行盡。歡喜梅梢上春信。去年攜手，暗約芳時還近。燕來鶯又到，人無準。</p><p>憑誰向道，流光一瞬。佳景閒無事衣褪。春歸何處，又對飛花難問。舊歡都未遇，成新恨。</p><p>臨江仙</p><p>代內</p><p>馬上匆匆聽鵲喜，朦朧月淡黃昏。碧羅雙扇擁朝雲。粉光先辨臉，硃色怎分脣。</p><p>暫別寶奩蛛網遍，春風淚汙榴裙。香箋小字寄行雲。纖腰非學楚，寬帶為思君。</p><p>碧牡丹</p><p>王晉卿都尉宅觀舞</p><p>院宇簾垂地。銀箏雁、低春水。送出燈前，婀娜腰肢柳細。步蹙香裀，紅浪隨鴛履。梁州緊，鳳翹墜。悚輕體。</p><p>繡帶因風起。霓裳恐非人世。調促香檀、困入流波生媚。上客休辭，眼亂尊中翠。玉階霜透羅袂。</p><p>少年遊</p><p>前時相見，樓頭窗畔，尊酒望銀蟾。如今間阻，銀蟾又滿，小閣下珠簾。</p><p>願得吳山山前雨，長恁晚廉纖。不見樓頭嬋娟月，且寂寞、閉窗眠。</p><p>西江月</p><p>似有如無好事，多離少會幽懷。流鶯過了又蟬催。腸斷碧雲天外。</p><p>不寄書還可恨，全無夢也堪猜。秋風吹淚上樓臺。只恐朱顏便改。</p><p>鷓鴣天</p><p>繡幕低低拂地垂。春風何事入羅幃。胡麻好種無人種，正是歸時君未歸。</p><p>臨晚景，憶當時。愁心一動亂如絲。夕陽芳草本無恨，才子佳人空自悲。</p><p>滿江紅</p><p>寄內</p><p>月上西窗，書幃靜、燈明又減。水漏澀、銅壺香燼，夜霜如雪。睡眼不曾通夕閉，夢魂爭得連宵接。念碧雲、川路古來長，無由越。</p><p>鸞釵重，青絲滑。羅帶緩，小腰怯。伊多感那更，恨離傷別。正是少年佳意氣，漸當故里春時節。歸去來、莫教子規啼，芳菲歇。</p><p>菩薩蠻</p><p>代歌者怨</p><p>絲篁鬥好鶯羞巧。紅檀微映燕脂小。當□斂雙蛾。曲中幽恨多。</p><p>知君憐舞袖。舞要歌成就。獨舞不成妍。因歌舞可憐。</p><p>臨江仙</p><p>離別尋常今白首，更須竹雨蕭蕭。不應都佔世間豪。清風居士手，楊柳洛城腰。</p><p>文字功名真自誤，從今好月良宵。只消憐取董嬌饒。修門君自到，不用我詞招。</p><p>又</p><p>晁達州見和</p><p>君似蒼崖千仞竹，一枝孤映蒿蕭。簞瓢不減萬鍾豪。閒情搔短髮，佳句詠纖腰。</p><p>罷酒蘭舟回楚柂，相思何處今宵。淮南幽桂水雲饒。他年春草恨，應有小山招。</p><p>紫玉簫</p><p>過堯民金部四叔位見韓相家姬輕盈所留題</p><p>羅綺叢中，笙歌叢裡，眼狂初認輕盈。無花解比，似一鉤新月，雲際初生。算不虛得，都古與、第一佳名。輕歸去，那知有人，別後牽情。</p><p>襄王自是春夢，休謾說東牆，事晚難憑。誰教慕宋，要題詩曾倚。寶柱低聲。似瑤臺曉，空暗想、眾裡飛瓊。餘香冷、猶在小窗，一到魂驚。</p><p>鬥百草</p><p>別日常多，會時常少天難曉。正喜花開，又愁花謝，春也似人易老。慘無言、念舊日朱顏，清歡莫笑。便苒苒如雲，霏霏似雨，去無音耗。</p><p>追想牆頭梅下，門裡桃邊，名利為伊都忘了。血寫香箋，淚封羅帕，記三日、離腸恨攪。如今事，十二樓空憑誰到。此情悄。擬回船、武陵路杳。</p><p>又</p><p>往事臨邛，舊遊雅態羞重憶。解賦才高，好音情慧，琴裡句中暗識。正當年、似閬苑瓊枝，朝朝相倚。便滌器何妨，當爐正好，鎮同比翼。</p><p>誰使褰裳佩失，推枕雲歸，惆悵到今遺恨積。雙鯉書來，大刀詩意，縱章臺、青青似昔。重尋事，前度劉郎轉愁寂。謾贏得。對東風、對花嘆息。</p><p>鬥百花</p><p>汶妓閻麗</p><p>小小盈盈珠翠。憶得眉長眼細。曾共映花低語，已解傷春情意。重向溪堂，臨風看舞梁州，依舊照人秋水。轉更添姿媚。</p><p>與問階上，簸錢時節，記微笑，但把纖腰，向人嬌倚。不見還休，誰教見了厭厭，還是向來情味。</p><p>又</p><p>汶妓褚延娘</p><p>臉色朝霞紅膩。眼色秋波明媚。雲度小釵濃鬢。雪秀輕綺香臂。不語凝情，教人喚得回頭，斜盼未知何意。百態生珠翠。</p><p>低問石上，鑿井何由及底。微向耳邊，同心有緣千里。飲散西池，涼蟾正滿紗窗，一語系人心裡。</p><p>又</p><p>斜日東風深院。繡幕低迷歸燕。瀟灑小屏嬌面，彷彿燈前初見。與選筵中，銀盆半拆姚黃，插向鳳凰釵畔。微笑遮紈扇。</p><p>教展香裀，看舞霓裳促遍。紅颭翠翻，驚鴻乍拂秋岸。柳困花慵，盈盈自整羅巾，須勸倒金盞。</p><p>御街行</p><p>天街月照珠簾粉。嚲轡曾相近。繁華樂事老來慵，對酒尚憐佳景。王孫年少，風流應更，無奈春愁悶。</p><p>幽期莫誤香閨恨。羅帶今朝褪。月圓花好一般春，觸處總堪乘興。有人惆悵，何如歸好，相見憑君問。</p><p>南歌子</p><p>睡起臨窗坐，妝成傍砌閒。春來莫卷繡簾看。嫌怕東風吹恨、在眉間。</p><p>鸚鵡花前弄，琵琶月下彈。驀然收袖倚欄干。一</p><p>向思量何事、點雲鬟。</p><p>清平樂</p><p>寒風雁度。聲向千門去。也到文闈校文處。也到文君繡戶。</p><p>背燈解帶驚魂。長安此夜秋聲。早是夜寒不寐，五更風雨無情。</p><p>好事近</p><p>歸路苦無多，正值早秋時節。應是畫簾靈鵲，把歸期先說。</p><p>就中風送馬蹄輕，人意漸歡悅。此夜醉眠無夢，任西樓斜月。</p><p>調笑</p><p>西子蓋聞民俗殊方，聲音異好。洞庭九奏，謂踴躍於魚龍；子夜四時，亦欣愉於兒女。欲識</p><p>風謠之變，請觀調笑之傳。上佐清歡，深慚薄伎。</p><p>西子</p><p>西子江頭自浣紗。見人不語入荷花。天然玉貌非朱粉，消得人看隘若耶。遊冶誰家少年伴。三三五五垂楊岸。紫騮飛入亂紅深，見此踟躕但腸斷。</p><p>腸斷。越江岸。越女江頭紗自浣。天然玉貌鉛紅淺。自弄芙蓉日晚。紫騮嘶去猶回盼。笑入荷花不見。</p><p>宋玉</p><p>楚人宋玉多微詞。出遊白馬黃金羈。殷勤扣戶主人女，上客日高無乃飢。琴彈秋思明心素。女為客歌客無語。冠纓定掛翡翠釵，心亂誰知歲將暮</p><p>將暮。亂心素。上客風流名重楚。臨街下馬當窗戶。飯煮雕胡留住。瑤琴促軫傳深語。萬曲樑塵不顧。</p><p>大堤</p><p>妾家朱戶在橫塘。青雲作髻月為璫。常伴大堤諸女士，誰令花豔獨驚郎。踏堤共唱襄陽樂。軻峨大艑帆初落。宜城酒熟持勤郎，郎今欲渡風波惡</p><p>波惡。倚江閣。大艑軻峨帆夜落。橫塘朱戶多行樂。大堤花容綽約。宜城春酒郎同酌。醉倒銀缸羅幕。</p><p>解珮</p><p>當年二女出江濱。容止光輝非世人。明璫戲解贈行客，意比驂鸞天漢津。恍如夢覺空江暮。</p><p>雲雨無蹤珮何處。君非玉斧望歸來，流水桃花定相誤</p><p>相誤。空凝佇。鄭子江頭逢二女。霞衣曳玉非塵土。笑解明璫輕付。月從雲墮勞相慕。自有驂鸞仙侶。</p><p>回紋</p><p>竇家少婦美朱顏。藁砧何在山復山。多才況是天機巧，象床玉手亂紅間。織成錦字縱橫說。</p><p>萬語千言皆怨別。一絲一縷幾縈迴，似妾思君腸</p><p>寸結</p><p>寸結。肝腸切。織錦機邊音韻咽。玉琴塵暗薰爐歇。望盡床頭秋月。刀裁錦斷詩可滅。恨似連環難絕。</p><p>唐兒</p><p>頭玉磽磽翠刷眉。杜郎生得好男兒。惟有東家嬌女識，骨重神寒天妙姿。銀鸞照衫馬絲尾。折花正值門前戲。儂笑書空意為誰，分明唐字深</p><p>心記</p><p>心記。好心事。玉刻容顏眉刷翠。杜郎生得真男子。況是東家妖麗。眉尖春恨難憑寄。笑作空中唐字。</p><p>春草</p><p>劉郎初見小樊時。花面丫頭年未笄。千金欲</p><p>置名春草，圖得身行步步隨。郎去蘇臺雲水國。</p><p>青青滿地成輕擲。聞君車馬向江南，為傳春草遙相憶</p><p>相憶。頓輕擲。春草佳名慚贈璧。長洲茂苑吳王國。自有芊綿碧色。根生土長銅駝陌。縱慾隨君爭得。</p><p>洞仙歌</p><p>泗州中秋作，此絕筆之詞也</p><p>青煙冪處，碧海飛金鏡。永夜閒階臥桂影。露涼時、零亂多少寒螿，神京遠，惟有藍橋路近。</p><p>水晶簾不下，雲母屏開，冷浸佳人淡脂粉。待都將許多明，付與金尊，投曉共、流霞傾盡。更攜取、胡床上南樓，看玉做人間，素鞦韆頃。</p><p>下水船</p><p>上客驪駒系。驚喚銀屏睡起。困倚妝臺，盈盈正解羅髻。鳳釵垂，繚繞金盤玉指。巫山一段雲委。</p><p>半窺鏡、向我橫秋水。斜頷花枝交鏡裡。淡拂鉛華，匆匆自整羅綺。斂眉翠。雖有愔愔密意，空作江邊解佩。</p><p>失調名</p><p>殘臘初雪霽。梅白飄香蕊。依前又還是，迎春時候，大家都備。灶馬門神，酒酌酴酥，桃符盡書吉利。</p><p>五更催驅儺，爆竹起。虛耗都教退。交年換新歲。長保身榮貴。願與兒孫、盡老今生，神壽遐昌，年年共同守歲。</p><p>洞仙歌</p><p>江陵種橘，尚比封侯貴。何況江濤轉千里。帶天香，含洞乳，宜入春盤，紅荔子，馳驛風流僅比。</p><p>齒疏潘令老，怯咀冰霜，十顆金苞謾分遺。記觴前、須細認，別有餘甘，從此去，枉卻栽桃種李。想相如酒渴對文君，迥不是人間，等閒風味。</p><p>又</p><p>溫江異果，惟有泥山貴。驛送江南數千裡。半含霜，輕噀霧，曾怯吳姬，親贈我，綠橘黃柑怎比。</p><p>雙親雲水外，遊子空懷，惆悵無人可歸遺。報周郎、須念我，物少情多，春酒醉，獨勝甜桃醋李。況燈火樓臺近無宵，似不減年時，袖中香味。</p><p>朝天子</p><p>酒醒情懷惡。金縷褪、玉肌如削。寒食過卻。海棠花零落。</p><p>漸日照闌干、煙淡薄。繡額珠簾籠畫閣。春睡著。覺來失、鞦韆期約。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p3.pstatp.com/large/dfic-imagehandler/fe5e17a2-7262-4a52-bfc4-9ccda9242051><p class=pgc-img-caption></p></div><h1 class=ql-align-center>陳師道</h1><p>陳師道</p><p>師道字無已，一字履常，號後山居士，彭城（今徐州）人。生於皇祐五年（1053）。元祐中，以蘇軾、傅堯俞、孫覺薦，授徐州教授。建中靖國元年（1101），為祕書省正字，扈從南郊，不屑服趙挺之衣，以寒疾卒，年四十九。有後山詞。</p><p>菩薩蠻</p><p>七夕</p><p>行雲過盡星河爛。爐煙未斷蛛絲滿。想得兩眉顰。停針憶遠人。</p><p>河橋知有路。不解留郎住。天上隔年期。人間長別離。</p><p>又</p><p>東飛烏鵲西飛燕。盈盈一水經年見。急雨洗香車。天回河漢斜。</p><p>離愁千載上。相遠長相望。終不似人間。回頭萬里山。</p><p>又</p><p>綺樓小小穿針女。秋光點點蛛絲雨。今夕是何宵。龍車烏鵲橋。</p><p>經年謀一笑。豈解令人巧。不用問如何。人間巧更多。</p><p>又</p><p>銀潢清淺填烏鵲。畫簾急雨長河落。初月未成圓。明星惜此筵。</p><p>愁來無斷絕。歲歲年年別。不用淚紅滋。年年歲歲期。</p><p>木蘭花</p><p>陰陰雲日江城晚。小院迴廊春已滿。誰教言語似鸝黃，深閉玉籠千萬怨。</p><p>蓬萊易到人難見。香火無憑空有願。不辭歌裡斷人腸，只怕有腸無處斷。</p><p>南柯子</p><p>賀彭舍人黃堂成</p><p>故國山河在，新堂冰雪生。萬家和氣賀初成。人在笙歌聲裡、暗生春。</p><p>今代無雙士，當年第一人。杯行到手莫辭頻。明日鳳池歸路、隔清塵。</p><p>西江月</p><p>席上勸彭舍人飲</p><p>樓上風生白羽，尊前笑出青春。破紅展翠恰如今。把酒如何不飲。</p><p>繡幕燈深綠暗，畫簾人語黃昏。晚雲將雨不成陰。竹月風窗弄影。</p><p>菩薩蠻</p><p>和彭舍人留別</p><p>喧喧車馬西郊道。臨行更覺人情好。住有一年情。去留千載名。</p><p>離歌聲欲盡。只作常時聽。天上玉堂東。陽春是夢中。</p><p>虞美人</p><p>席上贈王提刑</p><p>城南觀閣連雲起。形像丹青裡。使君笳鼓渡江來。盡帶江南春色、放春回。</p><p>青春欲住風催去。流水花無數。尊前觸目一番新。只有玉樓明月、記遊人。</p><p>木蘭花</p><p>汝陰湖上同東坡用六一韻</p><p>湖平木落搖空闊。葉底流泉鳴復咽，酒邊清漏往時同，花裡朱弦纖手抹。</p><p>風光過手春冰滑。十事違人常七八。不將白髮並黃花，擬下清流攬明月。</p><p>南鄉子</p><p>九日用東坡韻</p><p>晴野下田收。照影寒江落雁洲。禪榻茶爐深閉，颼颼。橫雨旁風不到頭。</p><p>登覽卻輕酬。剩作新詩報答秋。人意自闌花自好，休休。今日看時蝶也愁。</p><p>又</p><p>潮落去帆收。沙漲江迴旋作洲。側帽兒行斜照裡，颼颼。卷地風前更掉頭。</p><p>語妙後難酬。回雁峰南未得秋。喚取佳人聽舊曲，休休。瘴雨無花孰與愁。</p><p>西江月</p><p>詠酴醾菊</p><p>點點輕黃減白，垂垂重露生鮮。肌香骨秀月中仙。雪滿瑤臺曳練。</p><p>綽約卻宜長見，清真不假餘妍。殷勤與插小嬋娟。要試尊前玉面。</p><p>又</p><p>詠榴花</p><p>葉葉枝枝綠暗，重重密密紅滋。芳心應恨賞春遲。不會春工著意。</p><p>晚照酒生嬌面，新妝睡汙胭脂。憑將雙葉寄相思。與看釵頭何似。</p><p>菩薩蠻</p><p>髻釵初上朝雲卷。眼波翻動眉山遠。一曲杜韋娘。當年枉斷腸。</p><p>佳期如好月。擬滿還須缺。別易見應難。長鬚仔細看。</p><p>減字木蘭花</p><p>九日</p><p>清尊白髮。曾是登臨年少客。</p><p>不似當年。人與黃花兩並妍。</p><p>來愁去恨。十載相看情不盡。</p><p>莫更思量。夢破春回枉斷腸。</p><p>滿庭芳</p><p>詠茶</p><p>閩嶺先春，琅函聯璧，帝所分落人間。綺窗纖手，一縷破雙團。雲裡游龍舞鳳，香霧起、飛月輪邊。華</p><p>堂靜，松風竹雪，金鼎沸湲潺。</p><p>門闌。車馬動，扶黃籍白，小袖高鬟。漸胸裡輪囷，肺腑生寒。喚起謫仙醉倒，翻湖海、傾瀉濤瀾。笙歌散，風簾月幕，禪榻鬢絲斑。</p><p>南鄉子</p><p>急雨打寒窗。雨氣侵燈暗壁缸。窗下有人挑錦字，行行。淚溼紅綃減舊香。</p><p>往事最難忘。更著秋聲說斷腸。曲渚圓沙風葉底，藏藏。誰使鴛鴦故作雙。</p><p>清平樂</p><p>二首</p><p>休休莫莫。更莫思量著。記著不如渾忘著。百種尋思枉卻。</p><p>繡囊錦帳吹香。雄蜂雌蝶難雙。眉上放開春色，眼前憐取新郎。</p><p>又 藏藏摸摸。好事爭如莫。背後尋思渾是錯。猛與將來放著。</p><p>吹花捲絮無蹤。晚妝知為誰紅。夢斷腸臺雲雨，世間不要春風。</p><p>南鄉子</p><p>陰重雨垂垂。並馬西郊試薄衣。紅蕊未開花已過，遲遲。不見東風著意時。</p><p>酒到更須辭。報答春光舊有期。勤苦著書妨作樂，痴痴。莫學衰翁萬事非。</p><p>羅敷媚</p><p>二首和何大夫酴醾菊</p><p>春風吹盡秋光照，瘦減初黃。改樣新妝。特地相逢只認香。</p><p>南臺九日登臨處，不共飛觴。鏡裡伊傍。獨秀釵頭殿眾芳。</p><p>又</p><p>芙蓉不借韶華助，故著緗黃。宿面留妝。不出寒花只暫香。</p><p>傷春不盡悲秋苦，落蕊浮觴。知在誰傍。一笑盈盈百種芳。</p><p>木蘭花</p><p>和何大夫</p><p>榮光休氣天為瑞。道祖當天傳寶裔。千年昌運此時逢，四海歡聲今日沸。</p><p>濛濛香霧沾衣膩。漠漠輕寒梅柳細。封人長有祝堯心，從此年年並歲歲。</p><p>木蘭花減字</p><p>贈晃無咎舞鬟</p><p>娉婷娜嫋。紅落東風青子小。妙舞逶迤。拍誤周郎卻未知。</p><p>花前月底。誰喚分司狂御史。欲語還休。喚不回頭莫著羞。</p><p>又</p><p>娉娉嫋嫋。芍藥枝頭紅玉小。舞袖遲遲。心到郎邊客已知。</p><p>當筵舉酒。勸我尊前松柏壽。莫莫休休。白髮簪花我自羞。</p><p>臨江仙</p><p>離別尋常今白首，更須竹雨蕭蕭。不應都佔世間豪。清風居士手，楊柳洛城腰。</p><p>文字功名真自誤，從今好月良宵。只消憐取董嬌饒。修門君自到，不用我詞招。</p><p>南柯子</p><p>問王立之督茶</p><p>天上云為瑞，人間睡作魔，疏簾清簟汗成河。酒醒夢迴眵眼、費摩挲。</p><p>但有寒暄問，初無鳳鳥過。塵生銅碾網生羅。一諾十年猶未、意如何。</p><p>木蘭花減字</p><p>勻紅點翠。取次梳妝誰得似。風柳腰枝。盡日纖柔屬阿誰。</p><p>嬌嬌小小。卻是尋春人較老。著便休痴。付與風流幕下兒。</p><p>清平樂</p><p>二首</p><p>秋聲隱地。葉葉無留意。冰簟流光團扇墜。驚起雙棲燕子。</p><p>夜堂簾合迴廊。風帷吹亂凝香。臥看一庭明月，曉衾不耐初涼。</p><p>又</p><p>秋光燭地。簾幕生秋意。露葉翻風驚鵲墜。暗落青林紅子。</p><p>微行聲斷長廊。薰爐衾換生香。滅燭卻延明月，攬衣先怯微涼。</p><p>卜算子</p><p>纖軟小腰身，明秀天真面。淡畫修眉小作春，中有相思怨。</p><p>背立向人羞，顏破因誰倩。不比陽臺夢裡逢，親向尊前見。</p><p>洛陽春</p><p>酒到橫波嬌滿。和香噴面。攀花落雨祝東風，誚不借、周郎便。</p><p>背立腰肢挪捻。更須回盼。多生不作好因緣。甚只向、尊前見。</p><p>浣溪沙</p><p>暮葉朝花種種陳。三秋作意向詩人。安排雲雨要新清。</p><p>隨意且須追去馬，輕衫從使著行塵。晚窗誰念一愁新。</p><p>臨江仙</p><p>送疊羅菊與趙使君</p><p>官樣初黃過閨九。鮮妍時更宜寒。挽回人意不成闌。香羅堆葉密，芳意著心單。</p><p>過與後房歌舞手，輕盈喜色生顏。墮釵擁髻與垂鬟。欲知誰稱面，遍插一枝看。</p><p>清平樂</p><p>並引詠柑子菊</p><p>柑子菊姿韻俱勝，如王謝家十五女兒，而名</p><p>不雅馴，為改之曰官樣黃，作清平樂詞，且令方</p><p>內知有此名也。</p><p>重重疊疊。娜嫋裙千褶。時樣官黃香百葉。一歲相逢兩節。</p><p>曲闌繞遍芳叢。一枝作意妍穠。折得有誰相憶，卻須還與秋風。</p><p>南鄉子</p><p>並引</p><p>晁大夫增飾披雲，務欲壓黃樓，而張、馬二子，皆當年尊下世所謂英英、盼盼者。盼卒，英嫁，而盼之子瑩，頗有家風，而曹妓未有顯者，黃樓不可勝也。作南鄉子以歌之。</p><p>風絮落東鄰。點綴繁枝旋化塵。關鎖玉樓巢燕子，冥冥。桃李摧殘不見春。</p><p>流轉到如今。翡翠生兒翠作衿。花樣腰身官樣立，婷婷。困倚闌干一欠伸。</p><p>其二</p><p>詠棣棠菊</p><p>亂蕊壓枝繁。堆積金錢鬧作團。晚起塗黃仍帶酒，看看。衣剩腰肢故著單。</p><p>薄瘦卻禁寒。牽引人心不放闌。擬折一枝遮老眼，難難。蝶橫蜂爭只倚闌。</p><p>臨江仙</p><p>曲巷斜街信馬，小橋流水誰家。淺衫深袖倚門斜。只緣些子意，消得百般誇。</p><p>粉面初生明月，酒容欲退朝霞。春風還解染霜華。肯持鴛綺被，來伴杜家花。</p><p>蝶戀花</p><p>送彭舍人罷徐</p><p>九里山前千里路。流水無情。只送行人去。路轉河回寒日暮。連峰不許得回顧。</p><p>水解隨人花卻住。衾冷香銷，但有殘妝汙。淚入長江空幾許。雙洪一抹無尋處。</p><p>西江月</p><p>詠丁香菊</p><p>淺色千重柔葉，深心一點嬌黃。只消可意更須香。好個風流模樣。</p><p>玉蕊今誰攀折，詩人此日淒涼。正須蠻素作伊涼。與插釵傍鬢上。</p><p>洛陽春</p><p>素手拈花纖軟。生香相亂。卻須詩力與丹青，恐俗手、難成染。</p><p>一顧教人微倩。那堪親見。不辭紫袖拂清塵，也要識、春風面。</p><p>菩薩蠻</p><p>寄趙使君</p><p>清詞麗句前朝曲。使君借與燈前讀。讀罷已三更。寒窗雨打聲。</p><p>應憐詩客老。要使情懷好。猶有解歌人。尊前未得聽。</p><p>木蘭花減字</p><p>和人對雪</p><p>清愁疊積。更莫遲留春酒逼。吹面和風。梅信新來一線通。</p><p>危樓曉望。雪滿群山開畫障。目斷瑤川。同憑闌干意幾般。</p><p>卜算子</p><p>送梅花與趙使君</p><p>梅嶺數枝春，疏影斜臨水。不借芳華只自香，嬌面長如洗。</p><p>還把最繁枝，過與偏憐底。試傍鸞臺仔細看，何似丹青裡。</p><p>漁家傲</p><p>從叔父乞蘇州溼紅箋</p><p>一舸姑蘇風雨疾。吳箋滿載紅猶溼。色潤朝花光觸日。人未識。街南小阮應先得。</p><p>青入柳條初著色。溪梅已露春消息。擬作新詞酬帝力。輕落筆。黃秦去後無強敵。</p><p>少年遊</p><p>御園果子壓枝繁。看看分摘無緣。團沙弄雪，勞心費手，不肯暫時圓。</p><p>賽神舊願心兒有，終了待、幾時還。芍藥梢頭，紅紅白白，一種幾千般。</p><p>南鄉子</p><p>嫋娜破瓜餘。豆寇梢頭二月初。眾裡腰肢遙可識，應殊。暗裡猶能摸得渠。</p><p>醉側不須扶。喚作周家行畫圖。背立欠伸花絮底，知無。未信丹青畫得如。</p><p>木蘭花減字</p><p>今年百五。風日清明塵不舉。紫秀紅陳。三節煙花次第春。</p><p>來輿去馬。千念一空春事謝。白下門東。誰見初楊弄晚風。</p><p>踏莎行</p><p>紅上花梢，風傳梅信。青春欲動群芳競。林聲鳥語帶餘寒，江光野色開遊徑。</p><p>乍雨還晴，暄寒不定。重門深院簾帷靜。又還日日喚愁生，到誰準擬風流病。</p><p>菩薩蠻</p><p>佳人</p><p>曉來誤入桃源洞。恰見佳人春睡重。玉腕枕香腮。荷花藕上開。</p><p>一扇俄驚起。斂黛凝秋水。笑倩整金衣。問郎來幾時。</p><p>卜算子</p><p>搖風影似凝，帶雪香如抱。開盡南枝到北枝，不道春將老。</p><p>飄颻姑射仙，誰識冰肌好。會有青綾夢覺人，可愛池塘草。</p><p>二</p><p>繡幕罩梅花，莫放清香透。鑑裡朱顏歲歲移，只道花依舊。</p><p>把酒問梅花，知我離情否。若使梅花知我時，料得花須瘦。</p><p>三</p><p>雪暗嶺頭雲，竹冷溪邊樹。還似瀟湘縹緲人，玉骨籠香霧。</p><p>月下幽香度。夢裡香魂駐。回首南枝酒半醺，寂寞無尋處。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p1.pstatp.com/large/dfic-imagehandler/c70314e1-9d01-4c3b-b990-4c74205c87f7><p class=pgc-img-caption></p></div><h1 class=ql-align-center>青幕子婦</h1><p>青幕子婦</p><p>原為妓，能詩詞。</p><p>減字木蘭花</p><p>清詞麗句。永叔子瞻曾獨步。似恁文章。寫得出來當甚強。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p1.pstatp.com/large/dfic-imagehandler/4bbb060d-8c9a-412a-90b0-b584e1609cdf><p class=pgc-img-caption></p></div><h1 class=ql-align-center>張耒</h1><p>張耒</p><p>耒字文潛，楚州淮陰人。生於至和元年（1054）第進士。元祐元年（1086），以試太學錄召試，授祕書省正字。仕至起居舍人。以直龍圖閣知潤州。紹聖中，謫監黃州酒稅。徽宗初，召為太常少卿。坐元祐黨，復貶房州別駕、黃州安置。尋得自便，居陳州。政和四年（1114）卒，年六十一。有柯山集。</p><p>減字木蘭花</p><p>個人風味。只有江梅些子似。每到開時。滿眼清愁只自知。</p><p>霞裾仙珮。姑射神人風露態。蜂蝶休忙。不與春風一點香。</p><p>鷓鴣天</p><p>傾蓋相逢汝水濱。須知見面過聞名。馬頭雖去無千里，酒盞才傾且百分。</p><p>嗟得失，一微塵。莫教冰炭損精神。北扉西禁須</p><p>分等，金榜當年第一人。</p><p>滿庭芳</p><p>裂楮裁筠，虛明瀟灑，製成方丈屠蘇。草團蒲坐，中置一山爐。拙似春林鳩宿，易於□、秋野鶉居。誰相對，時煩孟婦，石鼎煮寒蔬。</p><p>嗟吁。人生隨分足，風雲際會，漫付伸舒。且偷取閒時，向此躊躇。謾取黃金建廈，繁華夢、畢竟空虛。爭如且、寒村廚火，湯餅一齋盂。</p><p>風流子</p><p>木葉亭皋下，重陽近，又是搗衣秋。奈愁入庾腸，老侵潘鬢，謾簪黃菊，花也應羞。楚天晚，白蘋煙盡處，紅蓼水邊頭。芳草有情，夕陽無語，雁橫南浦，人倚西樓。</p><p>玉容，知安否，香箋共錦字，兩處悠悠。空恨碧雲離合，青鳥沉浮。向風前懊惱，芳心一點，寸眉兩葉，禁甚閒愁。情到不堪言處，分付東流。</p><p>秋蕊香</p><p>簾幕疏疏風透。一線香飄金獸。朱闌倚遍黃昏後。廊上月華如晝。</p><p>別離滋味濃於酒。著人瘦。此情不及牆東柳。春色年年如舊。</p><p>少年遊</p><p>含羞倚醉不成歌。纖手掩香羅。偎花映燭，偷傳深意，酒思入橫波。</p><p>看朱成碧心迷亂，翻脈脈、斂雙蛾。相見時稀隔別多。又春盡、奈愁何。</p><p>失調名</p><p>端五</p><p>水團冰浸砂糖裹。有透明角黍鬆兒和。</p><p>又</p><p>菖蒲酒滿勸人人，願年年歡醉。偎倚。把合歡彩索，殷勤寄與。</p><p>又</p><p>手把合歡彩索，殷勤微笑檀郎。低低告，不圖系腕，圖系人腸。</p><p>雞叫子</p><p>荷花</p><p>平池碧玉秋波瑩。綠雲擁扇青搖柄。水宮仙子鬥紅妝，輕步凌波踏明鏡。</p><div class=pgc-img><img alt=全宋詞（2790卷）全文閱讀（156——159卷） onerror=errorimg.call(this); src=https://p1.pstatp.com/large/dfic-imagehandler/3b567ffe-d3d1-4739-9246-28caa3048068><p class=pgc-img-caption></p></div></div><div class="post-meta meta-tags"><ul class=clearfix><li><a>全宋詞</a></li><li><a>2790</a></li><li><a>閱讀</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E9%81%8A%E6%88%B2/94ecf26.html alt=全宋詞（2790卷）全文閱讀（35——73卷） class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f style=border-radius:25px></a>
<a href=../../tw/%E9%81%8A%E6%88%B2/94ecf26.html title=全宋詞（2790卷）全文閱讀（35——73卷）>全宋詞（2790卷）全文閱讀（35——73卷）</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr><li><a href=../../tw/%E9%81%8A%E6%88%B2/fed2cf2.html alt="《全宋詞 2790卷》（755—758卷）馮取洽 趙以夫 鄭覺齋 張榘" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/pgc-image/6ed6936eaece4cb3ada4611c945e848f style=border-radius:25px></a>
<a href=../../tw/%E9%81%8A%E6%88%B2/fed2cf2.html title="《全宋詞 2790卷》（755—758卷）馮取洽 趙以夫 鄭覺齋 張榘">《全宋詞 2790卷》（755—758卷）馮取洽 趙以夫 鄭覺齋 張榘</a></li><hr><li><a href=../../tw/%E7%A7%91%E6%8A%80/e2d1f541.html alt=閱讀·學習時能讓自己強制做輸出的高效道具—KWL表 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8563f06738304651b6f37dca65555c3d style=border-radius:25px></a>
<a href=../../tw/%E7%A7%91%E6%8A%80/e2d1f541.html title=閱讀·學習時能讓自己強制做輸出的高效道具—KWL表>閱讀·學習時能讓自己強制做輸出的高效道具—KWL表</a></li><hr><li><a href=../../tw/%E7%A7%91%E6%8A%80/2bf9a44d.html alt=我是如何閱讀JDK源碼的？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/25b18fb619994fcbaa58c5e28b7a4e51 style=border-radius:25px></a>
<a href=../../tw/%E7%A7%91%E6%8A%80/2bf9a44d.html title=我是如何閱讀JDK源碼的？>我是如何閱讀JDK源碼的？</a></li><hr><li><a href=../../tw/%E7%A7%91%E6%8A%80/fdc48726.html alt=後端好書閱讀與推薦（續五） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/37425581639e49c7a4ebd28fc6c90a1f style=border-radius:25px></a>
<a href=../../tw/%E7%A7%91%E6%8A%80/fdc48726.html title=後端好書閱讀與推薦（續五）>後端好書閱讀與推薦（續五）</a></li><hr><li><a href=../../tw/%E7%A7%91%E6%8A%80/706d8944.html alt=如何開始寫小說？制定閱讀策略，學會閱讀小說就開始 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee9b5e30-764c-4f7c-926c-2e376397a2a8 style=border-radius:25px></a>
<a href=../../tw/%E7%A7%91%E6%8A%80/706d8944.html title=如何開始寫小說？制定閱讀策略，學會閱讀小說就開始>如何開始寫小說？制定閱讀策略，學會閱讀小說就開始</a></li><hr><li><a href=../../tw/%E7%A7%91%E6%8A%80/b2d54e2e.html alt=如何生成乾淨可閱讀的彙編代碼 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/fd7693c64d03414abeadb351f067183e style=border-radius:25px></a>
<a href=../../tw/%E7%A7%91%E6%8A%80/b2d54e2e.html title=如何生成乾淨可閱讀的彙編代碼>如何生成乾淨可閱讀的彙編代碼</a></li><hr><li><a href=../../tw/%E7%A7%91%E6%8A%80/a6cb3038.html alt=什麼是閱讀中的平行結構？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/0b5e2531fdc648f48a532354dc2c8f99 style=border-radius:25px></a>
<a href=../../tw/%E7%A7%91%E6%8A%80/a6cb3038.html title=什麼是閱讀中的平行結構？>什麼是閱讀中的平行結構？</a></li><hr><li><a href=../../tw/%E7%A7%91%E6%8A%80/b264b72f.html alt=九月，我輕輕閱讀錦繡之州！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/752244943b5a493f945534a34f46c0b2 style=border-radius:25px></a>
<a href=../../tw/%E7%A7%91%E6%8A%80/b264b72f.html title=九月，我輕輕閱讀錦繡之州！>九月，我輕輕閱讀錦繡之州！</a></li><hr><li><a href=../../tw/%E7%A7%91%E6%8A%80/9d0f293a.html alt=最新！中國小學生分級閱讀書目（2019年版） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f88cb985f36440d8ac7c4fa5b32da976 style=border-radius:25px></a>
<a href=../../tw/%E7%A7%91%E6%8A%80/9d0f293a.html title=最新！中國小學生分級閱讀書目（2019年版）>最新！中國小學生分級閱讀書目（2019年版）</a></li><hr><li><a href=../../tw/%E7%A7%91%E6%8A%80/7ea84577.html alt="文獻閱讀 | 平面光學成像器件：超透鏡還是衍射透鏡？" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/4e4d4f2d013541b68988a5eee7c26948 style=border-radius:25px></a>
<a href=../../tw/%E7%A7%91%E6%8A%80/7ea84577.html title="文獻閱讀 | 平面光學成像器件：超透鏡還是衍射透鏡？">文獻閱讀 | 平面光學成像器件：超透鏡還是衍射透鏡？</a></li><hr><li><a href=../../tw/%E7%A7%91%E6%8A%80/e70d3b48.html alt=文言文閱讀技巧：語境推斷法 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/65335550-3370-42c0-895c-dabe99088634 style=border-radius:25px></a>
<a href=../../tw/%E7%A7%91%E6%8A%80/e70d3b48.html title=文言文閱讀技巧：語境推斷法>文言文閱讀技巧：語境推斷法</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>