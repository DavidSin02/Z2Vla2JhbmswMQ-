<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>垂頭出脈證開面有無？ | 极客快訊</title><meta property="og:title" content="垂頭出脈證開面有無？ - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/153075609819794a963c9b6"><link rel=alternate hreflang=x-default href=https://geekbank.cf/tw/%e7%a7%91%e6%8a%80/33f7d1c2.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/33f7d1c2.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/33f7d1c2.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/33f7d1c2.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/33f7d1c2.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/33f7d1c2.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/33f7d1c2.html><link rel=canonical href=https://geekbank.cf/tw/%e7%a7%91%e6%8a%80/33f7d1c2.html><meta property="article:published_time" content="2020-11-14T21:08:01+08:00"><meta property="article:modified_time" content="2020-11-14T21:08:01+08:00"><meta name=Keywords content><meta name=description content="垂頭出脈證開面有無？"><meta name=author content="极客快訊"><meta property="og:url" content="/tw/%E7%A7%91%E6%8A%80/33f7d1c2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>垂頭出脈證開面有無？</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><div><p>何謂仰覆？曰。如仰鵝毛寬牽線為仰。如覆鵝毛急牽線為覆。（仰鵝毛與寬牽線寬軟無異。覆鵝毛是飽肚。急牽線是直硬。二者不同。山仰是開陽獻面。陽主生山。覆是純陰裹煞無生氣也）。仰鵝毛（俗呼鵝毛竅）寬牽線皆軟脈之形也。出脈如之自然有撲前之勢。有顧下之情。即是垂頭。（自成章雲。“垂頭開面精神所注。顧左則穴居左。顧右則穴居右。顧中則穴居中”）。急牽線覆鵝毛皆硬脈之形也。</p><p><img alt=垂頭出脈證開面有無？ onerror=errorimg.call(this); src=https://p3.pstatp.com/large/pgc-image/153075609819794a963c9b6></p><p>出脈如之自然有退後之勢。無顧下之情。即是不垂頭。（大抵頭俯則腰軟。自然開面頭仰則胸突意向前奔）。頭之垂不垂。在矬平之有無真假定之。矬平之有無真假。又在分之有無真假定之。真分者。顯分成個字之形。盪開外層之硬氣。隱分成分金之面。盪開內層之硬氣。硬氣盪開於兩旁。脈必脫卸而軟泛。故隱八字之叉下小矬一矬而有數尺之峻。峻前小竅一竅。而有數尺之平。（此論山頂開面出脈）。其平盡處近下看之。必是些些突泡。（此突泡在山頂之前即是化生腦）。其泡亦必有隱八字之分。有小矬小平遞下。凡有微泡。（概指遞脈突泡而言）。皆分隱八字。而隱八字之叉口。必有微有。（微泡有有方見八字隱分遞脈）。如小兒囟門之上截。脈從此微有中遞下者。</p><p>即是脫卸而軟。軟之甚者。以二三小矬小平作一大矬大平之勢。下面又有總還竅之大平。（大矬大平之下.又有大平之總還竅方見脫卸之極軟。但下面又復有分。此處尚非穴場）。大平盡處下面望之。必是一大泡。其泡又復有分。有矬有平。遞遞而下。脫卸不甚軟者。止有數次小矬小平。或間中矬中平至球簷下方有總還竅之大平。（脫卸不甚軟。故遞脈無還竅之大平。直至球簷下圓脣托起方是總還竅）。</p><p>然山體不一。有三停俱大矬大平而內復有小矬小平者。有三停俱小矬小平者。有頂上二三小矬小平。下截有大矬大平或中矬中平者。有中截只小矬小平。上下截有大矬大平或中矬中平者。有矬短而平長者。有矬長而平短者。有極矬極平者。有略矬略平者。有矬不止峻而平極平者。有矬極峻而平不甚平者。有矬極長而平在依稀之間。遠望如寬牽線。有顧下之情者。有矬極短而平在依稀之間。遠望如急牽線。無顧下之情者。有大小疏密長短不等。雜然迭出者。雖如此變化不定。聊取其中四者論之以概其變。曰。大矬大平。小矬小平。極矬極平。略矬略平而已。（以上概論垂頭出脈。以下逐類分疏）。</p><p><img alt=垂頭出脈證開面有無？ onerror=errorimg.call(this); src=https://p3.pstatp.com/large/pgc-image/153075610988278f81b5c3a></p><p>大矬大平者。形如長寬牽線。極矬極平者。形如極寬線。其垂頭之情不拘遠看近看橫看對看。明眼庸眼。皆可得見。後龍數十節如此者。必是特達之龍。穴山三停如此者必是顯明之穴。然不可多得也。後龍十節之內有四五節如此者。亦是特達之龍。穴山三停之內。有一二停如此者。亦是顯明之穴。略矬平者。形如略寬牽線。其垂頭之情近看方見。而遠看未必見。橫看方見。如對看未必見。明眼方見。而庸眼未必見。後龍雜三五節於極矬極平之中。亦是特達之龍。若太祖分龍少祖父母山。三停落脈皆如此。龍雖不假。決不發揚。陰勢不尊故也。（分龍少祖父母山出脈處。俱宜極矬極平或大矬大平。以見峰巒聳撥。降勢尊嚴。龍身長短貴賤亦於此辨。若三者出脈俱略矬略平。即是低小牽連。力量微薄）。穴山三停之內。（太祖分龍、少祖、父母山是龍身之三停。頂前化生腦、半山金魚砂、臨穴球簷是穴山之三停）。雜一二停於極矬極平之中。亦是顯明之穴。若三停落脈。純然如此。須觀頂前之化生腦。半山遞脈之突泡。</p><p>穴後之球簷不塌頭而有金泡之起。不裹煞而有金面之開脈。必從隱八字之叉口而出。而隱八字之叉口個對一個貫串而下者為真。若塌頭而金泡不起。裹煞而金面不開脈。不從隱八字之叉口而出。而隱八字之叉口。個不對個。左右散亂而下者為假。（穴山三停落脈若俱無大矬大平。以個字之貫串散亂辨脈路、穴情真假自無遁形）。力量只隨後龍。不以到穴之略寬牽線限之。小矬小平者。形如短寬牽線。又如小兒囟門之上截。矬平之勢短而隱。遠看必不見。兩邊隱八字不矬而遮其中心之矬處。橫看亦不見。遠看不見其小矬小平之勢。則必類不矬不平之體。橫看不見其囟門之有。則必類急牽線之形。惟雜數個大矬大平之長寬牽線。極矬極平之極寬牽線者。即遠望線。即沉溟之勢可見。若其小矬小平連有數次。或十餘次。而十餘丈間。無稍大之矬平者。其垂頭之情必非遠觀能見也。蓋有矬平之寬牽線與大矬大平之長寬牽線。遠觀而見者。固是垂頭。即小矬小平如短寬牽線。近觀得見者。亦是垂頭。惟不矬不平。如急牽線者。方是不垂頭。然垂頭不出於個字分金之面。雖大矬大平如長寬牽線。亦是假垂頭。出於個字分金之面。雖小矬小平如短寬牽線。即是真垂頭。不可因遠觀不見而棄小矬小平之真垂頭也。（勿因大矬大平之寬牽線。遂忽略不辨真假。故以有無個字分金之面別之）。但小矬小平之類急牽線與真急牽線。相去不遠。不可不辨。如背駝而陡。面寬而平。必金面有拜前之勢。（拜前即撲前）。</p><p><img alt=垂頭出脈證開面有無？ onerror=errorimg.call(this); src=https://p1.pstatp.com/large/pgc-image/15307561221649dda7de3ef></p><p>左右有內顧之情。頂上明肩。中停暗翼。齊齊分開。不邊無參差。不自外插入。性情不側面顧入。界水不透頂扣肋。（山頂落脈如雞爪。水必透頂。半山無金魚砂。水必扣肋。此論山頂而兼及半山遞脈分砂）。有稜有角。不破不欹而端正開面。（承上言界水不透頂、扣肋。則山頂與明肩自然不破不欹。而開好面也）。自正面觀之。頂間有隱隱八字。如糊筆之刷開隱八字中。又有小矬小平如小兒囟門之上截。矬平之間有短寬牽線之勢。矬平之盡有微突抬起之形。（此言山頂開面出脈。但有小矬小平）。而微突又開金面。分隱八字。一矬一平。如小兒囟門微有。（頂前微突開面方有隱分微有）。如短寬牽線遞下。凡有微突。（落脈小矬小平。故半山遞脈只有微突）。俱有隱八字之叉口個頂一個。貫串而下不左右散亂。脈貫隱八字之叉口。隨其微起微矬之勢而下便是生氣之動。反此則假。然非明察秋毫。不能辨此。凡出脈處。（分龍少祖父母山出脈之處俱是）。辨龍辨砂到穴處。（穴山球簷後俱是）。辨生辨死。全在此二三小矬小平別之。雜數個小矬小平於大矬大平之內與上下者。龍力極旺。惟祖宗頂上落脈處。不宜單見小矬小平之多。而遠望類急牽線。行度小星。單見無妨。在穴山有上截。（指頂前化生腦）。單見此而下截（指球簷）。方有顯明之矬平者。有中截（指金魚砂）。單見此而上下截有顯明之矬平者。有臨穴單見此而上截有顯明之矬平者。有三停均是小矬小平並無顯明之矬平者。俱以上法辨之。</p><p>力量只隨後龍。不以此限。蓋後龍非大矬大平龍勢不旺。故不喜小矬小平之單行。穴山得小矬小平生氣亦動。故不必大矬大平之兼至。（穴山有呼吸浮沉之動氣。故不必兼有大矬大平。若有小矬小平復有大矬大平者。更徵龍脈之旺）。不然。惟坐體星辰與寬坦之山（寬坦即臥體星辰）。方得兼收。而峻急之山。如尖火壁立、直木插天、突金拱起、飛蛾貼壁、掛鐘覆釜等形。（此皆立體粗蠢星辰。若開面落脈內有小矬小平。亦能結地）。皆在所棄矣。（此節論分龍少祖父母山與穴山球簷起頂落脈但有小矬小平之類急牽線）。若無分假分者或明肩不全。（即邊凸邊凹）。或蟬翼有缺或外砂斂入或八字背身。硬煞包裹於中間。矬平不見於頂下。或有一矬之峻。而假矬無顧下之情。或有一段之平。而平盡無抬頭之突。（此論頂前出脈飽硬）。</p><p>或雖有突而金面不開。或雖有面而隱八字無有。或雖有有而又不對叉。終如急牽線。覆鵝毛。（因化生腦無真分之面。故遞脈無生動之機）。身無拜前之勢。（即不顧下）。頂有塌後之形。（即不抬頭）。謂之不垂頭。在太祖分龍。為根本先凋。前去必不成龍。所去必短而不長。在行度星辰為節龍帶煞。後代行至此節必有凶敗之應。（舊有後龍節管一代之說）。得前後龍皆開面。不傷大體。如在少祖父母山。為胎息不成。（胎息即子孫。蓋自太祖分龍而來行度處。高大星體為遠祖遠宗。近穴山數節有特起星辰為少祖。穴山玄武后一節為父母。則少祖父母山皆遠祖遠宗之子孫也。不成者。無發生之意）。在穴山頂上為塌頭。在半山為突胸飽肚。在球簷穴前為塌頭削腳。（穴後不垂頭為塌頭。穴前不抬頭為削腳）。有一犯此。即不成地。（此節論真急牽線）。</p><p>或曰。山之不可不垂頭。何也？曰。分八字之形。是開陽獻面。拖中個之直是束陰吐脈。隱八字之叉下。一矬而成囟門微有。是陰中化陽氣之呼而沉也。有前之脈路一平而起抬頭微突。是陽前變陰氣之吸而浮也。此陰陽變化。呼吸浮沉之機。相遞而下。在性情論曰。垂頭。在動靜論曰。動氣。卜氏曰。“山本靜勢求動處”。蔡氏曰。“休言是木是金。動中取穴”。楊公曰。“察其生氣動與不動”。動則生。不動則死。氣不可不動。故頭不可不垂。（此節論垂頭出脈）。</p><p>或曰。葬經但言玄武垂頭。今祖宗父母山皆欲垂頭。無乃過求乎？</p><p>曰。穴左數重皆為青龍。穴右數重皆為白虎。穴後來龍諸山。獨不可皆為玄武乎。然則胸腹之突泡。穴後之球簷非頭也。何以欲其垂。曰。山有泡奚垂頭。穴有突為突頭。球簷亦泡突也。突泡球簷不垂頭。到頭焉得有生氣。（此節論來龍及半山突泡穴後球簷之垂頭）。</p><p>或曰。山忌突胸飽肚。則胸腹之間似不可有突泡。而遞脈下來又不可無突泡。奈何？曰。頂下不矬而起突。突前不矬而落脈。上塌而下削。故為突胸飽肚。若突泡前後俱有矬有平。突泡愈多。愈有軟泛活動之勢。何得為突胸飽肚。（此節論半山突泡）。</p><p>或曰。穴忌削腳。則山成立體。穴下峻者皆非地歟？</p><p><img alt=垂頭出脈證開面有無？ onerror=errorimg.call(this); src=https://p1.pstatp.com/large/pgc-image/15307561386791a38739ed6></p><p>曰。所謂垂頭者。不必定如仰鵝毛之平 斜戤也。如仰鵝毛之豎戤亦是。故削腳不削腳。不在山之峻與平。只在形之覆與仰。至峻之下。略還竅便是垂頭。至平之後無一矬即為削腳。（後無矬則前不還竅）。故曰。垂頭不削腳。削腳不垂頭。第所謂還竅者。不必定有高起一段。亦不必定如平地。只如仰鵝毛之直戤。比上山壁峻處較平些而有抬起之勢。便是還竅。（鵝毛直戤上垂下竅）。若塌頭貫頂。雖下面有平亦非還竅。但真地之圓脣平仰如檯盤者。十有七八半峻半平如斜戤仰鵝毛者。十之二三峻仰如直戤仰鵝毛者。百中一二。削下而無還竅之勢者。斷然無地。（此節論脣）。或曰。寬牽線之脈。不出於個字分金之中已知其為砂體。宜不結地。亦有出於個字分金之中而不結地者。何也？</p><p>曰。此大龍方行處之枝腳橈棹也。大龍之枝腳必長。若無個字分金之面與寬牽線之勢。則不能遠行以作正龍之護。故個字分金之面。寬牽線之勢。亦間或有之。不能節節俱有也。及觀其大勢。必側面而顧入。（枝葉散亂。操織由人）。察其到頭。必覆體而不變。（不分金面純陰無陽）。故雖開有個字分金之面與寬牽線之勢。亦不能結地。夫覆體不變易知。側面顧入難察。欲知其顧入不顧入之性情。須登高遠望四面觀之。方可瞭然於胸。（內照經有近視遠視高視低視前視後視之說。山洋龍穴看法皆當如此）。若只在穴場一看未有不被其朦朧也。</p><p>或曰。每見穴山有百十丈急牽線之脈。而又能結地者。何也？</p><p>曰。此八般脈中之梗脈也。（乳珠氣皮節泡梗塊為八般穴脈。見二卷巒面篇）。只忌透頂如急牽線。故透頂出脈者為貫頂。不謂之梗。若山頂分開金面。有一矬之峻。一竅之平。平盡有抬頭之突。又分兩片蟬翼於旁直下數丈。遠望似梗（如木之梗）。故曰。梗脈。然上面須有隱隱八字。隱隱矬平。脈方不死。故不謂之急牽線。第到頭還須起微突之球簷開分金之面。球后球前。俱要有矬平。不然。則到頭無動氣。雖不貫頂出脈。亦不成地。（梗脈雖能結地仍以到頭有動氣者方為真結）。蓋球后無平。何以見其球之起。球前無矬。何以見其簷之滴。簷前無平。何以見其氣之吐。球簷無分金之面。何以見其葬口之開。不但梗脈當如是。凡穴皆當如是也。</p><p>或曰。山高而矬必有一段之峻。山高而矬長者。其峻亦長。勢必如急牽線。奈何？曰。所謂寬牽線者。合峻下還竅之平觀之也。峻下無還竅之平。方為急牽線。有還竅之平。則此長矬之峻正為還竅張本。何得以急牽線目之。然亦要幾個隱隱八字。隱隱矬平。在此長矬之內非真如急牽線者方佳。</p><p>或曰。平崗龍何以見其垂頭。（平崗龍平坦而不甚高峻。少見起伏）。</p><p>曰。高山以起伏為勢。而佐之以收放曲折。故垂頭之處多。平崗以收放曲折為勢。而佐之以起伏。故垂頭之處少。然不垂頭。雖有收放曲折無益。故平崗龍於起頂分個字之處。得一矬之峻。便作垂頭之勢。如人仰臥而抬頭顧胸。方能成龍。不一矬而挺然平去者。必是砂體。但高山是坐體星辰。矬常長而平常短。胸腹顯有突泡之遞生。故垂頭之形。對面遠觀即見。平崗是臥體星辰。矬常短而平常長。胸腹微有突泡之遞生。故垂頭之情。近看方見。至結穴處。其頂上開面垂頭之下。亦須再有突泡。（此突泡即穴後球簷）。分開金面。方能吐氣結穴。</p><p>或曰。橫崗落脈。(橫龍腰落與大龍行度處開平面落脈者是)。與肩臂落脈者。(從大八字丿丶邊落脈者。與見二卷偏面篇)。何以見其垂頭？</p><p>曰。橫崗肩臂雖不起頂而貼平崗之前。與肩臂上有化生腦並蟬翼肌理之分。有矬有平。出脈如寬牽線者便是垂頭。不必定須有頂。(此節論橫龍與大八字丿丶邊落脈)。</p><p>或曰。假如一山分作數條並下。俱開面成寬牽線之勢。如欲知主從？</p><p>曰。只觀頂下。(即山頂前)與球后之一矬，比他條之矬更甚。矬前之一平比他條之平更長。矬前有八字水痕。平前有抬頭湧突。突前有分金之面。身不顧入。脣圓堂聚者是真穴。兩條相等是並結。反此是砂。蓋真龍必翔舞自如。旁砂必側體他顧也。夫山之喜其矬者。欲其有垂頭之勢。為下面還竅之張本也。喜其還竅者。觀其起抬頭之突。為下面垂頭之張本也。(上亦垂要之勢外也。若然還竅垂頭。正為還竅地步。如山頂垂頭出脈生而突泡。臨穴球簷脣氈兜起。皆是下面之還竅。而本於上面之垂頭也。還竅即是起突。上面起突下面自見垂頭。起突正為垂頭地步。如山頂前化生腦。突起可見化生腦之垂頭。半山節泡突起可見半山節泡之垂頭是也)。矬前有八字水痕者。</p><p>乃上下個字相接之處。必有八字摺痕。收束其氣。使脈路有收有放。而不直硬其頸也。(頸即氣脈束細處)。平前有抬頭湧突者。因上面有矬有平有分水。下面與在旁觀之自成湧突。不必比平處更高一段方為湧突也。故凡結穴之山。(下論穴坦峻二體)。坦而不峻者。頂下與球后必大矬一矬。大平一平。(山勢坦而不峻。頂下與球后故均有大矬大平)。此處雖似可立穴。(指頂下球后言)。但有微分八字水痕。知其脈尚行而未止。(凡結穴處必有薄口如掌心龍脈方佳。若有微分水痕。氣脈尚行)。極峻之山頂下與球后。亦必大矬一矬。略平一平。(大矬者。峻處不可扳援。略平者。平處可以眠坐。山峻故頂下球后矬長而平短)。下面方能結穴。故不但穴中穴前要平。穴後亦宜有平。(穴中。立穴之處。穴前指脣氈。穴後。球簷之後也)。</p><p>頂下之泡俱宜有小平也。(頂下之泡即化生腦。腦後略平方見腦之突起)。頂下之泡無平者。所降非真脈。球簷之後無平者。穴中雖平亦非。(山頂前無平即無化生腦。故降脈不真。球簷後無平穴不起頂。即無金魚水之分。故下面雖平非穴)。但不先矬一矬。雖有平無益。(不先矬而平者即是純陽)。故矬平二字不可相離。(矬為陰而平為陽。陰陽相見方是有生氣)。更要矬處有撲前之勢。平處有還竅之形。上不塌而下不削。在個字分金之面中。隱八字之叉下者。方是球。球后有平要有。(有。有則見其矬)。雖短無妨。球前之平雖長。不矬而鋪還假。(球前平處略矬。方見有簷。不矬而鋪。則無簷而球假)。誤葬球后之平者。其平長大。禍稍遲。短小者禍至速。破球者氣必散。(臨穴之球。真氣所聚。破則氣散)。球前矬處。卸下而未停(脈猶未止)。簷前平處。仰承而氣聚。(簷前平處。即是穴暈。勿誤認暈前薄口為平處。蓋薄口是小明堂也)。湊卸未停處扦穴。(即是湊簷而扦)。不但減福。恐傷其龍。(傷龍則鬥煞)。故點穴必在簷前平處。(此節分別穴山落脈真偽並論坦峻山脈路穴情)。</p><p><img alt=垂頭出脈證開面有無？ onerror=errorimg.call(this); src=https://p3.pstatp.com/large/pgc-image/153075614909701c3b1b7b5></p><p>或曰。本山已經垂頭。其肩臂直抱可乎？曰。玄武欲其垂頭者。取其勢之撲來。情之顧下。其兩肩兩臂亦須有撲裡之勢。顯出內顧之真情。肩臂之外。均須有駝出之形。顯出撲裡之真背。則本山之垂頭方真。否則雖落脈如寬牽線。亦無益也。(此節論穴山肩臂)。</p><p>或曰。每見中脈只有小矬小平。龍虎反大矬大平。豈正穴在龍虎乎？曰。此當觀其個字分金之出脈。顧入不顧入之性情。如出於個字分金之中直。自主而不顧入。入來朝我者。雖小矬小平。亦是正脈。出於個字分金之丿丶。側面顧入。入不朝我者。雖大矬大平。亦是旁砂。然則龍虎何須大矬大平乎？曰。楊公雲。“若是面時寬且平。若是背時多陡岸”。寬者即寬牽線也。平者即有矬有平也。陡岸者。即無矬無平而如覆鵝毛也。故山面不惟中脈有矬平。即龍虎亦有矬平。而山背則不然。且龍虎之有矬平正以顯穴山寬平之正面耳。但龍虎有個字分金之面。自主而不顧入。仍有矬有平者。亦能結地。(此節論龍虎矬平)。</p><p>或曰。仰者為陽。覆者為陰。有陽不可無陰。則有仰不可無覆。今喜仰惡覆。何也？</p><p>曰。凡山形俱上小下大。中凸旁低。其體原覆。脈路又覆則孤陰不生。陰覆之山。得陽仰之脈生氣方動。喜仰者正於覆中取仰。忌覆者。不忌山體之覆。忌脈路之覆也。(此但指陰覆之山而言。若山體坦平。反宜陰脈。總之陰陽變化方有動氣)。然則。古人何不及之？曰。廖公雲。“飽是渾如覆箕樣。醜惡那堪相”。是喜仰之意在言外。楊公曰。“仰掌葬在掌心裡”。又云。“也曾有穴如側掌，卻與仰掌無二樣”。雖不言及覆掌。而忌覆之意在言外。曰。金剛肚、蝦蟆背、鴨公頭。非忌覆之謂乎？曰。好格面平方合樣。高山頂上平如掌。橫觀落脈寬牽線。非喜仰之謂乎。然則形如覆釜。其巔可富謂何。曰。此當與形如覆舟。女病男囚並論。覆釜就星體言。覆舟就氣脈言。星體不忌覆。氣脈忌覆。故一好一惡如此。然覆釜之山。後無寬牽線之脈。巔無平仰之盤。何能結地。覆舟之山。分開金面有矬有平。出脣吐氣。奚至為凶。(總是陰宜見陽之意。此節論氣脈)。</p><p>或曰。仰覆二字。於地理果何關切？</p><p>曰。葬覆鵝毛之山。必主敗絕。有不敗絕者。必別有吉地。然凶禍亦斷不免。葬仰鵝毛之山。必主興旺。間有興敗者。必祖山(分龍而來。遠祖遠宗及少祖山皆是)偶有一節覆鵝毛。不能節節如仰鵝毛也。若自分龍以至穴山。自山頂(穴山之頂)以至穴脣。無一節一段不如仰鵝毛。自然發福。(此論仰)。</p><p>或曰。前言辨真假以分、斂。仰、覆。向、背。合、割八字。今止就仰覆二字斷地之真假。則彼六字可不用乎？曰。無矬無平。如急牽線、覆鵝毛者。非無個字。必假個字。非一邊反背。必無背無面。非半山無暗翼而割肋。必穴前少圓脣而割腳。若節節段段有矬有平。如仰鵝毛者。必有個字分金之面。外背內面之砂。出脣吐氣。合而不割。故因此可參彼六字。非謂可遺彼六字也。</p></div></div><div class="post-meta meta-tags"><ul class=clearfix><li><a>垂頭</a></li><li><a>出脈證</a></li><li><a>開面</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>