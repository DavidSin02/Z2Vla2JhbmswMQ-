<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>戰國策卷三秦一 | 极客快訊</title><meta property="og:title" content="戰國策卷三秦一 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/d5d7b622db4249dfb6e09f2821f667f1"><link rel=alternate hreflang=x-default href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/51729ac.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/51729ac.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/51729ac.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/51729ac.html><link rel=canonical href=https://geekbank.cf/tw/%e7%a7%91%e6%8a%80/51729ac.html><meta property="article:published_time" content="2020-10-29T21:01:08+08:00"><meta property="article:modified_time" content="2020-10-29T21:01:08+08:00"><meta name=Keywords content><meta name=description content="戰國策卷三秦一"><meta name=author content="极客快訊"><meta property="og:url" content="/tw/%E7%A7%91%E6%8A%80/51729ac.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>戰國策卷三秦一</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><div><h1 class=ql-align-center>戰國策卷三秦一</h1><p>張龍</p><p>鮑本秦蘇、張說，外自弘農故關以西，京兆、扶風、馮翊、北地、上郡、西河、安定、天水、隴西皆秦地。南有巴、蜀、廣漢、犍為、武都，西有金城、武威、張掖、酒泉、燉煌，又西南有牂牁、越嶲、益州，皆屬焉。</p><p>衛鞅亡魏入秦</p><p>衛鞅〔一〕亡魏入秦〔二〕，孝公以為相，封之於商〔三〕，號曰商君。商君治秦，法令至行〔四〕，公平無私，罰不諱強大〔五〕，賞不私親近〔六〕，法及太子〔七〕，黥劓其傅〔八〕。期年之後，道不拾遺〔九〕，民不妄取〔一０〕，兵革〔一一〕大強，諸侯畏懼。然刻深寡恩〔一二〕，特以強服之耳。</p><p>〔一〕鮑本衛之庶孽公子，姓公孫氏。</p><p>〔二〕姚本衛鞅，衛公子叔痤之子也。痤仕魏，相惠王。痤病，惠王視之曰，「若疾不諱，誰可與為國者」？痤曰，「臣庶子鞅可也」。王不聽。又曰，「王若不能用，請殺之，無令他國得用也」。鞅由是亡奔秦，秦孝公封之於商，曰商鞅。衛公之後孫也，或曰公孫鞅也。鮑本鞅事魏相公叔痤為庶子，見魏策。正曰：此據史。愚謂，公孫，衛之公孫也。庶孽公子，恐非。蓋因為中庶子而生此文。</p><p>〔三〕鮑本屬弘農。補曰：盧藏用後語注，今商州上洛之地。又見後章注。</p><p>〔四〕姚本至，猶大也。鮑本至，猶極。</p><p>〔五〕桃本諱，猶闢也。詩云，仲山甫不闢強御，不侮鰥寡。此其一隅也。鮑本諱，猶避也。強宗大族。</p><p>〔六〕姚本私，猶曲也。</p><p>〔七〕姚本太子卒為惠王。</p><p>〔八〕姚本太子犯法，刑之不赦，故曰「法及太子」，並罪其傅。刻其顙，以墨實其中，曰黥；截其鼻，曰劓也。鮑本墨涅其顙，曰黥；截鼻，曰劓。太子犯法，鞅曰，「法之不行，自上犯之。太子，君嗣也，不可刑，刑其傅公子虔，黥其師公孫賈」。</p><p>〔九〕姚本遺物在道，不敢拾也。</p><p>〔一０〕姚本民非其物，不敢取也。</p><p>〔一一〕姚本革，猶甲也。鮑本革，甲也，以革為札。</p><p>〔一二〕姚本刻，急也；寡，少也；深，重也。言少恩仁也。鮑本刻，猶深也。刻金木者，有深而已。</p><p>孝公行之〔一〕八年，疾且不起，欲傳〔二〕商君〔三〕，辭不受。孝公已死，惠王代後〔四〕，蒞政有頃〔五〕，商君告歸〔六〕。</p><p>〔一〕姚本一本下有「十」字。</p><p>〔二〕姚本劉作「欲傅」。</p><p>〔三〕姚本傳，猶禪也。「傳」，或作「傅」也。鮑本傳位與之。</p><p>〔四〕姚本惠王，孝公太子也。</p><p>〔五〕姚本蒞，臨也。有頃，言未久。鮑本蒞，臨也。集韻，頃，少選。</p><p>〔六〕姚本懼惠王誅之，欲還歸魏也。鮑本懼誅歸商。</p><p>人說惠王曰：「大臣太重者國危，左右太親者身〔一〕危。今秦婦人嬰兒〔二〕皆言商君之法，莫言大王之法〔三〕。是商君反為主，大王更〔四〕為臣也。且夫商君，固大王仇讎也〔五〕，願大王圖之〔六〕。」商君歸還〔七〕，惠王車裂之，而秦人不憐〔八〕。</p><p>〔一〕鮑本君之身。</p><p>〔二〕鮑本集韻，女曰嬰，男曰兒。補曰：釋名，人始生曰嬰。嬰，胸前也。投之胸前乳養，故曰嬰。</p><p>〔三〕姚本莫，無也。</p><p>〔四〕鮑本補曰：更，平聲。</p><p>〔五〕鮑本「王」下有「之」字。○</p><p>〔六〕姚本圖，謀也。</p><p>〔七〕鮑本時自商欲歸魏，不得，故還秦。</p><p>〔八〕姚本商君懼誅，欲之魏，商人禁之曰，「商君之法急」。不得出，窮而還。一曰，魏以其譎公子卬而沒其軍，魏人怨而不納。故（曾下有「還而」字）惠王車裂之也。鮑本無念之者。</p><p>蘇秦始將連橫</p><p>蘇秦始將連橫〔一〕說秦惠王曰：「大王之國，西有巴、蜀、漢中之利〔二〕，北有胡貉、代〔三〕馬之用〔四〕，南有巫山〔五〕、黔中之限〔六〕，東有餚、函之固〔七〕。田肥美，民殷富〔八〕，戰車萬乘，奮擊百萬〔九〕 ，沃野千里〔一０〕，蓄積饒多，地勢形便〔一一〕，此所謂天府〔一二〕，天下之雄〔一三〕國也。以大王之賢，士民之眾，車騎之用〔一四〕，兵法之教〔一五〕，可以並諸侯，吞天下〔一六〕，稱帝而治。願大王少留意，臣請奏其效〔一七〕。」</p><p>〔一〕姚本合關東從，通之於秦，故曰連橫者也。鮑本文穎曰，關東為從，西為橫。孟康曰，南北為從，東西為橫。瓚曰，以利合曰從，以威勢相脅曰橫。正曰：高注，連關中之為橫，合關東之為從。大事記取。</p><p>〔二〕姚本利，饒也。鮑本三郡並屬益州。</p><p>〔三〕鮑本胡，樓煩、林胡之類。集韻，貉似狐。代，幽州郡。</p><p>〔四〕姚本用，用武也。</p><p>〔五〕鮑本在南郡巫。補曰：正義雲，夔州巫山縣。</p><p>〔六〕姚本皆有塞險要也，故曰「之限」也。鮑本黔，故楚地。秦地距此二郡耳，故言「限」。秦昭三十年始定為黔中郡，後為武陵郡。見後志。補曰：大事記，今黔、辰、施、元等州。正曰：高注，皆有塞險，故謂「之限」。</p><p>〔七〕姚本餚，在澠池西。函關，舊在弘農城北門外，今在新安東。固，牢堅，難攻易守也。鮑本始皇紀注，淆，二淆；函，函關也。在弘農。補曰：左氏，淆有二陵。杜注，在澠池縣西。函，見周策。</p><p>〔八〕鮑本殷，盛也。</p><p>〔九〕鮑本士之能奮擊者。</p><p>〔一０〕姚本關中沃野千里，故田美民富。鮑本沃，言其肥潤。</p><p>〔一一〕姚本攻之不可得，守之不可壞，故曰形便也。鮑本地勢與形便於攻守。</p><p>〔一二〕姚本府，聚也。鮑本言蓄聚之富，非人力也。</p><p>〔一三〕鮑本物之雄者強。</p><p>〔一四〕鮑本騎士之便馬者。</p><p>〔一五〕姚本教，習也。</p><p>〔一六〕姚本吞，滅也。</p><p>〔一七〕姚本奏，事。效，驗也。鮑本奏，進。效，功也。</p><p>秦王曰：「寡人聞之，毛羽不豐滿者不可以高飛，文章〔一〕不成者不可以誅罰〔二〕，道德不厚者不可以使民〔三〕，政教不順〔四〕者不可以煩大臣〔五〕。今先生儼然不遠千里而庭教之，願以異日〔六〕。」</p><p>〔一〕鮑本文章，法令也。</p><p>〔二〕姚本文章，旌旟文章。青與赤謂之文，赤與白謂之章也。</p><p>〔三〕姚本厚，猶大也。</p><p>〔四〕鮑本逆人之心。</p><p>〔五〕姚本煩，勞也。鮑本逆人心，則行之難，故大臣勞。</p><p>〔六〕姚本儼然，矜莊貌。不以千里之道為遠而來在秦庭，寡人願以他日敬承之也。鮑本教之於廣庭。異，猶他也。俟成順然後承教，以此知為惠王初。補曰：史，時方誅商鞅，疾辯士弗用。</p><p>蘇秦曰：「臣固疑大王之不能用也。昔者神農伐補遂〔一〕，黃帝伐涿鹿而禽蚩尤〔二〕，堯伐歡兜〔三〕，舜伐三苗〔四〕，禹伐共工〔五〕，湯伐有夏，文王伐崇，武王伐紂〔六〕，齊桓任戰而伯天下〔七〕。由此觀之，惡有不戰者乎〔八〕？古者使車轂擊馳〔九〕，言語相結〔一０〕，天下為一〔一一〕；約從連橫，兵革不藏；〔一二〕文士並飭〔一三〕，諸侯亂惑〔一四〕；萬端俱起，不可勝理〔一五〕；科條〔一六〕既備，民多偽態；書策稠濁〔一七〕，百姓不足；上下相愁，民無所聊〔一八〕；明言章理，兵甲愈起〔一九〕；辯言偉服，戰攻不息〔二０〕；繁稱文辭〔二一〕，天下不治；〔二二〕舌弊耳聾，不見成功；行義約信，天下不親〔二三〕。於是，乃廢文任武，厚養死士〔二四〕，綴甲厲兵，效勝於戰場〔二五〕。夫徒處而 利，安坐而廣地〔二六〕，雖古五帝、三王、五伯〔二七〕，明主賢君，常欲坐而致之，其勢〔二八〕不能，故以戰續之。 〔二九〕寬則兩軍相攻，迫則杖戟相橦〔三０〕，然後可建大功〔三一〕。是故兵勝於外，義強於內〔三二〕；威立於上，民服於下。今欲並天下，凌萬乘，詘敵國〔三三〕，制海內，子元元〔三四〕，臣諸侯〔三五〕，非兵不可〔三六〕！今之嗣主〔三七〕，忽於至道，皆惛〔三八〕於教，亂於治，迷於言，或於語，沉於辯，溺於辭〔三九〕。以此論之，王固不能行也〔四０〕。」</p><p>〔一〕姚本神農，炎帝號也，少典之子也。補遂，國名也。續：後語，輔遂。</p><p>〔二〕姚本蚩尤，九黎民之君子（子，劉、錢作好兵）也。鮑本涿鹿，屬上谷。蚩尤，九黎氏之後，事見史。</p><p>〔三〕姚本翼善傳聖曰「堯」。鮑本書止言憂之，豈嘗伐之而不服邪？正曰：書，放驤兜。又堯伐歡兜，禹伐共工，見荀子。此遊士之辭。下言五帝、三王，不能坐而致地，故以戰續之，此不過欲售其攻戰之說耳。凡戰國言帝王事，類如此，皆不足辨。後放此。</p><p>〔四〕姚本仁聖盛明曰「舜」。歡兜、三苗皆國名。鮑本國名，縉雲氏之後。正曰：事見書，不必泛引。</p><p>〔五〕姚本共工，官名也，霸於水火之間，任知訓（一無訓字）刑之後子孫也。鮑本伐，乃流之。</p><p>〔六〕姚本夏桀為無道，故成湯伐之。崇侯虎為紂卿士，道紂為惡，故文王伐之。紂淫虐，故武王伐之。</p><p>〔七〕姚本齊桓公小白，僖公之子也。用兵戰而尚仁義，師諸侯朝天子，故曰「伯天下」。鮑本任，猶用也。作內政，寄軍令是也。</p><p>〔八〕姚本惡，安也。</p><p>〔九〕鮑本轂，輻所湊也。相擊而馳，言其眾。補曰：轂擊，說見齊策。</p><p>〔一０〕姚本錢、劉本無「語」字。鮑本約親也。補曰：後語注，結，音吉，此古韻協也。下文悉然橫，黃；態，替；濁，〈歹廚〉玉反；聊，留；服，蒲北反；信，新；兵，聊莛反。</p><p>〔一一〕姚本擊一也。兵車之轂比相當，馳傳言語相約結，使天下知同為一。</p><p>〔一二〕姚本藏，戢也。</p><p>〔一三〕姚本一作「飭」。〈食芳〉，巧也。鮑本文，謂辨也。「〈食芳〉」，「飭」同。</p><p>〔一四〕姚本惑，疑也。</p><p>〔一五〕姚本理，治也。</p><p>〔一六〕鮑本科，程也。集韻，條，件也。</p><p>〔一七〕姚本稠，多。濁，亂也。鮑本策，簡也，大事書之。稠，多也，言有司文書多，閱者昏亂。</p><p>〔一八〕姚本上下，君臣也。刑罰失中故相愁。愁（錢、劉作「愁怨」）則民無所聊賴者也。鮑本集韻，聊，賴也。</p><p>〔一九〕姚本愈，益也。鮑本文章，法理。正曰：章亦明也。謂明著之言，章顯之理。下句「文辭」，謂辭之文者。三語文勢同。</p><p>〔二０〕姚本息，休。鮑本偉，奇也。補曰：偉，一作「偽」。</p><p>〔二一〕鮑本遊說也。正曰：明言者，教令；辯言者，遊說；文辭者，書策。明言章理，即科條既備；辯言偉服，即言語相結；繁稱文辭，即書策稠濁。</p><p>〔二二〕姚本去本事末，多攻文辭以相加誣，故曰，天下不治也。</p><p>〔二三〕姚本不能使天下相親也。</p><p>〔二四〕姚本死士，勇戰之士也。鮑本敢死之士。</p><p>〔二五〕姚本綴，連也。厲，利也。利其兵器，致其勝功於戰鬥之場也。鮑本集韻，厲，嚴也。正曰：厲，即礪。效，致其功也。</p><p>〔二六〕姚本徒處、安坐，不修其兵事，欲以利國廣地，不可得者也。鮑本徒，猶空也。言無所為。</p><p>〔二七〕姚本劉、錢無「五伯」字，集有。</p><p>〔二八〕姚本勢，力也。</p><p>〔二九〕姚本續，猶備其勢也。</p><p>〔三０〕姚本攻，擊。橦，刺。鮑本「橦」作「撞」。○迫，近也。杖，如杖劍。戟，謂持戟，戟有支矛。撞，手搗也。正曰：杖，持執也，直亮反。戟有支兵。</p><p>〔三一〕姚本建，立。</p><p>〔三二〕姚本故仁義而行，故強於內也。鮑本論戰故獨言義。</p><p>〔三三〕姚本詘，服也。鮑本集韻，凌，侵尚也，當從仌。</p><p>〔三四〕姚本子，愛也。元元，善也。錢、劉止一「元」字。鮑本元，善也，民之類善故稱元。</p><p>〔三五〕鮑本言敵國，又言諸侯，則侯非其敵者。</p><p>〔三六〕姚本傳曰，天生五材，民並用之，廢一不可，誰能去兵？兵之設久矣。聖人以興，亂人以廢，廢興存亡，皆兵之由也。故服諸侯，非兵不可也。</p><p>〔三七〕鮑本時君，皆繼世者也。</p><p>〔三八〕姚本惛，不明也。</p><p>〔三九〕鮑本沉，猶溺。溺，謂為所胃沒。</p><p>〔四０〕姚本固，必也。必不能行霸事。</p><p>說秦王書十上而說不行〔一〕。黑貂之裘弊〔二〕，黃金百斤盡〔三〕，資〔四〕用乏絕，去秦而歸〔五〕。羸縢履蹻〔六〕，負書擔橐〔七〕，形容枯槁，面目犁黑〔八〕，狀有歸〔九〕色。歸至家，妻不下紝〔一０〕，嫂不為炊〔一一〕，父母不與言。蘇秦喟〔一二〕嘆曰：「妻不以我為夫，嫂不以我為叔，父母不以我為子，是皆秦之罪也。」乃夜發書，陳篋〔一三〕數十，得太公陰符〔一四〕之謀，伏而誦之，簡練以為揣摩〔一五〕。讀書欲睡，引錐〔一六〕自刺其股，血流至足。曰：「安有說人主不能出其金玉錦繡，取卿相之尊者乎？」期年揣摩成，曰：「此真可以說當世之君矣！」</p><p>〔一〕姚本蘇秦之說，不見用也。</p><p>〔二〕姚本弊，壞也。鮑本貂，鼠屬，大而黃黑，出丁零國。</p><p>〔三〕姚本蘇秦仕趙，趙王資貂裘、黃金，使說秦王，破關中之橫，使與趙同從，從則相親也。秦王不肯從，故蘇秦用金盡，而貂裘壞弊也。</p><p>〔四〕鮑本資，貨也。</p><p>〔五〕姚本歸洛陽也。</p><p>〔六〕鮑本「羸」作「贏」。○方言，「擔」，齊、楚、陳、宋曰「攍」，通作「贏」。縢，緘也。蹻，屐也。正曰：一本「贏縢」，是。「贏」與「縲」、「累」字通用，倫追反。易，「贏其角，贏其瓶」。孔穎達雲，拘累纏繞也。詩「邪幅在下」注，如今行縢，即禮所謂逼也。注說下與履蹻不倫，而擔囊又已言矣。史「虞卿躡蹻」注，草履也。「蹻」與「屩」通。</p><p>〔七〕姚本橐，囊也。無底曰囊，有底曰橐。鮑本「橐」作「囊」。○高注，橐，囊也。然則此字原作「橐」。從此說，則上「縢」字當從巾，囊也。橐無底，囊有底。正曰：一本作「橐」。高注，「橐」、「囊」通言。</p><p>〔八〕鮑本「犁」作「黧」。○集韻，黧，黑黃色。正曰：黧，黑色，集韻誤，見魏策。補曰：古字「黧」、「犁」通借。</p><p>〔九〕姚本歸當終愧。愧，慚也。音相近，故作歸耳。鮑本「歸」作「愧」。○補曰：當作「愧」。札記丕烈案：此不得輒改，高注即其證矣。</p><p>〔一０〕鮑本機縷也。不下，言自若。</p><p>〔一一〕姚本不炊飯也。</p><p>〔一二〕鮑本「喟」下有「然」字。○喟，太息也。札記今本「喟」下有「然」字。</p><p>〔一三〕鮑本篋，藏也。</p><p>〔一四〕鮑本漢志有陰符經。正曰：陰符經恐非此所指。索隱雲，陰符是太公兵法。</p><p>〔一五〕姚本簡，汰也。練，濯，濯治（劉、錢無「濯治」二字，集、曾有）。陰符中奇異之謀，以為揣摩。揣，定也。摩，合也。定諸侯使讎其術，以成六國之從也。鮑本簡，猶擇；練，湅帛也。取其熟。揣，量；摩，研也。遊說之術，或量其情，或研切之。</p><p>〔一六〕鮑本錐，銳也，針之類。</p><p>於是乃摩燕烏集闕〔一〕，見說趙王〔二〕於華屋之下〔三〕，抵〔四〕掌而談。趙王大悅，封為武安君〔五〕。受相印，革車〔六〕百乘，綿繡千純〔七〕，白壁〔八〕百雙，黃金萬溢〔九〕，以隨其後，約從散橫，以抑強秦〔一０〕。</p><p>〔一〕姚本闕塞名也。鮑本摩，言切近過之。闕名未詳。</p><p>〔二〕鮑本肅侯。</p><p>〔三〕姚本華，夏。華屋（錢、劉作「華屋，夏屋」），山名也。言趙王屋清高似山也。鮑本見說，見而說也。華，高麗也。</p><p>〔四〕姚本抵，據也。鮑本集韻，抵，側擊也。</p><p>〔五〕姚本武安，趙邑，今屬廣平。鮑本補曰：正義雲，潞州武安縣。</p><p>〔六〕姚本革車，兵車。</p><p>〔七〕姚本純，束也。鮑本集韻，四端曰純。正曰：徒本反。</p><p>〔八〕鮑本「壁」作「璧」。○補曰：璧，玉環也。肉倍好曰璧。</p><p>〔九〕姚本萬溢，萬金也。二十兩為一溢也。鮑本「溢」作「鎰」。○一鎰四十四兩。</p><p>〔一０〕姚本約合關東六國之從，使相親也。散關中之橫，使秦賓服也。故曰抑強秦也。</p><p>故蘇秦相於趙而關不通〔一〕。當此之時，天下之大，萬民之眾，王侯之威，謀臣之權，皆欲決蘇秦之策〔二〕。不費鬥糧，未煩一兵，未戰一士，未絕一弦，未折一矢，諸侯相親，賢〔三〕於兄弟。夫賢人在而天下服，一人用而天下從。故曰：式〔四〕於政，不式於勇；式於廊廟〔五〕之內，不式於四境之外。當秦之隆〔六〕，黃金萬溢〔七〕為用〔八〕，轉轂連騎〔九〕，炫熿〔一０〕於道，山東之國，從風而服〔一一〕，使趙大重〔一二〕。且夫蘇秦特窮巷掘門〔一三〕、桑戶棬〔一四〕樞〔一五〕之士耳〔一六〕，伏軾〔一七〕撙銜，橫歷天下〔一八〕，廷說〔一九〕諸侯之王〔二０〕，杜〔二一〕左右之口，天下莫之能伉〔二二〕。</p><p>〔一〕鮑本六國之關不通秦也。正曰：即所謂秦兵不敢窺函谷關者。</p><p>〔二〕鮑本決，言用之不疑。策，謀也。</p><p>〔三〕姚本賢，猶厚也。鮑本賢，猶勝。</p><p>〔四〕姚本式，皆用也。</p><p>〔五〕鮑本廊，東西序。廟，以尊先祖。人君之居，謂之巖廊廟堂，尊嚴之稱。正曰：文穎雲，廊，殿下外屋。顏師古云，堂下週廂，又巖廊高屋也。愚按，此言宮與廟也。「廟堂」字見徐樂梅福傳。劉向九嘆王逸注，人君為政、舉事告宗廟，議於明堂。今人稱宰相為廟堂，蓋誤。</p><p>〔六〕姚本隆，盛。鮑本蘇秦隆盛之時。</p><p>〔七〕鮑本補曰：此書「溢」、「鎰」通。</p><p>〔八〕姚本經用。</p><p>〔九〕鮑本後車之盛。正曰：車騎之盛。</p><p>〔一０〕姚本炫熿也，猶焜光也。鮑本光耀也。</p><p>〔一一〕姚本風，化也。鮑本以草偃為喻也。</p><p>〔一二〕姚本重，尊也。使天下諸王侯尊趙王也。鮑本為從主，諸侯尊之。</p><p>〔一三〕鮑本鑿垣為門。補曰：掘即窟，古字通。齊策「掘穴窮巷」。鄒陽書「伏死掘穴」。楚策亦有。</p><p>〔一四〕札記今本「棬」誤「卷」。</p><p>〔一五〕鮑本樞，門牝也，楺木為之，如棬。棬，屈木盂也。</p><p>〔一六〕姚本棬，楺桑條假以為戶樞耳。</p><p>〔一七〕鮑本車前橫木。</p><p>〔一八〕姚本銜，勒也。歷，行也。鮑本集韻，撙，挫也，蓋猶頓。銜，勒也。歷，遇也，猶橫行。</p><p>〔一九〕鮑本猶庭教雲。</p><p>〔二０〕鮑本「王」作「主」。○札記今本「王」誤「士」。</p><p>〔二一〕鮑本杜，猶塞。</p><p>〔二二〕姚本伉，當。錢、劉，一作「抗」。鮑本「之」下無「能」字。○集韻，匹也。正曰：姚雲，錢、劉作「抗」，當也。一本「天下莫之能伉」。「伉」、「抗」，古字通。</p><p>將說楚王〔一〕，路過洛陽〔二〕，父母聞之，清〔三〕宮除道，張樂設飲，郊迎〔四〕三十里〔五〕。妻側目而視，傾耳而聽；嫂蛇行匍伏〔六〕，四拜自跪而謝〔七〕。蘇秦曰：「嫂，何前倨〔八〕而後卑也？」嫂曰：「以季子〔九〕之〔一０〕位尊而多金。」蘇秦曰：「嗟乎！貧窮則父母不子〔一一〕，富貴則親戚畏懼。人生世上，勢位富貴，蓋可忽乎哉〔一二〕！」〔一三〕</p><p>〔一〕鮑本威。</p><p>〔二〕鮑本漢為河南郡。</p><p>〔三〕鮑本清，汛掃也。</p><p>〔四〕鮑本迎於郊。</p><p>〔五〕姚本張，施也。設，置也。施樂置酒，遠迎上郊邑培也。</p><p>〔六〕姚本蛇行匍匐，勾曳地也。鮑本蛇不直行。伏，音匐。匍匐，伏地也。</p><p>〔七〕姚本謝前不炊之過也。鮑本集韻，跪，小拜也。既拜覆膝地。</p><p>〔八〕鮑本倨，不避也。</p><p>〔九〕鮑本譙周曰，秦字季子。正曰：司馬貞曰，此嫂呼小叔為季子，未必字也。</p><p>〔一０〕鮑本無「之」字。○</p><p>〔一一〕姚本不以為己子也。</p><p>〔一二〕姚本信不可輕忽，故曰「乎哉」。鮑本「可」下有「以」字。○忽，輕也。</p><p>〔一三〕鮑本此策，史略同。合從，在趙肅侯十六年，此四年。彪謂：秦之自刺，可謂有志矣。而志在於金玉卿相，故其所成就，適足誇嫂婦。而此史極口稱頌之，是亦利祿徒耳，惡睹所謂大丈夫之事哉？正曰：按史，秦出遊數歲，困歸，兄弟嫂妹妻妾，竊笑之。於是得周書陰符讀之，以出揣摩。乃求說周顯王，弗信。至秦說惠王，弗用。乃之趙，奉陽君弗說之。去就燕，文侯資之。至趙，奉陽君死，乃說肅侯合從。說楚後，還過洛陽，顯王除道郊勞。與策小異。</p><p>秦惠王謂寒泉子</p><p>秦惠王謂寒泉子〔一〕曰：「蘇秦欺〔二〕寡人，欲以一人之智，反覆東山〔三〕之君，從以欺〔四〕秦。趙固負〔五〕其眾，故先使蘇秦以幣帛約〔六〕乎諸侯。諸侯不可一〔七〕，猶連雞之不能俱止於棲之〔八〕明矣〔九〕。寡人忿然，含怒日久〔一０〕，吾欲使武安子起〔一一〕往喻〔一二〕意焉。」寒泉子曰：「不可。夫攻城墮〔一三〕邑，請使武安子。善我國家〔一四〕使諸侯，請使客卿張儀〔一五〕。」秦惠王曰：「受命〔一六〕。」〔一七〕</p><p>〔一〕姚本秦惠王，孝公子也。寒泉子，秦處士也。</p><p>〔二〕鮑本欺，詐也。言以虛聲恐之。</p><p>〔三〕姚本東山，山東。鮑本「東山」作「山東」。○補曰：當作「山東」。札記丕烈案：鮑改、吳補皆非也。高注即其證矣。</p><p>〔四〕姚本欺，詐也。</p><p>〔五〕姚本負，恃也。</p><p>〔六〕姚本約，謀約也。</p><p>〔七〕姚本一，同也。</p><p>〔八〕鮑本「之」作「亦」。○札記今本下「之」字作「亦」。</p><p>〔九〕姚本續：李善引作「俱上於棲亦明矣」。鮑本連，謂繩系之。棲，雞所宿也。</p><p>〔一０〕姚本含，懷也。</p><p>〔一一〕姚本武安子起，秦將白起。</p><p>〔一二〕鮑本「喻」，「諭」同，告也。告諸侯以不可一之意。</p><p>〔一三〕姚本墮，壞也。鮑本敗城邑曰墮。</p><p>〔一四〕鮑本稱國家之美。正曰：能美善我國家。</p><p>〔一五〕姚本張儀，魏人也，仕秦以為客卿。鮑本魏人，仕秦。惠五年為客卿。</p><p>〔一六〕姚本受寒泉子之教。</p><p>〔一七〕鮑本按，起以昭二十九年為武安君，自合從至是五十七年矣。所稱武安子起，謬也。正曰：起，號武安君。此雲武安子，必別一人。上既言武安子起，而下止言武安子，蓋「起」字屬下文。李牧亦封武安君。如此名不一。且張儀死於秦武王時，與白起戰勝攻取，時不相及。補曰：使諸侯之「使」，去聲，餘如字。</p><p>泠向謂秦王〔校一〕</p><p>〔校一〕此篇姚本與《秦惠王謂寒泉子》連篇，鮑本另列一篇，據文義，從鮑本。</p><p>泠向〔一〕謂秦王曰：「向欲以齊事王，使〔二〕攻宋也〔三〕。宋破，晉國危，安邑王之有也〔四〕。燕、趙惡齊、秦之合，必割地以交於王矣〔五〕。齊必重於王〔六〕，則向之攻宋也，且以恐齊而重王〔七〕。王何惡〔八〕向之攻宋乎？向以王之明為先知之，故不言〔九〕。」</p><p>〔一〕姚本泠，姓；向，名也。秦臣也。鮑本高注，秦人。今詳為齊人。正曰：高注秦臣，韓、趙策亦有此人。</p><p>〔二〕姚本一作「故」。</p><p>〔三〕姚本以，猶使也。</p><p>〔四〕姚本晉國，魏都大梁也。宋在其東，若齊攻宋破之，則大梁危，不能復獲其安邑。安邑在河東，近秦，秦可兼取，故安邑王之有也。</p><p>〔五〕姚本割，猶分也。交齊也。</p><p>〔六〕鮑本秦多得地，齊畏其強，故重之。</p><p>〔七〕鮑本燕、趙交於秦，故齊必恐。</p><p>〔八〕鮑本惡，皆去音。</p><p>〔九〕姚本向言以秦王之聰明為先自知之，故不言道也。鮑本言秦自知攻宋之利。</p><p>張儀說秦王</p><p>張儀〔一〕說秦王〔二〕曰：「臣聞之，弗知而言為不智，知而不言為不忠〔三〕。為人臣不忠當死，言不審〔四〕亦當死。雖然，〔五〕臣願悉〔六〕言所聞，大王裁〔七〕其罪。臣聞，天下陰燕陽魏〔八〕，連荊〔九〕固齊〔一０ 〕，收餘韓〔一一〕成從，將西南〔一二〕以與秦為難〔一三〕。臣竊笑之。世有三亡，而天下得之，其此之謂乎〔一四〕 ！臣聞之曰，『以亂攻治者亡，以邪攻正者亡，以逆攻順者亡』。今天下之府庫〔一五〕不盈，囷倉〔一六〕空虛，悉其士民，張軍〔一七〕數千百萬〔一八〕，白刃在前，斧質在後，〔一九〕而皆去走，不能死〔二０〕，罪〔二一〕其百姓不能死也，〔二二〕其上不能殺也〔二三〕。言賞則不與，言罰則不行，賞罰不行，故民不死也〔二四〕。</p><p>〔一〕鮑本無「張儀」二字。○補曰：誤，當作「韓非」。</p><p>〔二〕姚本秦惠王也。續：韓非子第一篇初見秦文與此同。鮑本此上原有「張儀」字，而所說皆儀死後事，故刪去。「說」雲者，猶西周謂齊王之比。正曰：王應麟雲，姚氏謂韓非子第一篇，呂成公麗澤集文取此。鮑失考。愚按，集文所謂非上書請破天下從，即此。非以韓王安稱藩使秦，始皇十三年也。次年見殺。今以韓子考其言，而策文義勝者，不復。札記丕烈案：此當各依本書。劉向次第在此，而高注云秦惠王。詳其意，皆不以為韓非也。</p><p>〔三〕姚本知可言利國安君而不言，故曰不忠。</p><p>〔四〕鮑本審，悉也。補曰：韓子「審」作「當」，勝。不當，即上雲不智也。</p><p>〔五〕鮑本言己未能如言。</p><p>〔六〕鮑本悉，詳盡也。</p><p>〔七〕姚本裁，制也。</p><p>〔八〕姚本陰，小。陽，大。鮑本陰，北。陽，南。</p><p>〔九〕鮑本楚也。始皇諱其父名，故稱曰荊。知此書始皇時人作。</p><p>〔一０〕鮑本時由東國齊、楚為大，故從。人連結之，恃以為固。</p><p>〔一一〕鮑本韓時弱，多喪地，今存者，其餘也。</p><p>〔一二〕鮑本補曰：韓作「面」，是，下文有。</p><p>〔一三〕姚本難，猶敵也。鮑本赧五十九年，與諸侯從，此五十一年。</p><p>〔一四〕鮑本此，謂從。補曰：韓子作「二亡」，無「以逆攻順者」一句。札記丕烈案：今韓子是「三」字。</p><p>〔一五〕鮑本府，文書藏；庫，兵車藏。今詳凡有藏者，皆得稱也。正曰：府庫藏貨財，對下「囷倉藏谷粟」言。</p><p>〔一六〕鮑本囷，圓廩。正曰：高注，圓曰囷，方曰倉。</p><p>〔一七〕姚本曾作「張軍聲」。鮑本張，去音。正曰：平聲亦通。</p><p>〔一八〕鮑本補曰：韓此下雲，「其頓首戴羽為將軍，斷死於前，不至千人，皆以言死」。札記丕烈案：此當各依本書。</p><p>〔一九〕鮑本誅不進戰者，故在後。</p><p>〔二０〕姚本一本有「也」字。鮑本不戰也。補曰：韓，「怯而卻走，不能死也」。</p><p>〔二一〕鮑本「罪」作「非」。○言亦殺之。補曰：韓正作「非」。一本「而皆去之不能死」。韓「而卻走，不能死也」。皆當從韓，勝。</p><p>〔二二〕姚本錢、劉本無此七字。曾、集有。</p><p>〔二三〕鮑本無「其上不能殺也」六字。○補曰：一本「其上不殺也」，韓「上不能故也」。皆當從韓，勝。</p><p>〔二四〕姚本民不為盡節致死。傳曰「賞罰無章，何以沮勸」，此之謂也。</p><p>「今秦出號令而行賞罰，不攻無攻〔一〕相事也〔二〕。出其父母懷衽之中〔三〕，生未嘗見寇也，聞戰頓足徒裼〔四〕，犯白刃，蹈煨炭〔五〕，斷死於前者比是也〔六〕。夫斷死與斷生也不同〔七〕，而民為之者是貴奮也〔八〕。一可以勝十〔九〕，十可以勝百，百可以勝千，千可以勝萬，萬可以勝天下矣。今秦地形，斷長續短，方數千裡，名師數百萬〔一０〕，秦之號令賞罰，地形利害，天下莫如也〔一一〕。以此與天下〔一二〕，天下不足兼而有也。是知秦戰未嘗不勝，攻未嘗不取，所當〔一三〕未嘗不破也。開地數千裡，此甚大功也。然而甲兵頓〔一四〕，士民病〔一五〕，蓄積索〔一六〕，田疇荒〔一七〕，囷倉虛，四鄰諸侯不服〔一八〕，伯王之名不成，此無異故〔一九〕，謀臣皆不盡其忠也。</p><p>〔一〕姚本曾作「有功無功」。</p><p>〔二〕鮑本「不攻」下補「耳」字，「攻相」作「相攻」。○言秦有不攻耳，無敢與相攻者。正曰：韓作「有功無功相事也」。札記丕烈案：「不」當作「又」，形近之訛，策文多用「又」為「有」。</p><p>〔三〕鮑本衽，衣衿。</p><p>〔四〕鮑本此頓，下也。集韻，徒，空手。裼，袒也。正曰：頓，踴也。徒，謂空，露袒；裼，露臂也。</p><p>〔五〕鮑本煨，盆中火。補曰：韓，「罏炭」。</p><p>〔六〕鮑本「比」下補「比」字。○以死自斷。比，次也。言如是者，相次不一。正曰：韓作「皆」，是。「比」蓋「皆」之訛。</p><p>〔七〕姚本死生異也。鮑本言死難。補曰：「斷死生」之「斷」，都玩反；「斷長」之「斷」，睹緩反。前後同。</p><p>〔八〕姚本奮，勇也。鮑本奮，言勇不顧死。補曰：韓，「貴奮死也」。札記丕烈案：「死」字，策文當無。高注可證。</p><p>〔九〕鮑本「勝」作「合」。○與敵合鬥。補曰：四「合」字，一本皆作「勝」。韓作「對」，當也，義長。</p><p>〔一０〕鮑本名，言有勇決之稱。</p><p>〔一一〕鮑本秦有斷死之利，諸侯有不死之害，故不如秦。正曰：利害是總言。</p><p>〔一二〕鮑本與，言與之爭。</p><p>〔一三〕姚本當，敵。鮑本當，相值也。</p><p>〔一四〕鮑本此頓，言其勞弊。</p><p>〔一五〕姚本病，困也。</p><p>〔一六〕姚本索，盡也。</p><p>〔一七〕姚本墾不治也。鮑本疇，耕治之田。</p><p>〔一八〕姚本威德不能懷也。</p><p>〔一九〕姚本異，怪。鮑本猶言無他事。</p><p>「臣敢言往昔。昔者〔一〕齊南破荊，中破宋〔二〕，西服秦，〔三〕北破燕〔四〕，中使韓、魏之君〔五〕，地廣而兵強，戰勝攻取，詔令天下〔六〕，濟清河濁〔七〕，足以為限〔八〕，長城、巨坊〔九〕，足以為塞。齊，五戰之國也〔一０〕，一戰不勝而無齊。〔一一〕故由此觀之，夫戰者萬乘之存亡也〔一二〕。</p><p>〔一〕鮑本補曰：韓，「臣敢言之往者」，蓋兩「昔」字，因「者」字訛衍。當從韓，勝。</p><p>〔二〕鮑本閔二十八年。補曰：韓，「東破」，是。</p><p>〔三〕鮑本荊、秦事未詳。正曰：「齊南破荊」以下以地勢言之，非以年之先後也。齊宣王二十五年與五國攻秦，湣王十六年與韓、魏伐秦，十一年與韓、魏伐楚，十三年與秦、韓、魏敗楚。</p><p>〔四〕鮑本十五年。正曰：齊宣王二十九年，伐燕取之。</p><p>〔五〕鮑本兩國從其役。</p><p>〔六〕鮑本以詔令令天下，時未稱詔，此秦史之言耳。正曰：詔告命令也。下文「詔之」，及後策「趙王之教，詔之使者」、「明詔」之類。</p><p>〔七〕姚本濟水清，河水濁。一作「詔令天下，齊清濟濁河」。鮑本補曰：韓作「齊之清濟濁河」，與下文協，語勝。札記丕烈案：燕策雲，「吾聞齊有清濟濁河」。亦見史記蘇秦傳，皆可證也。</p><p>〔八〕姚本限，難也。鮑本東郡壽張注，泲上有朐城。又平原有鬲津、般河，皆近齊。正曰：書蔡傳，濟水自鄭以東，貫滑、曹、鄆、齊、濟、青以入於海。自鄆以下皆齊地也。正義雲，黃河從洛、魏二州界北流入海，亦齊西北界。左傳，「齊履西至於河」。</p><p>〔九〕姚本錢、劉「坊」作「防」。鮑本「坊」作「防」。○蘇秦傳注，濟北盧縣有防門，又有長城，東至海。後志注，防門，即巨防。補曰：長城西頭在濟州平陰縣界。太山記雲，太山西有長城，緣河，經太山，餘一千里，至琅琊臺入海。札記丕烈案：韓子是「防」字。史記同。</p><p>〔一０〕鮑本上所謂「南破」、「中破」之類。正曰：謂四面及中受兵。</p><p>〔一一〕鮑本燕昭入臨淄事。</p><p>〔一二〕姚本勝則存，敗則亡。勝敗若此，故曰「萬乘之存亡也」。</p><p>「且臣聞之曰：『削株掘根，無與禍鄰，禍乃不存。』秦與荊人戰，大破荊，襲郢，取洞庭、五都〔一〕、江南〔二〕。荊王〔三〕亡奔〔四〕走〔五〕，東伏於陳〔六〕。當是之時，隨荊以兵，則荊可舉〔七〕。舉荊，則其民足貪也，地足利也。東以強齊、燕〔八〕，中〔九〕陵三晉〔一０〕。然則是一舉〔一一〕而伯王之名可成也，四鄰諸侯可朝也〔一二〕。而謀臣不為〔一三〕，引軍而退，與荊人和〔一四〕。今〔一五〕荊人收亡國，聚散民，立社主〔一六〕，置宗廟，令帥天下西面以與秦為難，此固已無〔一七〕伯王之道一矣。天下有比志〔一八〕而軍華下〔一九〕，大王以詐破〔二０〕之，兵至樑郭〔二一〕，圍樑數旬〔二二〕，則樑可拔。拔樑，則魏可舉〔二三〕。舉魏，則荊、趙之志〔二四〕絕。荊、趙之志絕，則趙危〔二五〕。危而荊孤。東以強〔二六〕齊、燕，中陵三晉，然則是一舉而伯王之名可成也，四鄰諸侯可朝也。而謀臣不為，引軍而退，與魏氏和，令魏氏收亡國，聚散民，立社主，置宗廟，此固已無伯王之道二矣。前者穰侯之治秦也，用一國之兵，而欲以成兩國之功〔二七〕。是故兵終身暴靈於外，士民潞〔二八〕病於內，伯王之名不成，此固已無伯王之道三矣。</p><p>〔一〕姚本續：史記引戰國策作五渚。</p><p>〔二〕姚本郢，楚都也。洞庭、五都、江南，皆楚邑也。鮑本揚州記，太湖，一名湖亭，一名震澤，一名洞庭。按，熊繹都丹陽。文王徙江陵，是為郢都。昭王徙郢，所謂故郢。又自郢徙鄀，與鄢為五。史多言鄢、郢。齊策「鄢、郢者，楚之柱國」，知鄢亦為都。江南，即漢志楚地所謂江南地遠者也。補曰：大破荊，在昭王二十九年，楚頃襄之二十一年。正曰：洞庭在巴陵，見楚、魏策，即此。路史，熊繹初封丹陽，今秭歸。武徙枝江，亦曰丹陽。楚文都南郢，即江陵，又謂故郢。昭王避吳遷鄀，今宜城，為北郢，即郢州。惠王遷鄢，在宜城。曾氏謂屈瑕亂鄢以濟者，鄀、鄢非久都。故惠王末，墨翟重{爾蟲}趨郢。宣王時，王宮遇盜，郢軍見黜。懷王入秦，齊使郢中立王，皆昭、惠後。愚按，楚辭哀郢，莊辛說襄王，郢都必危，白起拔郢，始徙陳。知懷、襄之世，亦仍都南郢也。考烈王徙壽春，命曰郢。又年表考烈徙都巨陽。大事記謂，春申君用朱英策，自陳徙壽春，不雲自巨陽也。據此，楚不止五都，鮑因誤文。又以其時在徙陳前，故徙陳以下不論，而其說亦不明，故為正之。正義雲，江南在豫章、長沙南楚之地。韓「五都」作「五湖」。史蘇秦傳五渚注引策文洞庭、五渚，謂此「渚」乃「湖」之訛。燕策亦有「五渚」字。按策既言襲郢，而五都郢在其中，「都」字必誤，當從韓。「五湖」說不一。索隱雲，具區、洮滆、彭蠡、青草、洞庭；又說，太湖、射陽、青草、丹陽、宮亭。宮亭即彭蠡。張勃吳錄謂，太湖別名，或說太湖中自有五湖。札記丕烈案：吳說未是。此策五都即燕策及蘇秦傳之五渚。「都」，「渚」同字也。五渚說在集解、索隱。</p><p>〔三〕鮑本頃襄。</p><p>〔四〕姚本曾作「亡命」。</p><p>〔五〕鮑本無「奔」字。○札記丕烈案：韓子作「荊王君臣亡走」。</p><p>〔六〕鮑本見白起傳。</p><p>〔七〕鮑本拔其國如舉物然，言易也。</p><p>〔八〕姚本言（錢、劉下有「秦」字）以強於齊、燕也。鮑本強於二國。正曰：韓「強」作「弱」，是。下有。</p><p>〔九〕姚本劉，下有「以」字。</p><p>〔一０〕姚本三晉，趙、韓、魏也。</p><p>〔一一〕鮑本舉，猶行。</p><p>〔一二〕姚本可使韓、魏。鮑本使之朝秦。</p><p>〔一三〕姚本不為此謀也。</p><p>〔一四〕姚本和，平也。</p><p>〔一五〕姚本一作「令」。鮑本「今」作「令」。○札記丕烈案：韓子是「令」字。</p><p>〔一六〕鮑本為木主社。</p><p>〔一七〕鮑本補曰：韓「無」作「失」，下並同。</p><p>〔一八〕鮑本比，密也。言其志親。</p><p>〔一九〕姚本華下，華山之下也。鮑本即華陽之戰。</p><p>〔二０〕鮑本補曰：「詐」，韓作「詔」，是。下同。</p><p>〔二一〕鮑本「郭」作「都」。○正曰：韓本文。</p><p>〔二二〕姚本樑，大梁，魏王所都也。</p><p>〔二三〕鮑本樑以都言，魏全國也。</p><p>〔二四〕鮑本魏居二國之中，而為與國。故舉魏，則二國不通。</p><p>〔二五〕鮑本趙尤近秦。</p><p>〔二六〕鮑本補曰：見上。</p><p>〔二七〕姚本穰國（錢、劉本無「國」字）侯，魏人也。治，猶相也。穰侯相秦，欲興秦而安魏。故曰欲成兩國之功也。鮑本秦及穰侯所封也，如封剛壽以廣陶之類。</p><p>〔二八〕姚本潞，羸於內。鮑本「靈」作「露」。○ 潞，即露耳，故高注為羸。補曰：韓作「疲」。札記今本「靈」作「露」，鮑本作「露」。丕烈案：策文作「靈」，不與韓子同，韓子是「露」字。此當各依本書。策文下句言「潞病」，「潞」、「露」同字，此句不得更言暴露。「靈」者，「零」之假借；「暴」謂「日」，「靈」謂「雨」也。</p><p>「趙氏，中央之國也，雜〔一〕民之所居也。其民輕〔二〕而難用〔三〕，號令不治，賞罰不信，地形不便〔四〕，上非能盡其民力。彼固亡國之形也，而不憂民氓〔五〕，悉其士民，軍於長平之下，以爭韓之上黨〔六〕，大王以詐〔七〕破之〔八〕，拔武安〔九〕。當是時，趙氏上下不相親也〔一０〕，貴賤不相信〔一一〕，然則是邯鄲不守，拔邯鄲，完河間〔一二〕，引軍而去，西攻修武，逾羊腸〔一三〕，降代、上黨〔一四〕。代三十六縣，上黨十七縣〔一五〕，不用一領甲，不苦一民〔一六〕 ，皆秦之有也。代、上黨不戰而已〔一七〕為秦矣〔一八〕，東陽〔一九〕河外〔二０〕不戰而已反為齊矣〔二一〕，中呼池〔二二〕以北〔二三〕不戰而已為燕矣〔二四〕。然則是舉趙則韓必亡，韓亡則荊、魏不能獨立〔二五〕。荊、魏不能獨立，是一舉而壞韓，蠹〔二六〕魏，挾〔二七〕荊，以東〔二八〕弱齊、燕，決白馬之口〔二九〕，以流〔三０〕魏氏〔三一〕。一舉而三晉亡，從者敗〔三二〕。大王拱手以須〔三三〕，天下遍隨而伏〔三四〕，伯王之名可成也。而謀臣不為，引軍而退，與趙氏為和。以大王之明，秦兵之強，伯王之業〔三五〕，地〔三六〕尊〔三七〕不可得，乃取欺於亡國〔三八〕，是謀臣之拙也。且夫趙當亡不亡，秦當伯不伯，天下固量秦之謀臣一矣。乃復悉卒〔三九〕乃〔四０〕攻邯鄲，不能拔也，棄甲兵怒，戰慄而卻〔四一〕，天下固量秦〔四二〕力二矣。軍乃引退，並於李下〔四三〕，大王又並軍而致〔四四〕與戰，非能厚〔四五〕勝之也，又交罷卻〔四六〕，天下固量秦〔四七〕力三矣。內者量吾謀臣，外者極吾兵〔四八〕力。由是觀之，臣以天下之 〔四九〕，豈其難矣。內者吾甲兵頓，士民病，〔五０〕蓄積索，田疇荒，囷倉虛〔五一〕；外者天下比志甚固。願大王有以慮之也〔五二〕。</p><p>〔一〕鮑本補曰：韓子注，趙都邯鄲，燕之南，齊之西，魏之北，韓之東，故曰中央。兼四國之人，故曰雜。</p><p>〔二〕鮑本輕，則其志不堅。</p><p>〔三〕鮑本「用」下有「也」字。○札記丕烈案：韓子有。</p><p>〔四〕姚本趙王都邯鄲，無險固，故曰不便。鮑本無險隘故。正曰：非無險隘。上雲「中央之國」，此雲「不便」，此以大勢言之。</p><p>〔五〕姚本野民曰氓。</p><p>〔六〕鮑本馮亭事。</p><p>〔七〕鮑本補曰：「詔」字。</p><p>〔八〕姚本劉，下有「兵」字。</p><p>〔九〕姚本趙括封於武安，（曾更有「武安」字）君將趙四十萬眾拒秦，秦將白起坑括四十萬眾於長平下，故曰武安。鮑本此殺趙括事，在四十七年。</p><p>〔一０〕姚本上下，君臣也。</p><p>〔一一〕姚本貴，謂卿；賤，謂士。</p><p>〔一二〕鮑本冀州國。完之者，欲急取修武、上黨諸郡置之去也。正曰：韓作「管山東河間」。</p><p>〔一三〕姚本修武，趙邑（一本有「也」字），合屬河內。羊膓，塞名也。鮑本補曰：「逾羊膓，降代」，韓作「逾華絳」。札記丕烈案：策文「羊膓」，高注可證。</p><p>〔一四〕姚本代屬趙。上黨屬韓。</p><p>〔一五〕鮑本補曰：「三十六」，韓作「四十六」；「十七」，韓作「七十」。</p><p>〔一六〕姚本甲，鎧。苦，勞。</p><p>〔一七〕姚本曾，下有「反」字。</p><p>〔一八〕姚本為，猶屬也。</p><p>〔一九〕鮑本屬清河。</p><p>〔二０〕鮑本滹沱河之外。正曰：蘇秦說趙雲，「東有清河」；張儀說趙告齊使興師，「渡清河，軍邯鄲之東」，即此河也。東陽既屬清河，不得為他說矣。</p><p>〔二一〕鮑本此本趙所得齊地，今趙弱，故齊復取之；取之，則益弱矣。</p><p>〔二二〕姚本「池」，續作「沲」。鮑本「池」作「沱」。○正曰：古「沱」通。史弟子傳「滂池」。補曰：韓「中山呼池」。札記丕烈案：今韓子是「池」字。</p><p>〔二三〕鮑本中，言中分之呼池。在代滷城。</p><p>〔二四〕鮑本燕乘敗取之。</p><p>〔二五〕鮑本無「荊魏不能獨立」六字。○</p><p>〔二六〕姚本蠹，害也。鮑本蠹者，病其中也。</p><p>〔二七〕鮑本補曰：韓作「拔」。札記丕烈案：「拔」字誤，「挾」當是「狹」。後策文「省攻伐之心」，新序作「挾戰功之心」，字與此同。</p><p>〔二八〕鮑本補曰：韓作「東以弱齊強燕」。</p><p>〔二九〕姚本白馬，津名。鮑本張儀傳「守白馬之津」。津在東郡。</p><p>〔三０〕鮑本補曰：韓作「沃」。札記丕烈案：策文「流」，高注可證。</p><p>〔三一〕姚本魏氏，今魏郡縣也。流，灌也。</p><p>〔三二〕姚本從者，山東六國。從敗，不成也。鮑本合從者。</p><p>〔三三〕鮑本「須」，「胥」同，待也。</p><p>〔三四〕鮑本「遍」作「編」。○補曰：韓作「敗也」。編，言眾隨而伏降矣。以繩次物曰編。札記吳氏補曰，韓作「敗也」、「須之」、「編隨而服矣」。丕烈案：此類皆當各依本書。</p><p>〔三五〕鮑本謂先世所創。</p><p>〔三六〕姚本劉作「伯王業也」。</p><p>〔三七〕鮑本地與相王之尊。正曰：韓「尊」作「曾」。劉辰翁謂，「地」猶「第」。皆失考。</p><p>〔三八〕姚本亡國，謂趙也。鮑本亡國，以長平之敗，言趙。</p><p>〔三九〕鮑本無「卒」字。○補曰：韓此下有「士卒」字。</p><p>〔四０〕姚本一作「以」。鮑本「乃」作「以」。○札記丕烈案：韓子是「以」字。</p><p>〔四一〕姚本卻，退也。鮑本且怒且懼而退。補曰：韓作「棄甲負拿，戰竦而卻天下」。札記策文有「卻」，高注可證。</p><p>〔四二〕姚本錢本有「之」字。</p><p>〔四三〕姚本李下，邑名，在河內也。鮑本後志，河內有李城，趙封李同之父於此。補曰：韓作「孚下」。札記丕烈案：策文「李」，高注可證。</p><p>〔四四〕姚本一作「至」。鮑本致，言極力。札記今本「致」作「至」。丕烈案：作「至」，即與姚校矛盾也。韓子是「至」字。</p><p>〔四五〕姚本厚，大也。</p><p>〔四六〕鮑本交，言秦與趙俱罷兵而退。</p><p>〔四七〕姚本一本有「之」字。</p><p>〔四八〕鮑本極，言度其力之所至。</p><p>〔四九〕鮑本合從也。</p><p>〔五０〕姚本頓，罷也。病，困也。</p><p>〔五一〕姚本圓曰囷，方曰倉。虛，不實（一本下有「也」字）。</p><p>〔五二〕姚本慮，謀也。</p><p>「且臣聞之，戰戰慄慄，日慎一日。苟慎其道，天下可有也〔一〕。何以知其然也？昔者紂為天子〔二〕，帥天下將〔三〕甲〔四〕百萬，左飲於淇谷〔五〕，右飲於洹水〔六〕，淇水竭而洹水不流，〔七〕以與周武為難。武王將素〔八〕甲三千領，戰一日〔九〕，破紂之國，禽其身，據其地，而有其民，天下莫不〔一０〕傷〔一一〕。智伯帥三國之眾〔一二〕，以攻趙襄主於晉陽〔一三〕，決水灌之，三年〔一四〕，城且拔矣〔一五〕。襄主錯〔一六〕龜，數策佔兆〔一七〕，以視利害，何國可降〔一八〕，而使張孟談〔一九〕。於是潛行而出，反智伯之約〔二０〕，得兩國之眾，以攻智伯之國，禽其身，以成襄子〔二一〕之功〔二二〕。今秦地斷長續短，方數千裡，名師數百萬，秦國號令賞罰，地形利害，天下莫如也〔二三〕。以此與天下，下可兼而有也〔二四〕。</p><p>〔一〕姚本苟，誠也。</p><p>〔二〕鮑本元作「下」。補曰：韓作「子」。</p><p>〔三〕鮑本無「甲」字。○補曰：一本「將甲」。</p><p>〔四〕札記丕烈案：韓子作「將帥天下，甲兵百萬」。</p><p>〔五〕鮑本河內共，淇水所出。</p><p>〔六〕鮑本蘇秦傳注，出林慮。項紀注，在安陽縣北。前、後志，在良鄉東南。</p><p>〔七〕鮑本亦竭也。</p><p>〔八〕鮑本絹素為之，非金革也。正曰：素，以色言。</p><p>〔九〕姚本一日，甲子之日也。太公望為號，到牧野，便克紂，故曰「一日」。鮑本以甲子日戰，遂克之。</p><p>〔一０〕姚本劉，無「不」字。</p><p>〔一一〕姚本傷，愍也。鮑本傷殷之亡耳。正曰：韓作「莫傷」。</p><p>〔一二〕姚本三國，晉（曾、集「晉」作「智」）、韓、魏也。</p><p>〔一三〕姚本襄主，趙襄子也。大夫稱主。晉陽，趙氏邑也。</p><p>〔一四〕鮑本補曰：韓作「三月」。趙策亦兩雲「三年」。</p><p>〔一五〕姚本且，將也。</p><p>〔一六〕鮑本「錯」，「措」同，置也。補曰：「錯」，韓作「鑽」。</p><p>〔一七〕姚本策，蓍也。兆，佔龜兆也。鮑本灼龜折處曰兆。</p><p>〔一八〕姚本何國可降，使為反間。鮑本三國中，孰為可降。</p><p>〔一九〕姚本張孟談，趙襄子臣也。鮑本趙之謀臣。</p><p>〔二０〕鮑本使韓、魏背之。</p><p>〔二一〕鮑本「子」作「主」。○札記今本「子」作「主」。丕烈案：韓子作「以復襄主之初」。</p><p>〔二二〕姚本潛行，私行。兩國，韓、魏也。智伯與韓、魏攻襄子，張孟談辭於韓、魏，魏與趙同，故曰「反智伯之約」也。國猶軍，（一本有「攻」字）智伯之軍，而破以殺其身，故曰「以成襄主之功」也。</p><p>〔二三〕姚本無如秦國安固者也。</p><p>〔二四〕姚本與天下爭，可並而有。</p><p>「臣昧死〔一〕望〔二〕見大王，言所以舉〔三〕破天下之從，〔四〕舉趙亡韓〔五〕，臣荊、魏，親齊、燕〔六〕，以成伯王之名〔七〕，朝四鄰諸侯之道。大王試聽其說，一舉而天下之從不破，趙不舉，韓不亡，荊、魏不臣，齊、燕不親，伯王之名不成，四鄰諸侯不朝，大王斬臣以徇於國〔八〕，以主為謀〔九〕不忠者〔一０〕。」</p><p>〔一〕鮑本自言不知死所。</p><p>〔二〕姚本劉，作「臣願望」。</p><p>〔三〕姚本一本無「舉」字。鮑本補曰：韓無此字。札記丕烈案：策文當本作「一舉」，脫「一」字。「一舉」下文有。</p><p>〔四〕鮑本舉，謂一舉。</p><p>〔五〕鮑本舉，亦拔也。補曰：非言及於亡韓，是豈可不為寒心？甚矣，其忍也！斬臣以徇於國，以主不忠於國者，亡韓之言當如之。</p><p>〔六〕鮑本二國去秦遠，未可加兵，故親之以寬兵力。其後秦滅諸國，二國獨後亡，此故也。</p><p>〔七〕姚本成，立也。</p><p>〔八〕鮑本徇行以示人也。</p><p>〔九〕姚本曾，恐當作「主謀」。鮑本無「為謀」兩字，「忠」下有「於國」二字。○補曰：韓「以為為王謀不忠者」。札記丕烈案：今韓子不重「為」。</p><p>〔一０〕鮑本主言以為首惡。彪謂：此士論事，深切著明，孫卿不如。秦所以取天下，蓋行其說也。而史失其人，猥以張儀名之，惜哉！所稱謀臣，範睢也。正曰：韓非，師荀卿者也。其術不主於卿，卿論兵以附民為要，以仁義為本，以禁暴除害為務，非而有是言歟？大意不過欲極威怒，而務攻取耳。鮑既考之不精，且謂卿不如，謬矣。補曰：蘇氏論荀卿歷詆天下之賢人，以自是其愚。李斯以其學亂天下，其高談異論，有以激之也。韓非此書歷詆秦之謀臣，蓋指魏冉、範睢之徒。他日謂申不害徒術無法，公孫鞅徒法無術，張儀以秦徇韓、魏，甘茂以秦徇周，穰侯、應候攻他國以成其私封，所詆者，亦非一人。其剛愎不孫，自許太過，則亦卿之風也。終以忤李斯、短姚賈而殺其身。太史公謂非知說之難，而不能自脫，可以為騁說者之戒矣。</p><p>張儀欲假秦兵以救魏</p><p>張儀欲假秦兵以救魏〔一〕。左成謂甘茂曰：「子不〔二〕予之。魏不反秦兵〔三〕，張子不反秦〔四〕。魏若反秦兵，張子得志於魏，不敢反於秦矣〔五〕。張子不去秦〔六〕，張子必高子〔七〕。」</p><p>〔一〕鮑本時將相魏。</p><p>〔二〕鮑本「子不」作「不如」。○札記今本「子不」作「不如」。</p><p>〔三〕鮑本謂敗而死傷多。</p><p>〔四〕姚本言魏以秦兵戰，死亡之而不反，則張儀亦懼誅，不敢反秦也。鮑本謂秦以喪兵誅之。</p><p>〔五〕姚本魏用秦兵戰，得反之，則張儀有功於魏，故得志。得志於魏，亦不反於秦也。鮑本懼秦疑其厚魏。</p><p>〔六〕鮑本去，猶舍也。儀雖為魏，猶有得秦之心。</p><p>〔七〕鮑本高，貴也。子，謂甘茂也。鮑本高，貴重也。高之者，欲茂以秦資之。正曰：劉辰翁雲，不去秦，萬一不行救魏也，亦必高茂之誼，高茂之忠。</p><p>司馬錯與張儀爭論於秦惠王前</p><p>司馬錯〔一〕與張儀爭論於秦惠王前。司馬錯欲伐蜀，張儀曰：「不如伐韓。」王曰：「請聞其說〔二〕。」</p><p>〔一〕鮑本秦人。</p><p>〔二〕姚本錢雲，「聞」舊作「問」。曾、劉、集亦作「問」。</p><p>對曰：「親魏善楚，下兵三川〔一〕，塞轘〔二〕轅、緱氏之口〔三〕，當屯留之道〔四〕，魏絕南陽〔五〕，楚臨南鄭〔六〕，秦攻新城、宜陽〔七〕，以臨二週之郊〔八〕，誅周主〔九〕之罪，侵楚、魏之地。周自知不救，九鼎寶器必出〔一０ 〕。據九鼎，桉圖籍〔一一〕，挾天子以令天下〔一二〕，天下莫敢不聽，此王業也〔一三〕。今夫蜀，西闢之國，而戎狄之長也〔一四〕，弊兵〔一五〕勞眾不足以成名〔一六〕，得其地不足以為利。臣聞：『爭名者於朝，爭利者於市。』今三川、周室，天下之市朝也，而王不爭焉，顧〔一七〕爭於戎狄，去王業〔一八〕遠矣。」</p><p>〔一〕姚本三川，宜陽也。下兵，出兵也。</p><p>〔二〕姚本塞，斷。鮑本補曰：轘，胡貫反。</p><p>〔三〕鮑本高紀注，轘轅、緱氏，險道，屬河南。補曰：瓚雲，轘轅，險道，在緱氏東南。索隱雲，緱氏以山為名。</p><p>〔四〕姚本屯留，今上黨縣。鮑本屬上黨。補曰：正義雲，屯留，潞州縣。道，即太行羊腸阪道也。</p><p>〔五〕姚本魏與南陽絕也。鮑本秦使之絕。</p><p>〔六〕姚本鄭，今河南新鄭也。</p><p>〔七〕鮑本新城屬河南。補曰：左傳僖六年注，新城，鄭新密。今滎陽密也。大事記「白起系韓新城」引正義雲，在洛州伊闕縣。又「秦、韓會新城」雲，兩週間。地名注引正義雲，許州襄城縣，古新城縣也。按，羋戎華陽君又號新城君，則華陽在密者。此策以宜陽並言，地必連近，當是伊闕爾。</p><p>〔八〕姚本二週，東周、西周也。</p><p>〔九〕姚本週主，周君。鮑本誅，討也。補曰：周主謂二君。</p><p>〔一０〕姚本自知不可復救，必出其寶器，不敢愛惜也。</p><p>〔一一〕鮑本土地之圖，人民金谷之籍。</p><p>〔一二〕姚本令，教。鮑本號令指麾之。</p><p>〔一三〕姚本錢本作「此不世之業也」。</p><p>〔一四〕姚本續雲：新序「長」字作「偷」，後語作「倫」字。</p><p>〔一五〕鮑本「兵」作「名」。○補曰：一本「名」作「兵」。札記丕烈案：史記、新序皆作「兵」。</p><p>〔一六〕姚本闢遠，不足以成伯王之名。</p><p>〔一七〕姚本顧，反也。鮑本顧，還視也，故為反義。</p><p>〔一八〕姚本曾、錢、劉無「業」字。</p><p>司馬錯曰：「不然。臣聞之，欲富國者〔一〕，務〔二〕廣其地；欲強兵者，務富其民；欲王者，務博其德。三資者備〔三〕 ，而王隨之矣〔四〕。今王之地小民貧，故臣願從事於易。夫蜀，西闢之國也，而戎狄之長也，而有桀、紂之亂。以秦攻之，譬〔五〕如使豺狼逐群羊也。取其地，足以廣國也；得其財，足以富民；繕兵〔六〕不傷眾，而彼已服矣。故拔一國，而天下不以為暴；利盡西〔七〕海，諸侯不以為貪。是我一舉而名實兩附〔八〕，而又有禁暴正亂之名。今攻韓劫〔九〕天子，劫天子，惡名也，而未必利也，又有不義之名〔一０〕，而攻天下之所不欲〔一一〕，危！臣請謁〔一二〕其故：周，天下之宗〔一三〕室也；齊〔一四〕，韓、周之與國也。周自知失九鼎，韓自知亡三川，則必將二國〔一五〕並〔一六〕力合謀，以因子齊、趙 而求解乎楚、魏〔一七〕。以鼎與楚，以地與魏，王不能禁〔一八〕。此臣所謂『危』，不如伐蜀之完也〔一九〕。」惠王曰：「善！寡人聽子〔二０〕。」</p><p>〔一〕姚本曾、錢、集本，「富國」作「國富」。</p><p>〔二〕鮑本務，趣也。正曰：務，專力也。</p><p>〔三〕鮑本三者於國，如人之有資貨。</p><p>〔四〕姚本隨，從也。</p><p>〔五〕鮑本「譬」作「避」。○札記丕烈案：史記、新序皆作「譬」。</p><p>〔六〕鮑本繕，補也。正曰：左傳隱元年「繕甲兵」注，治也，訓切。</p><p>〔七〕鮑本「西」作「四」。○言四方之物蜀兼有之，故蘇秦於巴、蜀、漢中獨曰利。補曰：一本「西海」，新序同。札記丕烈案：史記亦作「西」，「四」字誤。</p><p>〔八〕鮑本不貪暴，名也；得國，實也。</p><p>〔九〕鮑本劫，脅止也。</p><p>〔一０〕鮑本韓無罪而伐之，不義也。</p><p>〔一一〕鮑本天下皆有尊周之志。正曰：史，「攻天下之所不欲，危矣」。新序同。按，下文雲「此臣所謂危」是也。今無「矣」字，則以「欲」字句；而「危」字自為句，亦奇。</p><p>〔一二〕姚本謁，白。</p><p>〔一三〕鮑本宗，尊也。</p><p>〔一四〕鮑本補曰：「齊」字恐衍。札記丕烈案：吳說非也。史記作「齊，韓之與國也」。新序同。讀以「齊」字逗，當是。策文衍「周」字。</p><p>〔一五〕姚本二國，周、韓也。</p><p>〔一六〕鮑本並，並也。</p><p>〔一七〕鮑本解免秦兵。</p><p>〔一八〕姚本禁，止也。</p><p>〔一九〕姚本必不傷敗，故曰完也。鮑本不虞傷敗。</p><p>〔二０〕姚本子，司馬錯也。</p><p>卒起兵伐蜀，十月取之，遂定蜀。蜀主更號為侯，而使陳莊〔一〕相蜀〔二〕。蜀既屬〔三〕，秦益強富厚〔四〕，輕諸侯〔五〕。</p><p>〔一〕姚本續：新序作陳叔。</p><p>〔二〕姚本陳莊，秦臣也。</p><p>〔三〕鮑本屬，猶附。</p><p>〔四〕姚本厚，大也。</p><p>〔五〕鮑本儀傳有，在前十年前，而表在後九年。謂前年議伐，後年取之。而取之，書十月，知為一年事也。今從表。補曰：秦紀與表合。按甘茂傳雲，張儀西並巴、蜀，當儀與錯議不同。故紀表並言錯定蜀，而茂傳之言如此，何也？水經雲，秦自石牛道使張儀、司馬錯尋路伐蜀，滅之。華陽國志雲，蜀王伐苴侯，苴侯奔巴，求救於秦，惠文王使張儀、司馬錯伐蜀，滅之。是二人同往也。</p><p>張儀之殘樗裡疾</p><p>張儀之殘〔一〕樗裡疾也，重而使之楚〔二〕。因令楚王〔三〕為之請相於秦〔四〕。張子謂秦王曰：「重樗裡疾而使之者，將以為國交也〔五〕。今身〔六〕在楚，楚王因為請相於秦。臣聞其言〔七〕曰：『王〔八〕欲窮儀於秦乎？臣請助王〔九〕。』楚王以為然，〔一０〕故為請相也。今王誠聽之，彼〔一一〕必以國事楚王〔一二〕。」秦王大怒，樗裡疾出走〔一三〕。</p><p>〔一〕姚本殘，害也。</p><p>〔二〕鮑本重，猶貴。貴之者，欲使楚亦貴重之。</p><p>〔三〕鮑本懷。</p><p>〔四〕姚本請使秦用樗裡疾為相也。</p><p>〔五〕鮑本結兩國之交。</p><p>〔六〕鮑本疾之身。</p><p>〔七〕鮑本聞疾之言，蓋誣之也。</p><p>〔八〕鮑本楚王。</p><p>〔九〕姚本斯言，樗裡子言也，張儀誣樗裡疾以自解說也。</p><p>〔一０〕鮑本補曰：「為然」之「為」，如字，餘去聲。</p><p>〔一一〕姚本彼，謂樗裡疾也。</p><p>〔一二〕姚本錢、劉作「楚矣」。</p><p>〔一三〕姚本走，奔也。</p><p>張儀欲以漢中與楚</p><p>張儀欲以漢中與楚〔一〕，請〔二〕秦王曰：「有漢中，蠹〔三〕。種樹不處〔四〕者，人必害之；家有不宜之財，則傷〔五〕本。〔六〕漢中南邊為楚利，此國累也〔七〕。」甘茂謂王曰：「地大者，固〔八〕多憂乎！天下有變〔九〕，王割漢中以為〔一０〕和楚，〔一一〕楚必畔〔一二〕天下而與王〔一三〕。王今以漢中與楚，即天下有變，王何以市楚也？」</p><p>〔一〕鮑本惠十三年，取楚漢中。</p><p>〔二〕鮑本補曰：「請」當是「謂」字。</p><p>〔三〕姚本蠹，害也。鮑本蠹，木中蟲也。言為國害。</p><p>〔四〕鮑本言非其所。</p><p>〔五〕姚本傷，亦害也。鮑本非所宜得，得之，必有禍。</p><p>〔六〕鮑本「本」作「今」。○正曰：自「有漢」止「傷本」有淆舛。疑當雲，「種樹不處則傷本，家有不宜之財者，人必害之」。札記今本「本」作「今」，乃誤涉鮑也。鮑改「本」為「今」。丕烈案：此有誤，但所改未是。吳氏正讀「本」字上屬。以為自「有漢」止「傷本」有淆舛，亦未是。</p><p>〔七〕姚本累，憂也。</p><p>〔八〕姚本固，必也。鮑本言不然。</p><p>〔九〕鮑本謂害於秦。</p><p>〔一０〕姚本一本無「為」字。</p><p>〔一一〕鮑本「以為和楚」作「以楚和」。○補曰：一本「王割漢中以為和楚」，姚注一無「為」字，此作「以楚和」，淆次也。</p><p>〔一二〕鮑本畔，猶背。</p><p>〔一三〕姚本與王相親也。</p><p>楚攻魏張儀謂秦王</p><p>楚〔一〕攻魏。張儀謂秦王〔二〕曰：「不如與魏以勁之〔三〕，魏戰勝，復聽於秦〔四〕，必入西河之外〔五〕；不勝，魏不能守，王必取之〔六〕。」</p><p>〔一〕姚本楚威王也。</p><p>〔二〕姚本秦惠王也。</p><p>〔三〕姚本與，猶助也。勁，強也。</p><p>〔四〕姚本錢、劉作「魏戰勝，德於秦」。</p><p>〔五〕姚本西河，魏邑。之外，近秦，故必以與秦也。鮑本禹貢，西河屬雍州，此時屬魏。子夏老於西河之上是也。補曰：蓋主冀之西而言。正義雲，同、華等州。</p><p>〔六〕姚本取之河西。鮑本自取河外。</p><p>王用儀言，取皮氏〔一〕卒萬人，車百乘，以與魏。犀首〔二〕戰勝威王〔三〕，魏兵罷弊〔四〕，恐畏秦，果獻〔五〕西河之外。〔六〕</p><p>〔一〕姚本皮氏，魏邑。鮑本皮氏屬河東，魏地也。今秦於此取卒與車，豈喪地七百里時入秦邪？補曰：正義雲，皮氏在絳州龍門縣西。</p><p>〔二〕姚本犀首，公孫衍也。鮑本公孫衍也，陰晉人。司馬彪曰，犀首，魏官，若今虎牙將軍。補曰：按年表，陰晉人犀首為大良造，則非官名。而韓策，樛留以犀首、張儀並言，何為一人獨以官稱乎？恐犀首或姓名也。魏亦有犀武。說又見衛策。</p><p>〔三〕鮑本楚。</p><p>〔四〕鮑本「罷」，「疲」同。</p><p>〔五〕姚本獻，致也。</p><p>〔六〕鮑本魏襄五年，入秦河西地，此前八年也，儀時為客卿。魏七年納上郡，此前十年也，儀時為相。正曰：惠後五年。補曰：此章稱楚威王，威王在位凡十一年，攻魏事，史無見。年表，十一年，魏敗我陘山，因喪來伐。是歲，秦取魏皮氏。明年入上郡於秦，而西河濱洛之地盡。皆楚威死後也。陘山前一年，魏入少梁河西地於秦，豈是時楚、魏已構兵乎？</p><p>田莘之為陳軫說秦惠王</p><p>田莘〔一〕之為陳軫〔二〕說秦惠王曰：「臣恐王之如郭君〔三〕。夫晉獻公欲伐郭，而憚舟之僑〔四〕存。荀息〔五〕曰：『周書有言，美女破舌〔六〕。』乃遺之女樂，以亂其政。舟之僑諫而不聽，遂去〔七〕。因而伐郭，遂破之。又欲伐虞〔八〕，而憚宮之奇〔九〕存。荀息曰：『周書有言，美男破老〔一０〕。』乃遺之美男，教之惡宮之奇。宮之奇以諫而不聽，遂亡〔一一〕。因而伐虞，遂取之。今秦自以為王〔一二〕，能害王者〔一三〕之國者，楚也。楚智〔一四〕橫〔一五〕君之善用兵〔一六〕，用兵與陳軫之智，故驕〔一七〕張儀以五國〔一八〕。來，必惡〔一九〕是二人〔二０〕。願王勿聽也。」張儀果來辭，因言軫也，王怒而不聽。</p><p>〔一〕鮑本「莘」作「華」。○補曰：一本「田莘」。</p><p>〔二〕姚本陳軫，夏人，仕齊亦仕楚也。鮑本二皆齊姓。</p><p>〔三〕姚本古文言虢也。鮑本郭，虢同。屬扶風。正曰：路史雲，北虢，仲後也，在大陽，今陝州西。西虢，仲之封，在岐。東遷自此之上陽為南虢。東虢，叔之封制也，今鄭之滎陽。按此，策所指者北虢也。</p><p>〔四〕姚本舟之僑，郭大夫也。鮑本憚，難之也。</p><p>〔五〕姚本荀息，晉大夫也。</p><p>〔六〕鮑本破，壞其事。舌，指諫臣。</p><p>〔七〕姚本傳曰，舟之僑諫而不從，以其孥適西山（一本有「也」字）。鮑本閔二年奔晉。</p><p>〔八〕鮑本屬河東大陽。</p><p>〔九〕姚本宮之奇，虞大夫也。</p><p>〔一０〕鮑本老成人。補曰：汲冢周書，「美男破老，美女破舌，武之毀也」。注云，所以毀敵也。修文御覽引周書作「美男破產，美女破居」。</p><p>〔一一〕姚本亡去適秦。鮑本左氏不言其亡。</p><p>〔一二〕姚本惠王，孝公子也。始僭尊號為王，故曰「自以為王」。鮑本時亦未王，謂其欲之。</p><p>〔一三〕姚本一本無「者」字。鮑本因其有自王之志，故稱之曰「王者」。</p><p>〔一四〕姚本一本作「知」字。鮑本「智」作「知」。○</p><p>〔一五〕姚本一本有「門」字。橫門君，秦將。鮑本原作「橫君」，注有「門」字，知為脫文。蓋秦將也。札記「橫」下有「門」字。</p><p>〔一六〕姚本錢、劉只一「用兵」字。鮑本下衍「用兵」二字。</p><p>〔一七〕姚本驕，寵也。</p><p>〔一八〕鮑本言楚使韓、魏、趙、燕、齊以事屬之，以重其權。按儀初遊楚，楚相笞之，後相楚，乃為秦間耳。楚無驕之之事，今云然，因其自楚來，間之耳。</p><p>〔一九〕鮑本惡，言其惡也。</p><p>〔二０〕姚本二人，橫門君、陳軫也。</p><p>張儀又惡陳軫於秦王〔校一〕</p><p>〔校一〕此篇姚本與《田莘之為陳軫說秦惠王》連篇，鮑本另列一篇，據文義，從鮑本。</p><p>張儀又惡陳軫於秦王，曰：「軫馳楚、秦之間〔一〕，今楚〔二〕不加善秦而善軫〔三〕，然則是軫自為而不為國也。且軫欲去秦而之楚，王何不聽乎〔四〕？」</p><p>〔一〕姚本一本作「馳走秦、楚之間」。錢、劉作「馳楚」。鮑本「楚秦」作「秦楚」。○札記丕烈案：史記作「秦、楚」。</p><p>〔二〕鮑本「楚」作「遂」。○補曰：一本「今楚不加」。札記丕烈案：史記作「楚」。</p><p>〔三〕鮑本言楚善之。</p><p>〔四〕姚本聽，察也。鮑本聽，猶許。</p><p>王謂陳軫曰：「吾聞子欲去秦而之楚，信乎？」陳軫曰：「然。」王曰：「儀之言果信也。」曰：「非獨儀知之也，行道之人皆知之。曰：『孝己〔一〕愛其親，天下欲以為子；子胥〔二〕忠乎〔三〕其君，天下欲以為臣。賣僕妾售〔四〕乎閭巷者，良〔五〕僕妾也；出婦嫁鄉曲〔六〕者，良婦也。』吾不忠於君，楚亦何以軫為忠乎？〔七〕忠且見棄，吾不之楚，何適乎？」秦王曰：「善。」乃必之也〔八〕。〔九〕</p><p>〔一〕姚本孝己，殷王高宗戊丁之子也。鮑本世紀，殷高宗有賢子孝己，母早死，高宗惑後妻之言，放之而死。補曰：屍子云，孝己事親，一夜而五起，視衣厚薄、枕之高下也。</p><p>〔二〕姚本子胥，楚王大夫伍奢之子。平王殺伍奢，子胥奔吳，為闔閭、夫差臣。鮑本伍子胥，楚人，平王殺其父奢，胥奔吳。吳王夫差敗越於夫椒，越王勾踐求委國為臣妾，夫差將許之，胥諫不聽。後吳伐齊，胥諫請釋齊先越，太宰嚭讒之，賜劍以死。</p><p>〔三〕姚本錢、劉無「乎」字，集有。</p><p>〔四〕鮑本售，賣去乎也。</p><p>〔五〕鮑本良，善也。</p><p>〔六〕鮑本曲，裡之一曲，如韋曲、杜曲。</p><p>〔七〕姚本錢、劉本無「乎」字。</p><p>〔八〕鮑本「必」作「止」，無「也」字。○札記今本「必」作「止」。</p><p>〔九〕鮑本軫傳有。</p><p>陳軫去楚之秦</p><p>陳軫去楚之秦〔一〕。張儀謂秦王〔二〕曰：「陳軫為王臣，常以國情輸楚〔三〕。儀不能與從事，願王逐之。即復之楚，願王殺之。」王曰：「軫安敢之楚也。」</p><p>〔一〕鮑本言「去楚」者，本其始。仕秦之時，自楚來也，自為「輸楚」張本。</p><p>〔二〕姚本秦惠王也。</p><p>〔三〕姚本輸，語也。鮑本情，謂國事之隱者。補曰：情，實也。輸，寫也。輸寫以告之。</p><p>王召陳軫告之曰：「吾能聽子言〔一〕，子欲何之〔二〕？請為子車約〔三〕。」對曰：「臣願之楚。」王曰：「儀以子為之楚，吾又自知子之楚。子非楚，且〔四〕安之也！」軫曰：「臣出，必故之楚，以順〔五〕王與儀之策〔六〕 ，而明臣之楚與不〔七〕也。楚人有兩妻者，人誂〔八〕其長者〔九〕，詈〔一０〕之；誂其少者，少者許之。居無幾何〔一一〕，有兩妻者死。客謂誂者曰：『汝取長者乎？少者乎〔一二〕？』『取長者〔一三〕。』客曰：『長者詈汝，少者和〔一四〕汝，汝何為取長者？』曰：『居彼人之所，則欲其許我也。今為我妻，則欲其為我〔一五〕詈人也〔一六〕。』今楚王〔一七〕明主也，而昭陽賢相也〔一八〕。軫為人臣，而常以國〔一九〕輸楚王〔二０〕，王必不留臣，昭陽將不與臣從事矣。以此明臣之楚與不〔二 〕。」</p><p>〔一〕鮑本無「言」字。○</p><p>〔二〕姚本言欲何之適也。曾作「子欲何適」。</p><p>〔三〕姚本約，具也。鮑本「車約」作「約車」。○約，纏束之。正曰：高注，具也。蓋約束戒令之。策多有。札記今本「車約」作「約車」。丕烈案：「約車」是也。</p><p>〔四〕鮑本「且」作「宜」。○補曰：一本「且安之也」。</p><p>〔五〕姚本順，從。</p><p>〔六〕姚本策，謀。鮑本策，謂其所籌度。</p><p>〔七〕鮑本「不」作「否」。○此「之」即所謂以國情輸楚。正曰：「故之楚」之「之」，往也；「之楚與否」之「之」，語助也。下同。</p><p>〔八〕姚本續：後語作「挑」。鮑本誂，相呼誘也。補曰：後語作「挑」，徒了反。</p><p>〔九〕姚本一本更有「長者」二字。</p><p>〔一０〕鮑本詈，罵也。</p><p>〔一一〕鮑本時不久也。</p><p>〔一二〕姚本一本有「曰」字。</p><p>〔一三〕鮑本誂者對也。</p><p>〔一四〕鮑本和，猶應。</p><p>〔一五〕鮑本無「我」字。○</p><p>〔一六〕鮑本以國情輸楚，猶許者也。軫誠有此，則今之楚，楚必不欲也。補曰：「許我」、「詈之」云云，後漢馮衍傳有。</p><p>〔一七〕鮑本懷。</p><p>〔一八〕姚本昭陽，姓名也，楚懷王之相也。</p><p>〔一九〕鮑本「國」下補「情」字。○補曰：「國」下當有「情」字。</p><p>〔二０〕姚本「王」，劉作「楚」。鮑本「王」作「楚」。○札記屬下讀。</p><p>〔二一〕鮑本之，亦猶於。</p><p>軫出，張儀入，問王曰：「陳軫果安之？」王曰：「夫軫天下之辯士也，孰〔一〕視寡人曰：『軫必之楚。』寡人遂無柰何也。寡人因問曰：『子必之楚也，則儀之言果信矣！』軫曰：『非獨儀之言也〔二〕，行道之人皆知之。昔者子胥忠其君，天下皆欲以為臣；孝己愛其親，天下皆欲以為子。故賣僕妾不出里巷而取者，良僕妾也；出婦嫁於鄉里者，善婦也。臣不忠於王，楚何以〔三〕軫為〔四〕？忠尚見棄〔五〕，軫不之楚，而何之乎〔六〕？』」王以為然，遂善待之〔七〕。</p><p>〔一〕鮑本「孰」作「熟」。○補曰：「孰」，「熟」通。說文「生熟」字，本但作「孰」，後人加「火」以別之。</p><p>〔二〕鮑本無「也」字。○</p><p>〔三〕姚本欲為臣乎。</p><p>〔四〕姚本一本更添一「忠」字。</p><p>〔五〕鮑本「尚」作「且」，「且」上補「忠」字。○補曰：史復有「忠」字，是。札記丕烈案：鮑、吳皆非。史記陳軫傳所載乃上一篇，與此文不同也。讀此，當以「楚何以軫為」作一句，「忠尚見棄」別為一句。高注云「欲為臣」，是上句之解，當本在下，錯在「軫」字上，遂不可曉。注末有一「乎」字，或本在正文「為」字下，今本初刻誤以此四字皆入正文，改刻仍皆作注。</p><p>〔六〕姚本集與此本同。曾，「臣不忠於王，楚何以為臣乎？軫為忠見棄，軫不之楚，而何之乎」？</p><p>〔七〕鮑本此一事再出，著書者以所聞駮異也。彪謂：軫之辯類捷給，而其所稱譬，皆當於人心，不詭於正論。周衰，辯士未有若軫之絕倫離群者也。正曰：秦為無道，魯仲連不肯帝，孔子順義不入，彼誠豪傑之士已。軫往來其間，其居秦也，又與張儀爭寵，鄙哉。雖其為楚謀也多，而終不能以善楚也。「之楚」之對，辯給不詭於正，猶為彼善於此耳。補曰：大事記，顯王四十一年，秦陳軫奔楚。解題引策文自「賣僕妾」以下止「之乎」，雲軫居秦期年，惠王終相張儀，而軫奔。</p><div class=pgc-img><img alt=戰國策卷三秦一 onerror=errorimg.call(this); src=https://p1.pstatp.com/large/pgc-image/d5d7b622db4249dfb6e09f2821f667f1><p class=pgc-img-caption></p></div></div></div><div class="post-meta meta-tags"><ul class=clearfix><li><a>戰國策</a></li><li><a>三秦</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/c6598c7.html alt="戰國策  楚絕齊齊舉兵伐楚  成語兩虎相爭 必有一傷的來歷" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/c6598c7.html title="戰國策  楚絕齊齊舉兵伐楚  成語兩虎相爭 必有一傷的來歷">戰國策 楚絕齊齊舉兵伐楚 成語兩虎相爭 必有一傷的來歷</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>