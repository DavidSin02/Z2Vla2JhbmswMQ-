<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>荷的詩句大全 | 极客快訊</title><meta property="og:title" content="荷的詩句大全 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/a5c2bfaaefaf4f9084d40cbf69f64bb7"><link rel=alternate hreflang=x-default href=https://geekbank.cf/tw/%e7%a7%91%e6%8a%80/757b0aaf.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/757b0aaf.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/757b0aaf.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/757b0aaf.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/757b0aaf.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/757b0aaf.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/757b0aaf.html><link rel=canonical href=https://geekbank.cf/tw/%e7%a7%91%e6%8a%80/757b0aaf.html><meta property="article:published_time" content="2020-10-29T21:09:52+08:00"><meta property="article:modified_time" content="2020-10-29T21:09:52+08:00"><meta name=Keywords content><meta name=description content="荷的詩句大全"><meta name=author content="极客快訊"><meta property="og:url" content="/tw/%E7%A7%91%E6%8A%80/757b0aaf.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>荷的詩句大全</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><div><p class=ql-align-justify>彼澤之陂，有蒲與荷。有美一人，傷如之何。寤寐無為，涕泗滂沱</p><p class=ql-align-center><br></p><div class=pgc-img><img alt=荷的詩句大全 onerror=errorimg.call(this); src=https://p1.pstatp.com/large/pgc-image/a5c2bfaaefaf4f9084d40cbf69f64bb7><p class=pgc-img-caption></p></div><p class=ql-align-center><br></p><p class=ql-align-center></p><p class=ql-align-justify>1、詩經.國風　山有扶蘇</p><p class=ql-align-justify>山有扶蘇，隰有荷華。不見子都，乃見狂且。</p><p class=ql-align-justify>自譯詩意：</p><p class=ql-align-justify>山上小樹縱橫，沼澤荷花開盛。未見美男子都，卻遇輕薄狂人。</p><p class=ql-align-justify>2、詩經.國風　澤陂</p><p class=ql-align-justify>彼澤之陂，有蒲與荷。有美一人，傷如之何。寤寐無為，涕泗滂沱。</p><p class=ql-align-justify>自譯詩意：</p><p class=ql-align-justify>在那沼澤水邊，蒲草荷花並茂。那裡有一美男，我將如何撒嬌。長夜耿耿無眠，眼淚鼻涕雙拋。</p><p class=ql-align-justify>《詩經》中已有荷花出現。雖是借景，亦為歷代荷花詩詞濫觴。故選入。</p><p class=ql-align-justify>3、離騷（節選）　先秦.屈原</p><p class=ql-align-justify>制芰荷以為衣兮，集芙蓉以為裳；不吾知其亦已兮，苟餘情其信芳！</p><p class=ql-align-justify>自譯詩意：</p><p class=ql-align-justify>剪裁綠荷做時裝，縫紉白蓮製衣裳。君非知臣此中意，忠情如花有清芳。</p><p class=ql-align-justify>4、江南　漢.樂府</p><p class=ql-align-justify>江南可採蓮，蓮葉何田田。魚戲蓮葉間。魚戲蓮葉東，魚戲蓮葉西。魚戲蓮葉南，魚戲蓮葉北。</p><p class=ql-align-justify>5、青陽渡　晉.樂府</p><p class=ql-align-justify>青荷蓋綠水，芙蓉披紅鮮。下有並根藕，上有並頭蓮。</p><p class=ql-align-justify>6、採蓮曲　樑.蕭綱</p><p class=ql-align-justify>晚日照空磯，採蓮承晚暉。風起湖難渡，蓮多采未稀。棹動芙蓉落，船移白鷺飛。荷絲傍繞腕，菱角遠牽衣。</p><p class=ql-align-justify>7、採蓮曲　樑.吳均</p><p class=ql-align-justify>錦帶雜花鈿。羅衣垂綠川。問子今何去。出採江南蓮。遼西三千里。欲寄無因緣。願君早旋返。及此荷花鮮。</p><p class=ql-align-justify>8、詠同心芙蓉詩　隋.杜公瞻</p><p class=ql-align-justify>灼灼荷花瑞。亭亭出水中。一莖孤引綠。雙影共分紅。色奪歌人臉。香亂舞衣風。名蓮自可念。況復兩心同。</p><p class=ql-align-justify>9、秋池一株蓮　隋.弘執恭</p><p class=ql-align-justify>秋至皆空落，凌波獨吐紅。託根方得所，未肯即從風。</p><p class=ql-align-justify>10、曲池荷　唐.盧照鄰</p><p class=ql-align-justify>浮香繞曲岸，圓影覆華池。常恐秋風早，飄零君不知。</p><p class=ql-align-justify>11、樂府三首　唐.孟郊</p><p class=ql-align-justify>蓮子不可得，荷花生水中。猶勝道傍柳，無事蕩春風。淥萍與荷葉，同此一水中。</p><p class=ql-align-justify>風吹荷葉在，淥萍西復東。蓮花未開時，苦心終日卷。春水徒盪漾，荷花未開展。</p><p class=ql-align-justify>12、淥水曲　唐.李白</p><p class=ql-align-justify>淥水明秋月，南湖採白蘋。荷花嬌欲語，愁殺盪舟人。</p><p class=ql-align-justify>13、折荷有贈　唐.李白</p><p class=ql-align-justify>涉江玩秋水，愛此紅蕖鮮。攀荷弄其珠，盪漾不成圓。佳人彩雲裡，欲贈隔遠天。相思無因見，悵望涼風前。</p><p class=ql-align-justify>14、採蓮曲　唐.李白</p><p class=ql-align-justify>若耶溪傍採蓮女，笑隔荷花共人語。日照新妝水底明，風飄香袂空中舉。</p><p class=ql-align-justify>岸上誰家遊冶郎，三三五五映垂楊。紫騮嘶入落花去，見此踟躕空斷腸。</p><p class=ql-align-justify>15、採蓮曲　唐.白居易</p><p class=ql-align-justify>菱葉縈波荷颭風，荷花深處小船通。逢郎欲語低頭笑，碧玉搔頭落水中。</p><p class=ql-align-justify>16、新荷　唐.李群玉</p><p class=ql-align-justify>田田八九葉，散點綠池初。嫩碧才平水，圓陰已蔽魚。浮萍遮不合，弱荇繞猶疏。半在春波底，芳心卷未舒。</p><p class=ql-align-justify>17、北亭　唐.李群玉</p><p class=ql-align-justify>斜雨飛絲織曉空，疏簾半卷野亭風。荷花開盡秋光晚，零落殘紅綠沼中。</p><p class=ql-align-justify>18、採蓮曲二首　唐.王昌齡</p><p class=ql-align-justify>吳姬越豔楚王妃，爭弄蓮舟水溼衣。來時浦口花迎入，採罷江頭月送歸。</p><p class=ql-align-justify>荷葉羅裙一色裁，芙蓉向臉兩邊開。亂入池中看不見，聞歌始覺有人來。</p><p class=ql-align-justify>19、採蓮子　唐.皇甫鬆</p><p class=ql-align-justify>船動湖光灩灩秋，貪看年少信船流。無端隔水拋蓮子，遙被人知半日羞。</p><p class=ql-align-justify>20、蓮　唐.溫庭筠</p><p class=ql-align-justify>綠塘搖豔接星津，軋軋蘭橈入白萍。應為洛神波上襪，至今蓮蕊有香塵。</p><p class=ql-align-justify>21、蓮葉　唐.鄭谷</p><p class=ql-align-justify>移舟水濺差差綠，倚檻風搖柄柄香。多謝浣沙人未折，雨中留得蓋鴛鴦。</p><p class=ql-align-justify>22、宿駱氏亭寄懷崔雍崔袞　唐.李商隱</p><p class=ql-align-justify>竹塢無塵水檻清，相思迢遞隔重城，　秋陰不散霜飛晚，留得枯荷聽雨聲。</p><p class=ql-align-justify>23、暮秋獨遊曲江　唐.李商隱</p><p class=ql-align-justify>荷葉生時春恨生，荷葉枯時秋恨成，　深知身在情長在，悵望江頭江水聲。</p><p class=ql-align-justify>24、贈荷花　唐.李商隱</p><p class=ql-align-justify>世間花葉不相倫，花入金盆葉作塵。惟有綠荷紅菡萏，卷舒開合任天真。此花此葉常相映，翠減紅衰愁殺人。</p><p class=ql-align-justify>25、女冠子　唐.歐陽炯</p><p class=ql-align-justify>薄妝桃臉，滿面縱橫花靨。豔情多，綬帶盤金縷，輕裙透碧羅。</p><p class=ql-align-justify>含羞眉乍斂，微語笑相和。不會頻偷眼，意如何？</p><p class=ql-align-justify>秋宵秋月，一朵荷花初發。</p><p class=ql-align-justify>照前池，搖曳薰香夜，嬋娟對鏡時。</p><p class=ql-align-justify>蕊中千點淚，心裡萬條絲。</p><p class=ql-align-justify>恰似輕盈女，好風姿。</p><p class=ql-align-justify>26、荷葉　宋.歐陽修</p><p class=ql-align-justify>池面風來波瀲瀲，波間露下葉田田。誰於水面張青蓋，罩卻紅妝唱採蓮。</p><p class=ql-align-justify>27、曉出淨慈寺送林子方　宋.楊萬里</p><p class=ql-align-justify>畢竟西湖六月中，風光不與四時同；接天蓮葉無窮碧，映日荷花別樣紅。</p><p class=ql-align-justify>28、紅白蓮　宋.楊萬里</p><p class=ql-align-justify>紅白蓮花開共塘，兩般顏色一般香。恰似漢殿三千女，半是濃妝半淡妝。</p><p class=ql-align-justify>29、新荷　宋.朱淑真</p><p class=ql-align-justify>平波浮動洛妃鈿，翠色嬌圓小更鮮。盪漾湖光三十頃，未知葉底是誰蓮？</p><p class=ql-align-justify>自注：蓮：憐，雙關。</p><p class=ql-align-justify>30、荷花　宋.宋伯仁</p><p class=ql-align-justify>綠蓋半篙新雨，紅香一點清風。天賦本根如玉，濂溪以道心同。</p><p class=ql-align-justify>31、東湖看荷花呈願父　宋.宋自遜</p><p class=ql-align-justify>團團堤路行無極，一株一步楊柳碧。佳人反覆看荷花，自恨鬢邊簪不得。</p><p class=ql-align-justify>32、荷花　宋.蘇泂</p><p class=ql-align-justify>荷花宮樣美人妝，荷葉臨風翠作裳。昨夜夜涼涼似水，羨渠宛在水中央。</p><p class=ql-align-justify>自注：渠：她。</p><p class=ql-align-justify>33、荷花　宋.王月浦</p><p class=ql-align-justify>雨餘無事倚闌干，媚水荷花粉未乾。十萬瓊珠天不惜，綠盤擎出與人看。</p><p class=ql-align-justify>34、荷花　宋.白玉蟾</p><p class=ql-align-justify>小橋划水剪荷花，兩岸西風暈晚霞。恍似瑤池初宴罷，萬妃醉臉沁鉛華。</p><p class=ql-align-justify>35、四望亭觀荷花　宋.姚勉</p><p class=ql-align-justify>面面湖光面面風，可人最是白芙蓉。分明飛下雙雙鷺，才到花邊不見蹤。</p><p class=ql-align-justify>36、月下看白蓮　宋.楊公遠</p><p class=ql-align-justify>十里荷花帶月看，花和月色一般般。只應舞徹霓裳曲，宮女三千下廣寒。</p><p class=ql-align-justify>37、西湖夏景　宋.程安仁</p><p class=ql-align-justify>選自：365知識網</p><p class=ql-align-justify>五月湖中採蓮女，笑隔荷花共人語。靚妝玉面映波光，細袖輕裙受風舉。</p><p class=ql-align-justify>38、湖邊　宋.崔復初</p><p class=ql-align-justify>西子湖邊水正肥，鴛鴦雙浴溼紅衣。蜻蜓立在荷花上，受用香風不肯飛。</p><p class=ql-align-justify>39、雨後池上　宋.劉頒</p><p class=ql-align-justify>一雨池塘水面平，淡磨明鏡照簷楹。東風忽起垂楊舞，更作荷心萬點聲。</p><p class=ql-align-justify>40、蓮花　宋.張文潛</p><p class=ql-align-justify>平池碧玉秋波瑩，綠雲擁扇青搖柄。水宮仙子鬥紅妝，輕步凌波踏明鏡。</p><p class=ql-align-center><br></p><div class=pgc-img><img alt=荷的詩句大全 onerror=errorimg.call(this); src=https://p3.pstatp.com/large/pgc-image/8da83aa1983e48ef97118c3c9e283fc8><p class=pgc-img-caption></p></div><p class=ql-align-center>41、雨中荷花　宋.杜衍</p><p class=ql-align-center></p><p class=ql-align-justify>翠蓋佳人臨水立，檀粉不勻香汗溼。一陣風來碧浪翻，真珠零落難收拾。</p><p class=ql-align-justify>42、詠蓮　宋.杜衍</p><p class=ql-align-justify>鑿破蒼苔漲作池，芰荷分得綠參差。曉開一朵煙波上，似畫真婦出浴時。</p><p class=ql-align-justify>43、採蓮曲　宋.何應龍</p><p class=ql-align-justify>採蓮時節懶勻妝，日到波心撥棹忙。莫向荷花深處去，荷花深處有鴛鴦。</p><p class=ql-align-justify>44、荷花　宋.江萬里</p><p class=ql-align-justify>結亭臨水似舟中，夜雨瀟瀟亂打篷。荷葉曉看元不溼，卻疑誤聽五更風。</p><p class=ql-align-justify>45、荷花　宋.釋仲殊</p><p class=ql-align-justify>水中仙子並紅腮，一點芳心兩處開。想是鴛鴦頭白死，雙魂化作好花來。</p><p class=ql-align-justify>46、畫荷花二首　宋.釋雲岫</p><p class=ql-align-justify>三千美女學宮妝，占斷薰風水一方。試問畫工何處在，移來五月鑑湖涼。</p><p class=ql-align-justify>高擎萬柄綠參差，匹練橫鋪錦一機。喜對薰風描寫得，秋風夜雨不敢知。</p><p class=ql-align-justify>47、採蓮曲　宋.鄒登龍</p><p class=ql-align-justify>平湖淼淼蓮風清，花開映日紅妝明。一雙鸂鶒忽飛去，為驚花底蘭橈鳴。</p><p class=ql-align-justify>蘭橈盪漾誰家女，雲妥髻鬟黛眉嫵。采采荷花滿袖香，花深忘卻來時路。</p><p class=ql-align-justify>48、東湖荷花　宋.釋文珦</p><p class=ql-align-justify>酣紅膩綠三千頃，總是波神變化成。出自淤泥元不染，開於玉井舊知名。</p><p class=ql-align-justify>暑天勝似涼天好，葉氣過於花氣清。何事濂溪偏愛此，為他枝蔓不曾生。</p><p class=ql-align-justify>49、荷花　宋.湛道山</p><p class=ql-align-justify>湧金門外涼生早，無數荷花鬥嬌好。自憐貧病不出門，無奈心情被花惱。</p><p class=ql-align-justify>夜來一雨愁思濃，晚看玉露垂庭草。便須扶杖買蘭舟，莫待紅妝被霜老。</p><p class=ql-align-justify>50、採蓮　宋.秦觀</p><p class=ql-align-justify>若耶溪邊天氣秋，採蓮女兒溪岸頭。笑隔荷花共人語，煙波渺渺蕩輕舟。</p><p class=ql-align-justify>數聲水調紅嬌晚，棹轉舟回笑人遠。腸斷誰家遊冶郎，盡日踟躕臨柳岸。</p><p class=ql-align-justify>51、荷花　宋.董嗣杲</p><p class=ql-align-justify>天機雪錦織鮫綃，豔朵亭亭倚畫橋。無垢自全君子潔，有姿誰想六郎嬌。</p><p class=ql-align-justify>翠房分菂蓮鬚褪，玉藕抽絲暑葉搖。花裡不妨呼淨友，採香須棹月明橈。</p><p class=ql-align-justify>52、州宅堂前荷花　宋.范成大</p><p class=ql-align-justify>凌波仙子靜中芳，也帶酣紅學醉妝。有意十分開曉露，無情一餉斂斜陽。</p><p class=ql-align-justify>泥根玉雪元無染，風葉青蔥亦自香。想得石湖花正好，接天雲錦畫船涼。</p><p class=ql-align-justify>53、荷花　宋.錢惟演</p><p class=ql-align-justify>水闊雨蕭蕭，風微影自搖。徐娘羞半面，楚女妒纖腰。別恨拋深浦，遺香逐畫橈。</p><p class=ql-align-justify>華燈連霧夕，鈿合映霞朝。淚有鮫人見，魂須宋玉招。凌波終未渡，疑待鵲為橋。</p><p class=ql-align-justify>54、江南曲　宋.張耒</p><p class=ql-align-justify>平湖碧玉煙波闊，芰荷風起秋香發。採蓮女兒紅粉新，舟中笑語隔煙聞。高系紅裙袖雙卷，不惜浮萍沾皓腕。</p><p class=ql-align-justify>爭先採得隱船篷，多少相欺互相問。吳兒蕩槳來何事，手指荷花示深意。郎指蓮房妾折絲，蓮不到頭絲不止。</p><p class=ql-align-justify>月上潮平四散歸，舟輕楫短去如飛。斷腸脈脈兩無語，寄情流水傳相思。</p><p class=ql-align-justify>55、荷花媚　荷花　宋.蘇東坡</p><p class=ql-align-justify>霞包霓荷碧，天然地，別是風流標格。重重青蓋下，千嬌照水，好紅紅白白。</p><p class=ql-align-justify>每悵望,明月清風夜，甚低迷不語，妖邪無力。終須放，船兒去，倩香深處住，看伊顏色。</p><p class=ql-align-justify>56、採桑子　宋.歐陽修</p><p class=ql-align-justify>荷花開後西湖好，載酒來時，不用旌旗，前後紅幢綠蓋隨。</p><p class=ql-align-justify>畫船撐入花深處，香泛金卮，煙雨微微，一片笙歌醉裡歸。</p><p class=ql-align-justify>57、漁家傲　宋.歐陽修</p><p class=ql-align-justify>荷葉田田青照水，孤舟挽在花陰底。昨夜蕭蕭疏雨墜。愁不寐，朝來又覺西風起。</p><p class=ql-align-justify>雨擺風搖金蕊碎。合歡枝上香房翠。蓮子與人常廝類。無好意，年年苦在中心裡。</p><p class=ql-align-justify>58、甘草子　宋.柳永</p><p class=ql-align-justify>秋暮，亂灑衰荷，顆顆真珠雨。雨過月華生，冷徹鴛鴦浦。</p><p class=ql-align-justify>池上憑闌愁無侶，奈此個單棲情緒！卻傍金籠共鸚鵡，念粉郎言語。</p><p class=ql-align-justify>59、望海潮　宋.柳永</p><p class=ql-align-justify>東南形勝，三吳都會，錢塘自古繁華。煙柳畫橋，風簾翠幕，參差十萬人家。</p><p class=ql-align-justify>雲樹繞堤沙。怒濤卷霜雪，天塹無涯。市列珠璣，戶盈羅綺、競豪奢。</p><p class=ql-align-justify>重湖疊巘清嘉。有三秋桂子，十里荷花。羌管弄晴，菱歌泛夜，嘻嘻釣叟蓮娃。</p><p class=ql-align-justify>千騎擁高牙，乘醉聽簫鼓，吟賞煙霞。異日圖將好景，歸去鳳池誇。</p><p class=ql-align-justify>60、詞笑令（採蓮）　宋.秦觀</p><p class=ql-align-justify>（詩曰：若耶溪邊天氣秋。採蓮女兒溪岸頭。笑隔荷花共人語，煙波渺渺蕩輕舟。數聲水調紅嬌晚。棹轉舟回笑人遠。腸斷誰家遊冶郎，盡日踟躕臨柳岸。）</p><p class=ql-align-justify>柳岸。水清淺。笑折荷花呼女伴。盈盈日照新妝面。水調空傳幽怨。扁舟日暮笑聲遠。對此令人腸斷。</p><p class=ql-align-center><br></p><div class=pgc-img><img alt=荷的詩句大全 onerror=errorimg.call(this); src=https://p9.pstatp.com/large/pgc-image/265ccd5770044aa483588ca5a228159d><p class=pgc-img-caption></p></div><p class=ql-align-center><br></p><p class=ql-align-center></p><p class=ql-align-justify>61、滿江紅（雨後攜家遊西湖，荷花盛開）　宋.范成大</p><p class=ql-align-justify>柳外輕雷，催幾陣、雨絲飛急。雷雨過、半川荷氣，粉融香浥。</p><p class=ql-align-justify>弄蕊攀條春一笑，從教水濺羅衣溼。打梁州、簫鼓浪花中，跳魚立。</p><p class=ql-align-justify>山倒影，雲千疊。橫浩蕩，舟如葉。有采菱清些，桃根雙楫。</p><p class=ql-align-justify>忘卻天涯漂泊地，尊前不放閒愁入。任碧筒、十丈卷金波，長鯨吸。</p><p class=ql-align-justify>62、畫堂春（風中荷花）　宋.沈瀛</p><p class=ql-align-justify>荷花含笑調薰風。兩情著意尤濃。水精欄檻四玲瓏。照見妝容。</p><p class=ql-align-justify>醉裡偷開盞面，曉來暗坼香風。不知何事苦匆匆。飄落殘紅。</p><p class=ql-align-justify>63、卜算子　宋.張孝祥</p><p class=ql-align-justify>風生杜若洲，日暮垂楊浦。行到田田亂葉邊，不見凌波女。</p><p class=ql-align-justify>獨自倚危欄，欲向荷花語。無奈荷花不應人，背立啼紅雨。</p><p class=ql-align-justify>64、卜算子（荷花）　宋.辛棄疾</p><p class=ql-align-justify>紅粉靚梳妝，翠蓋低風雨。占斷人間六月涼，期月鴛鴦浦。</p><p class=ql-align-justify>根底藕絲長，花裡蓮心苦。只為風流有許愁，更襯佳人步。</p><p class=ql-align-justify>65、祝英臺近（荷花）　宋.高觀國</p><p class=ql-align-justify>擁紅妝，翻翠蓋，花影暗南浦。波面澄霞，蘭艇採香去。</p><p class=ql-align-justify>有人水濺紅裙，相招晚醉，正月上、涼生風露。兩凝佇。別後歌斷雲間，嬌姿黯無語。</p><p class=ql-align-justify>魂夢西風，端的此心苦。遙想芳臉輕顰，凌波微步，鎮輸與、沙邊鷗鷺。</p><p class=ql-align-justify>66、池蓮　金.完顏疇</p><p class=ql-align-justify>輕輕姿質淡娟娟，點綴圓池亦可憐。數點飛來荷葉雨，暮香分得小江天。</p><p class=ql-align-justify>67、鷓鴣天　賞荷　金.蔡鬆年</p><p class=ql-align-justify>秀樾橫塘十里香，水花晚色靜年芳。胭脂雪瘦薰沉水，翡翠盤高走夜光。</p><p class=ql-align-justify>山黛遠，月波長。暮雲秋影照瀟湘。醉魂應逐凌波夢，分付西風此夜涼。</p><p class=ql-align-justify>68、蓮藕花葉圖　元.吳師道</p><p class=ql-align-justify>玉雪竊玲瓏，紛披綠映紅；　生生無限意，只在苦心中。</p><p class=ql-align-justify>69、秋初夜坐　元.趙雍</p><p class=ql-align-justify>夜深庭院寂無聲，明月流空萬影橫。坐對荷花兩三朵，紅衣落盡秋風生。</p><p class=ql-align-justify>70、竹枝詞　元.丁鶴年</p><p class=ql-align-justify>水上摘蓮青的的，泥中採藕白纖纖。卻笑同根不同味，蓮心清苦藕芽甜。</p><p class=ql-align-center><br></p><div class=pgc-img><img alt=荷的詩句大全 onerror=errorimg.call(this); src=https://p1.pstatp.com/large/pgc-image/dcf6811f035146b7b6e15feac4c455b0><p class=pgc-img-caption></p></div><p class=ql-align-center><br></p><p class=ql-align-center></p><p class=ql-align-justify>71、荷花　元.何中</p><p class=ql-align-justify>曲沼芙蓉映竹嘉，綠紅相椅擁雲霞。生來不得東風力，終作薰風第一花。</p><p class=ql-align-justify>72、後庭花　元.趙孟（兆頁）</p><p class=ql-align-justify>清溪一葉舟，芙蓉兩岸秋。採菱誰家女，歌聲起暮鷗。亂去愁，滿頭風雨，戴荷葉歸去休。</p><p class=ql-align-justify>73、幹荷葉　元.劉秉忠</p><p class=ql-align-justify>幹荷葉，色蒼蒼，老柄風搖盪。減清香，越添黃，都因昨夜一番霜。寂寞秋江上。</p><p class=ql-align-justify>74、中呂　朝天子　元.劉時中</p><p class=ql-align-justify>畫船，綺筵，紅翠鄉中宴。荷花人面兩嬋娟，花不如人面。</p><p class=ql-align-justify>錦繡千堆，繁華一片，是西湖六月天。扣舷，採蓮，怕什麼鴛鴦見。</p><p class=ql-align-justify>75、摸魚兒　元.元好問</p><p class=ql-align-justify>問蓮根，有絲多少，蓮心知為誰苦？雙花脈脈嬌相向，知是舊家兒女。</p><p class=ql-align-justify>天已許，甚不教，白頭生死鴛鴦浦。夕陽無語。算謝客煙中，湘妃江上，未是斷腸處。</p><p class=ql-align-justify>香奩夢，好在靈芝瑞露。人間俯仰今古。海枯石爛情緣在，幽恨不埋黃土。</p><p class=ql-align-justify>相思樹，流年渡，無端又被西風誤。蘭舟少住。怕載酒重來，紅衣半落，狼籍臥風雨。</p><p class=ql-align-justify>76、水仙子　詠江南　元.張養浩</p><p class=ql-align-justify>一江煙水照晴嵐，兩岸人家接畫簷。</p><p class=ql-align-justify>芰荷叢一段秋光淡，看沙鷗舞再三，卷香風十里珠簾。　</p><p class=ql-align-justify>畫船兒天邊至，酒旗兒風外颭，愛煞江南。</p><p class=ql-align-justify>77、荷花　明.徐渭</p><p class=ql-align-justify>鏡湖八百里何長，中有荷花分外香；蝴蝶正愁飛不過，鴛鴦拍水自雙雙。</p><p class=ql-align-justify>78、採蓮曲　明.沈野</p><p class=ql-align-justify>解道芙蓉勝妾容，故來江上採芙蓉。檀郎何事偏無賴，不看芙蓉卻看儂！</p><p class=ql-align-justify>79、浦口竹枝　明.袁凱</p><p class=ql-align-justify>浦上荷花生紫煙，吳姬酒肆近人船。更將荷葉包魚蟹，老死江南不怨天。</p><p class=ql-align-justify>80、秋蓮　明.文徵明</p><p class=ql-align-justify>九月江南花事休，芙蓉宛轉在中州。美人笑隔盈盈水，落日還生渺渺愁。</p><p class=ql-align-justify>露洗玉般金殿冷，風吹羅帶錦城秋。相看未用傷遲暮，別有池塘一種幽。</p><p class=ql-align-center><br></p><div class=pgc-img><img alt=荷的詩句大全 onerror=errorimg.call(this); src=https://p3.pstatp.com/large/pgc-image/441bf8c0c45f41c099681452c0452571><p class=pgc-img-caption></p></div><p class=ql-align-center>81、荷　清.費丹旭</p><p class=ql-align-center></p><p class=ql-align-justify><br></p><p class=ql-align-justify>一棹西泠路，芰荷開繞塘；歌聲起何處，飛出兩鴛鴦。</p><p class=ql-align-justify>82、秋夜作　清.邵晉涵</p><p class=ql-align-justify>五月芰荷花，七月芰荷葉。花葉不相依，雲水不相接。故人萬里餘，迢迢鴻雁跡。不感故人懷，怨此清秋節。</p><p class=ql-align-justify>83、自題畫冊　清.童鈺</p><p class=ql-align-justify>縛竹編橋自一村，幾間茅屋浸雲根。此中便與塵凡隔，只許荷花開到門。</p><p class=ql-align-justify>84、荷花　清.曹寅</p><p class=ql-align-justify>一片秋雲一點霞，十分荷葉五分花。湖邊不用關門睡，夜夜涼風香滿家。</p><p class=ql-align-justify>85、荷花　清.石濤</p><p class=ql-align-justify>荷葉五寸荷花嬌，貼波不礙畫船搖；相到薰風四五月，也能遮卻美人腰。</p><p class=ql-align-justify>86、題畫墨荷　清.石濤</p><p class=ql-align-justify>不見峰頭十丈紅，別將芳思寫江風；　翠翹金鈿明鸞鏡，疑是湘妃出水中。</p><p class=ql-align-justify>87、荷花　清.李禪</p><p class=ql-align-justify>碧波心裡露嬌容，濃色何如淡色工；漫道湖光全冷露，漁燈一點透微紅。</p><p class=ql-align-justify>88、芙蓉　清.鄭板橋</p><p class=ql-align-justify>最憐紅粉幾條痕，水外橋邊小竹門。照影自驚還自惜，西施原住苧蘿村。</p><p class=ql-align-justify>89、生日偶吟　清.方婉儀</p><p class=ql-align-justify>平簟疏簾小閣晴，朝來池畔最關情。清清不染淤泥水，我與荷花同日生。</p><p class=ql-align-justify>90、蓮花　清.王文治</p><p class=ql-align-justify>長夏陰陰萬綠棑，杖藜轉過別峰來；　方塘水靜無風動，一朵白蓮隨意開。</p><p class=ql-align-center><br></p><div class=pgc-img><img alt=荷的詩句大全 onerror=errorimg.call(this); src=https://p3.pstatp.com/large/pgc-image/5b69905617454bbfb57845506f58ddbf><p class=pgc-img-caption></p></div><p class=ql-align-center><br></p><p class=ql-align-center></p><p class=ql-align-justify>91、蓮花　清.張問陶</p><p class=ql-align-justify>新雨迎秋欲滿塘，綠槐風過午陰涼；水亭風日無人到，讓與蓮花自在香。</p><p class=ql-align-justify>92、蓮花博士歌為吳蘭雪作　清.楊芳燦</p><p class=ql-align-justify>鑑湖一曲雲水涯，風吹萬柄紅荷花。</p><p class=ql-align-justify>放翁醉後出奇語，花為四壁船為家。</p><p class=ql-align-justify>滿湖風露涼煙重，冉冉故人來入夢。</p><p class=ql-align-justify>勸翁暫領新置官，美酒百壺當月俸。</p><p class=ql-align-justify>明妝環立千娉婷，博士合以蓮花名。</p><p class=ql-align-justify>詩人自古有奇福，水鄉別築芙蓉城。</p><p class=ql-align-justify>真靈位業依稀記，瀟灑吳郎堪作替。</p><p class=ql-align-justify>夢倚紅香四面風，扁舟棹入空明地。</p><p class=ql-align-justify>今年花發積水潭，接天雲錦紅酣酣。</p><p class=ql-align-justify>青山窺人出港北，白鷺導客過溪南。</p><p class=ql-align-justify>十剎海邊攜俊侶，君自高歌花起舞。</p><p class=ql-align-justify>角巾微墊紵衣涼，翠蓋輕翻滿身雨。</p><p class=ql-align-justify>西風瑟瑟零紅愁，乘興還續招提遊。</p><p class=ql-align-justify>銀雲湧出大圓鏡，琉璃萬頃搖清秋。</p><p class=ql-align-justify>畫省高間詩閒士，笑指頭銜恰相似。</p><p class=ql-align-justify>癖嗜從教命屬花，冰衿盡耐官如水。</p><p class=ql-align-justify>羨君倜儻才疑仙，珊瑚擊碎詩狂顛。</p><p class=ql-align-justify>金樽翠管鬥新句，瀾翻舌底生青蓮。</p><p class=ql-align-justify>夢遊歷歷靈蹤在，真見蓮花似車蓋。</p><p class=ql-align-justify>十丈曾搴太華峰，一枝穩坐耆尼界。</p><p class=ql-align-justify>我亦琳宮博士身，登樓常憶舊星辰。</p><p class=ql-align-justify>雲階月地如相訪，手把芙蓉證夙因。</p><p class=ql-align-justify>93、殘荷　現代.齊石白</p><p class=ql-align-justify>山池八月汙泥竭，猶有殘荷幾瓣紅，笑語牡丹無厚福，收場還不到秋風。　</p><p class=ql-align-justify>​</p><p class=ql-align-justify>94、詠荷七首　現代.高佔祥</p><p class=ql-align-justify>一紅一綠一對俏，一笑一顰一春潮，一蝶一蜂一泓水，一花一葉一池嬌。</p><p class=ql-align-justify>玉蕊絲絲溢芳馨，仙葩瓣瓣不染塵。分明閬苑蓮花座，千古詩壇說到今。</p><p class=ql-align-justify>一陣和風萬葉翻，丹霞翠羽綴睛川。開合舒捲隨天意，真美原來是自然。</p><p class=ql-align-justify>一品青蓮若為官，光風霽月伴清廉。世人都學蓮花品，官自公允民自安。</p><p class=ql-align-justify>溶溶日暖花如丹，剪剪風來玉臂寒。悅目賞心淡名利，詩人得句勝得官。</p><p class=ql-align-justify>蜂蝶無蹤蟬翼收，池中零落花事休。莫嘆蕭疏秋已暮，尚有殘荷散清幽。</p><p class=ql-align-justify>老莖新芽煥生機，千紅萬綠漲蓮溪。留得玉藕悄然去，護花使者是春泥。</p></div></div><div class="post-meta meta-tags"><ul class=clearfix><li><a>詩句</a></li><li><a>大全</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/e65066bc.html alt=電纜型號大全！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1521693289841d4b8959eb4 style=border-radius:25px></a>
<a href=../../tw/%E7%A7%91%E6%8A%80/e65066bc.html title=電纜型號大全！>電纜型號大全！</a></li><hr><li><a href=../../tw/%E7%A7%91%E6%8A%80/a2250a41.html alt=【亮子數學】：常用三角公式大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e5b9e7811b0449a1bb61e34ae0a7523d style=border-radius:25px></a>
<a href=../../tw/%E7%A7%91%E6%8A%80/a2250a41.html title=【亮子數學】：常用三角公式大全>【亮子數學】：常用三角公式大全</a></li><hr><li><a href=../../tw/%E7%A7%91%E6%8A%80/93af29ad.html alt=四川頂級麵條大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1825a357a3f04c309fa9e38488a42af8 style=border-radius:25px></a>
<a href=../../tw/%E7%A7%91%E6%8A%80/93af29ad.html title=四川頂級麵條大全>四川頂級麵條大全</a></li><hr><li><a href=../../tw/%E7%A7%91%E6%8A%80/1bbdeb78.html alt=各地打滷麵做法大全，總有一款適合你 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5cb7a5a2853648cfbad988a8308dd833 style=border-radius:25px></a>
<a href=../../tw/%E7%A7%91%E6%8A%80/1bbdeb78.html title=各地打滷麵做法大全，總有一款適合你>各地打滷麵做法大全，總有一款適合你</a></li><hr><li><a href=../../tw/%E7%A7%91%E6%8A%80/69d23a45.html alt=工業控制常用的接口協議大全 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/2fb460305abe4cbaa0210943132dca15 style=border-radius:25px></a>
<a href=../../tw/%E7%A7%91%E6%8A%80/69d23a45.html title=工業控制常用的接口協議大全>工業控制常用的接口協議大全</a></li><hr><li><a href=../../tw/%E7%A7%91%E6%8A%80/ea3cc091.html alt=汽車知識大全（上） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8db0504bb2524596a88f1b6f698bf594 style=border-radius:25px></a>
<a href=../../tw/%E7%A7%91%E6%8A%80/ea3cc091.html title=汽車知識大全（上）>汽車知識大全（上）</a></li><hr><li><a href=../../tw/%E7%A7%91%E6%8A%80/c4e3669d.html alt=砌牆施工大全：不同的牆體厚度，施工要求也不同 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15362148401907847ddaf3c style=border-radius:25px></a>
<a href=../../tw/%E7%A7%91%E6%8A%80/c4e3669d.html title=砌牆施工大全：不同的牆體厚度，施工要求也不同>砌牆施工大全：不同的牆體厚度，施工要求也不同</a></li><hr><li><a href=../../tw/%E7%A7%91%E6%8A%80/3dc50243.html alt=工程造價公式及計算技巧大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f34281cd96d442c09e61436c38805094 style=border-radius:25px></a>
<a href=../../tw/%E7%A7%91%E6%8A%80/3dc50243.html title=工程造價公式及計算技巧大全>工程造價公式及計算技巧大全</a></li><hr><li><a href=../../tw/%E7%A7%91%E6%8A%80/1cb29714.html alt=常用家電功率大全！（值得收藏） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/152048995268229827a4e5b style=border-radius:25px></a>
<a href=../../tw/%E7%A7%91%E6%8A%80/1cb29714.html title=常用家電功率大全！（值得收藏）>常用家電功率大全！（值得收藏）</a></li><hr><li><a href=../../tw/%E7%A7%91%E6%8A%80/d6979097.html alt=鋼材知識大全 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1f9618242fa84e4d8eefb234fa35f700 style=border-radius:25px></a>
<a href=../../tw/%E7%A7%91%E6%8A%80/d6979097.html title=鋼材知識大全>鋼材知識大全</a></li><hr><li><a href=../../tw/%E7%A7%91%E6%8A%80/2512d0b0.html alt=常用金屬材料的密度大全，收藏起來 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/2512d0b0.html title=常用金屬材料的密度大全，收藏起來>常用金屬材料的密度大全，收藏起來</a></li><hr><li><a href=../../tw/%E7%A7%91%E6%8A%80/f87bfe89.html alt=常用正則表達式大全 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/f87bfe89.html title=常用正則表達式大全>常用正則表達式大全</a></li><hr><li><a href=../../tw/%E7%A7%91%E6%8A%80/84aa6f8a.html alt=可靠性設計分析方法祕笈大全 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/7a528c8f96514036a8b56519c56b14f7 style=border-radius:25px></a>
<a href=../../tw/%E7%A7%91%E6%8A%80/84aa6f8a.html title=可靠性設計分析方法祕笈大全>可靠性設計分析方法祕笈大全</a></li><hr><li><a href=../../tw/%E7%A7%91%E6%8A%80/7ffb3307.html alt=數控刀具切削參數表大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f86319476b1a4d4fb49abb6f2b3b1df7 style=border-radius:25px></a>
<a href=../../tw/%E7%A7%91%E6%8A%80/7ffb3307.html title=數控刀具切削參數表大全>數控刀具切削參數表大全</a></li><hr><li><a href=../../tw/%E7%A7%91%E6%8A%80/6fa4b0d5.html alt=集成電路封裝大全 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/50a00002fc53c73cea31 style=border-radius:25px></a>
<a href=../../tw/%E7%A7%91%E6%8A%80/6fa4b0d5.html title=集成電路封裝大全>集成電路封裝大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>