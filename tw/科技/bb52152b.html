<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>說淨：“淨行之式微，實無可諱言” | 极客快訊</title><meta property="og:title" content="說淨：“淨行之式微，實無可諱言” - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/207a5284fb324685a4a111ed3afead9e"><link rel=alternate hreflang=x-default href=https://geekbank.cf/tw/%e7%a7%91%e6%8a%80/bb52152b.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/bb52152b.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/bb52152b.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/bb52152b.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/bb52152b.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/bb52152b.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/bb52152b.html><link rel=canonical href=https://geekbank.cf/tw/%e7%a7%91%e6%8a%80/bb52152b.html><meta property="article:published_time" content="2020-10-29T21:08:43+08:00"><meta property="article:modified_time" content="2020-10-29T21:08:43+08:00"><meta name=Keywords content><meta name=description content="說淨：“淨行之式微，實無可諱言”"><meta name=author content="极客快訊"><meta property="og:url" content="/tw/%E7%A7%91%E6%8A%80/bb52152b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>說淨：“淨行之式微，實無可諱言”</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><div><blockquote><p>徐慕雲</p><p>徐慕雲(1900-1974)，江蘇徐州人 。著名戲劇理論家、戲曲教育家。少年起便醉心於戲曲藝術。畢業於上海大同大學，留上海做戲曲評論研究工作，對譚派藝術有過深入研究。主要著作有《梨園影事》、《故都宮闈梨園祕史》、《中國戲劇史》、《京劇雜談》、《京劇字韻》等。</p></blockquote><p class=ql-align-justify>　梨園角色，區分為生旦淨醜四大類別。當夫清季咸、同之間，人才濟濟，各項英才輩出，允足稱梨園鼎盛之秋。洎乎民國初元，老成凋謝，後起乏人，幾有才盡之感。</p><p class=ql-align-justify>　試觀生行之中，自老譚物化後全材之選殆無其人，只一叔巖尚差強人意。然方之前輩賢哲，則瞠乎後矣。若夫菊朋、慶奎、富英、寶森、連良輩，俱有所拙，更無奇足道矣。旦行之梅蘭芳，聲譽之隆，無與倫比，其藝術亦有獨到，絕非幸致。程（硯秋）荀（慧生）尚（小云）等繼梅而興，旦行添卻如許勁旅，其焰頓熾。適生行正乏足孚眾望之全材，故領袖梨園之尊位，於焉喪失，而為旦行攫去。於此足徵旦行勢力膨脹之速且穩也。醜行人才雖寥寥可數，然老伶如王長林、蕭長華輩，足以紹劉（趕三）、羅（百歲）之餘輝，後起如馬富祿、茹富蕙等亦可追步前賢，尚無十分凋敝之象。至於淨行之式微，則實無可諱言。故云特撰《說淨》一篇，以告關心菊部之興替者。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p3.pstatp.com/large/pgc-image/207a5284fb324685a4a111ed3afead9e><p class=pgc-img-caption></p></div><p class=ql-align-center>名醜王長林　</p><p class=ql-align-justify>　淨部本分正淨、副淨、武淨三門。然淨之命名，起於塗面，即塗面之醜，亦有小花面之稱（花面即淨別名）。則紅生之應列入淨部也宜矣，故當再加紅淨一門，方覺妥恰。</p><p class=ql-align-justify>　正淨亦名銅錘，聞系得名於《二進宮》之徐延昭手抱銅錘之故，又有以包龍圖面塗黑色而呼之為黑頭者，專長在於唱功之繁重，態度之沉毅，故嗓音首須嘹亮宏碩，方能合格。至所扮之人非王侯即將相，氣魄自應磅礴也。副淨所扮之人，不似正淨僅扮忠良之單純，奸相權臣、悍將梟帥、土豪惡霸，與夫巨盜凶寇，鞠有其份。故須將各種人之個性分清，是其做功之繁難，可想而知。至於工架之大方，唸白之辣狠，神態之猛烈勾臉之精緻，猶餘事耳。武淨以摔打剽悍為主，神態須活潑，武工須矯健，方有可觀。武淨之正戲，為數本屬寥寥，自《拿高登》《鐵籠山》《四平山》《九江口》《通天犀》《霸王別姬》諸劇為武生兼演後，武淨益無用武之地矣。紅淨似專為關雲長、趙玄郎輩而設，實則為淨角中之文武兼重者，故須有正淨之穆肅威儀，宏韻聲口，副淨之神妙做派，武淨之穩練打武方可，唯此角久為生行所兼演，一切均與生角為近雲。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p3.pstatp.com/large/pgc-image/5b9f279c65294fe59767b3a4d734487a><p class=pgc-img-caption></p></div><p class=ql-align-center>王泉奎、張君秋、譚富英之《二進宮》　</p><p class=ql-align-justify>　正淨在鹹、同間，以汪正士為中堅，其後則有何桂山、劉萬義（即大奎官）輩蜚聲九城。尤以何九為空前人才，即後世恐亦無人能及其佳妙也。劉永春的系正淨全才，嗓音之宏韻，唱功之結實，允推為何九後之首選《沙陀國》一劇。彼甚矜貴，愚嘗聆其清唱“太保傳令”一段，神韻之古奧，音節之鏗鏘，擲地可作金石聲，真有繞樑三日之慨。連良、舒元輩之嘔嘔腔固不足與較。即叔巖、菊朋，亦有小巫見大巫之慨。</p><p class=ql-align-justify>　金秀山在中年時，亦系正淨完人，唯兼習副淨，故不若劉永春為純正。晚年齒落，精力日衰，喜用鼻音，以走偏鋒，乃有傷風花臉之譏。百代公司所灌之《刺僚》一片中“宰雞牛”之“牛”字，即其脫牙後走偏鋒之明證。有人反以其為古奧而模擬，此猶削足而就履也。秀山之大太監戲，如《法門寺》、《忠孝全》等可稱古今一絕。然此乃副淨戲殊非正淨所宜也。裘桂仙為桂山之琴師，故對於何之腔調神韻，皆能融會，與汪桂芬之為大老闆（程長庚）操琴，而傳程調之機緣相若。惜乎天賦稍差，嗓音嫌枯，中氣微弱，身材瘦小耳（唯扮演時尚覺中式）。然其韻味之純正，儼然何九當年。且性嗜酒亦有何九遺風，後以每餐必飲，遂致嗓幹氣促，登臺時常為之窘汗淋漓，因發誓戒酒。比欲進食，則又非酒不能下嚥。愚今春赴平，嘗聆彼與小云、又宸合演《二進宮》，極為滿意。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p3.pstatp.com/large/pgc-image/4e505e127c3e45de84ed3b30c7e1453b><p class=pgc-img-caption></p></div><p class=ql-align-center>金秀山（孟良）、德珺如（宗保）、黃潤甫（焦贊）之《穆柯寨》</p><p class=ql-align-justify>　此種銅錘老戲，今當以桂仙為碩果僅存之正淨完人。董俊峰與增長勝之嗓音，均系正淨中之美材。惜乎唱腔吐字無一是處，董之用鼻音，增之拉長腔，均聒然無味，叫囂厭人，殊無齒及之價值也。　</p><p class=ql-align-justify>　某日，餘自舒君舍予處，借來金秀山之《牧虎關》唱片。系謀得利之出品時金之牙齒尚未脫落，口勁與吐字，俱較脫齒後在百代所灌諸片為準確。惜乎喜走偏鋒，故歸鼻音之處，仍數見不鮮，而草率滑稽之疵，亦未能或免。斯實無庸諱言者也。然其行腔之佳，韻味之厚，絕非其子少山在大中華所灌之《牧虎關》所可比擬也。</p><p class=ql-align-justify>　維時，高亭第二次出品之樣片適甫抵滬，愚當即取裘桂仙之《牧虎關》與金秀山一較優劣。靜聆之下，覺裘氏咬字之蒼勁，口風之渾圓，行腔之雄實，韻味之純正，又勝秀山一籌。名琴師孫佐臣亦然愚說，蓋秀山喜走鼻音，已非中正之聲，而落小家路數（比及晚年齒脫，益復變本加厲。識者多為惋惜，故有傷風花臉之譏。不過斯乃年齡之關係，尚有可恕之道。至若後起正淨，如董俊峰等，濫歸鼻音以博彩，則不可曲宥者也）。其行腔說白，有時亦嫌草率，故有拖泥帶水之病。又因兼串小丑（如《探母》之把關番將，與《打麵缸》之縣令是也），是以插科打諢之聲口，每於不自覺之中而流露於外殊非嚴肅之正淨所宜有也。</p><p class=ql-align-justify>　《牧虎關》一劇，只合在翁媳交鋒時，略雜滑稽口吻，然秀山在百代與謀得利所灌諸段，皆系翁媳對壘之前所唱者，故不宜稍有逗趣或滑稽聲口也。桂仙於“君”、“民”、“陣”、“明”、“臣”、“亭”、“寧”諸字，皆不走鼻音，卓然中聲，允足以垂範後人。此點殊非秀山所可躋及也。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p1.pstatp.com/large/pgc-image/aa7549bc58134ba9b723f3bb1a615b01><p class=pgc-img-caption></p></div><p class=ql-align-center>裘桂仙、李鳴玉之《鍘美案》　</p><p class=ql-align-justify>　正淨唱工之板別，為數殊少，不過原板、流水、二六與搖板而已，其他則不恆聞之。然吾友劉孝先君，竟能歌王翦《探營》之大段反二黃，良足珍貴。按王翦《探營》系採自列國故實，時翦為秦帥，擁雄兵而欲掃蕩六國。某夜方巡查營內，忽有刺客袁達者，突入帳中，幸翦早覺，故未蒙其害。</p><p class=ql-align-justify>　是劇頭場先上袁達，次場王翦於簾內先唱“在軍中傳將令如同雷吼”一句，二黃倒板。再出場接唱回龍腔，下接一段原板，歷數十句後，始轉搖板，由搖板再轉反二黃一大段。前後不下百餘句，一氣呵成，殊非易易也。</p><p class=ql-align-justify>　昔年《碰碑》之七郎，亦唱大段反二黃，如此方符《託兆》《碰碑》定名之本意。蓋既雲《託兆》，七郎當然亦系正角，令公既連唱數大段反二黃，似不應使與令公同樣重要之七郎，只唱數句原板而即敷衍了事也。昔日梨園絕不以與人配戲為可恥，每劇之中，人各有份。此劇之主角，往往於他劇中充裡子，亦絕不以為異。如此方符有飯大家吃之本意。梨園之義氣，於此可覘其梗概。</p><p class=ql-align-justify>　降至今日，為主角者，多妄自尊大，不使配角一顯其長。倘配角之彩聲較主角為眾，則大遭主角之忌，必設計以陷害之或詬辱之。曩者小云因慧生在天蟾為彼配二本《虹霓關》之東方氏時，得彩較彼為眾，忿而之，荀、尚競以此而失和。主角之氣焰於此可窺其一斑矣。主角既多方阻難配角之發揮其特長，一般仰主角鼻息而生存之配角，遂多抱敷衍塞責之態度，以圖苟安，而不求深造精進。故一劇之中，只主角一人有精彩，觀者轉覺索然無味矣。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p1.pstatp.com/large/pgc-image/ac8e9c860c284e9caee72eb91301b645><p class=pgc-img-caption></p></div><p class=ql-align-center>荀慧生與尚小云</p><p class=ql-align-justify>　然牡丹雖好，必借綠葉之扶持，始顯精華。倘主角用一凡庸之配角為輔，不唯不足以增趣添妍，甚或有玷全劇。猶憶叔巖曩隸丹桂演《瓊林宴》時，增長勝為配。是劇之葛登雲“太師府擺酒宴……”一段，竟致忘詞。幸孫佐臣之胡琴連補兩個過門，始未被臺下窺破，否則殆矣。是即配角累人之明證也。愚因有感夫淨角之不為人重，而淪為配角，以致英才湮沒。長此以往，必無振作之一日。故連敘及此，以激勵不甘雌伏於配角地位之淨角焉。　</p><p class=ql-align-justify>　副淨之人才，以黃潤甫之聲譽為最卓著。前乎黃者，有徐寶成（徐碧雲之祖，與程大老闆同時，因其劇學淵博，故有淨界祖師爺之美譽）慶春圃（行四與大老闆配演《二進宮》《天水關》諸劇，雙美並之譽）錢寶峰（長於張飛一路戲，勾臉特佳。其子金福，能紹箕裘，為武淨名家）、葉忠定（長於奸雄戲，隸四喜、班有三十餘年之久）四人。黃蓋採錢、慶之長，而集大成者也。彼以善於曹操而獲“活曹操”之綽號，唯晚年精衰神疲，亦喜用鼻音。今日之郝壽臣、侯喜瑞，皆系摩黃晚年者也。與黃同時者，有李連仲，乃瑞德寶之業師，藝甚精到。長於竇爾墩一流戲，與黃殊途。楊小樓、黃月山均倚之如左右手焉。郝之藝近於黃三，亦博“活孟德”之美譽。嗓音沉悶，道白辣狠，功活潑，神態猛摯，澀而鬯，是其所長。唯武功則欠佳，身材亦歉稍短，鼻音特重，乃其大疵也。今春隨馬連良來滬，搭丹桂第一臺，月包三千五百金，打破淨界歷來之紀錄，最得滬人之歡迎，幾於一句一彩，連良則相形見絀矣。馬雖忌之，然實無術行使其主角身份以挾制壽臣，不圖郝氏竟代久屈人下之淨角，一吐不平之氣也。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p9.pstatp.com/large/pgc-image/29988cd61cbc4809a0d7b2a6369a24d0><p class=pgc-img-caption></p></div><p class=ql-align-center>侯喜瑞、郝壽臣之《真假李逵》</p><p class=ql-align-justify>　次乎郝者，有侯喜瑞，出身於喜連成科班，嗓音較郝為劣，武功則超而上之。藝術亦甚佳妙，長於張飛、李逵一路戲，在北平之聲譽，與郝相埒。二伶各有私黨，為之揄揚，每值合演於堂會時，二派人物，互相競雄，殊饒奇趣。郝、侯之外，以異軍突起者，有金少山，嗓音身材遠勝郝、侯，唯工力則互有瑕瑜耳。少山初來滬上，無籍籍名，自經友人林老拙等一捧，竟爾大紅。與之合演者，每有彩聲不及彼烈之慮。蘭芳來滬，曾與彼合演《別姬》，盛況差似小樓，海上舞臺，現能以花臉作臺柱者，少山一人而已。其家傳之《法門寺》，忠孝全一路戲極佳，餘者亦有足取，唯行腔吐字之韻味則略差，故不宜於正淨也。</p><p class=ql-align-justify>　郝、侯、金三人各有專長，俱屬有為之材此外尚有老伶馮志奎者，數年前有“活張飛”之譽，為海上副淨唯一人才（聞彼與李連仲系師兄弟）。藝亦不弱，因不得志於北平，故南下來滬。其道白中之恨口極佳。《逍遙津》之曹操，為其傑作。火候之深韻味之正，又非郝壽臣所可望其項背者也。餘如《斬謖》之馬謖、《長阪坡》之張飛、《寶蓮燈》之秦燦、《打嚴嵩》之嚴嵩、《下河東》之歐陽方，均足以競美黃三，至於勾臉之精，當推為副淨之首選。不幸年逾古稀，仍於紅氍毹上，謀一啖飯之地，此老晚境亦大可悲矣。</p><p class=ql-align-justify>　武淨之人才，以錢金福為空前絕後之選。勾臉極佳，有天下一品之稱。武功與身段，尤為精到，喉雖劣，而不足為其盛名之累。其扮《打棍出箱》之煞神，口銜獠牙二枚，其伸縮之自如，一如天生者然，老譚、叔巖，俱非錢之夏侯淵不帶斬淵，其藝之佳可知矣。又精於崑曲，《火判》、《山門》最負盛名，其與王長林合演之《祥梅寺》，為今後之絕唱焉。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p1.pstatp.com/large/pgc-image/ba2f140b59d34805ade84df01000f6ca><p class=pgc-img-caption></p></div><p class=ql-align-center>錢金福之焦贊</p><p class=ql-align-justify>　次乎錢者有範寶亭、許德義，俱有足取。滬上武淨如李永利、李春利等，則瞠乎後矣。範之弟子劉奎官，扮相嗓音，武功身段，俱臻上選。倘能再求精造，將來武淨之首席，恐非奎官莫屬焉。</p><p class=ql-align-justify>　紅淨無專門人材，趙匡胤戲如《斬黃袍》《龍虎鬥》《高平關》《斬紅袍》等均由鬚生兼演。關公劇如《戰長沙》《麥城昇天》《古城會》《過五關》《斬華雄》《單刀會》《水淹七軍》等，多由武生兼演。昔日之老伶工如程長庚、汪桂芬等鬚生，亦有時扮演關劇，且均極負盛名。自徽班之王鴻壽即三麻子）出，對於關劇別開生面，專以趟馬跑圓場取悅觀客，於是關劇乃非武生莫敢一試矣。</p><div class=pgc-img><img alt=說淨：“淨行之式微，實無可諱言” onerror=errorimg.call(this); src=https://p1.pstatp.com/large/pgc-image/1543480a60294856bb046b5e03b58482><p class=pgc-img-caption></p></div><p class=ql-align-center>名票劉叔度之《斬黃袍》</p><p class=ql-align-justify>　今日海上武生如趙如泉、林樹森、小三麻子、夏月潤等，莫不以擅演關劇名於時。今之汪派傳人王鳳卿，雖亦時演《戰長沙》、《華容道》諸劇，唯因系鬚生兼演，故武功較趙等為弱，反不若彼等之受人歡迎也。紅淨既多為鬚生及武生兼演，似覺列之生部為宜。然按之“塗面即為淨”之說，則又以隸屬淨部之為當焉。</p><p class=ql-align-justify>　</p><p class=ql-align-right>　（《戲劇月刊》1928年第1卷3期、5期）</p></div></div><div class="post-meta meta-tags"><ul class=clearfix><li><a>說淨</a></li><li><a>淨行</a></li><li><a>實無可諱</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>