<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2771卷》（1323卷）此身將過浙江東。夢魂先在鑑湖中。 | 极客快訊</title><meta property="og:title" content="《全宋詞 2771卷》（1323卷）此身將過浙江東。夢魂先在鑑湖中。 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/9f0a635044ce42539f7ce98accaa35d2"><link rel=alternate hreflang=x-default href=https://geekbank.cf/tw/%e7%a7%91%e6%8a%80/fcfdb485.html><link rel=alternate hreflang=zh-tw href=https://geekbank.cf/tw/%e7%a7%91%e6%8a%80/fcfdb485.html><link rel=alternate hreflang=zh-cn href=https://geekbank.cf/cn/%e7%a7%91%e6%8a%80/fcfdb485.html><link rel=alternate hreflang=zh-hk href=https://geekbank.cf/tw/%e7%a7%91%e6%8a%80/fcfdb485.html><link rel=alternate hreflang=zh-mo href=https://geekbank.cf/tw/%e7%a7%91%e6%8a%80/fcfdb485.html><link rel=alternate hreflang=zh-my href=https://geekbank.cf/cn/%e7%a7%91%e6%8a%80/fcfdb485.html><link rel=alternate hreflang=zh-sg href=https://geekbank.cf/cn/%e7%a7%91%e6%8a%80/fcfdb485.html><link rel=canonical href=https://geekbank.cf/tw/%e7%a7%91%e6%8a%80/fcfdb485.html><meta property="article:published_time" content="2020-10-29T21:09:53+08:00"><meta property="article:modified_time" content="2020-10-29T21:09:53+08:00"><meta name=Keywords content><meta name=description content="《全宋詞 2771卷》（1323卷）此身將過浙江東。夢魂先在鑑湖中。"><meta name=author content="极客快訊"><meta property="og:url" content="/tw/%E7%A7%91%E6%8A%80/fcfdb485.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2771卷》（1323卷）此身將過浙江東。夢魂先在鑑湖中。</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E7%A7%91%E6%8A%80.html>科技</a></span></div><div class=post-content><div><h1><strong>搗練子</strong></h1><h1><strong>八梅</strong></h1><h1><strong>搗練子，賦梅枝。暖借東風次第吹。自是百花留不住，讓教先發放春歸。</strong></h1><h1><strong>搗練子，賦梅芳。柳綠桃紅謾點妝。試問仙標橫竹外，敢同高節伴冰霜。</strong></h1><h1><strong>搗練子，賦梅紅。玉體凝酥半醉中。詩酒興來須要早，忍看紅雨落西東。</strong></h1><h1><strong>搗練子，賦梅香。蕙魄蘭魂又再陽。只為人間無著處，借他龍笛返仙鄉。</strong></h1><h1><strong>搗練子，賦梅英。枝上商量細細生。不是根株貪結子，被吹羌笛兩三聲。</strong></h1><h1><strong>搗練子，賦梅妝。鏡裡佳人傅粉忙。額子畫成終未是，更須插向鬢雲傍。</strong></h1><h1><strong>搗練子，賦梅音。雲底江南樹樹深。悵望故人千里遠，故將春色寄芳心。</strong></h1><h1><strong>搗練子，賦梅青。休共檀梨取次爭。葉底青青如豆小，已知金鼎待和羹。</strong></h1><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p><strong>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</strong></p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p1.pstatp.com/large/pgc-image/9f0a635044ce42539f7ce98accaa35d2><p class=pgc-img-caption></p></div><h1><strong>宋詞總集。</strong></h1><p><strong>宋人詞集的編纂，宋代本朝就開始了。</strong></p><p><strong>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</strong></p><p><strong>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</strong></p><p><strong>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</strong></p><p><strong>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</strong></p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p9.pstatp.com/large/pgc-image/11a292bedfe54bc2bcbc40d9797a7614><p class=pgc-img-caption></p></div><p><strong>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</strong></p><p><strong>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</strong></p><p><strong>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</strong></p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p9.pstatp.com/large/pgc-image/91d25c8f0987460c9589d5a7f5437022><p class=pgc-img-caption></p></div><h1><strong>目錄：</strong></h1><h1>卷1323無名氏</h1><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p1.pstatp.com/large/pgc-image/d531adc3890541cb96d66afd7e391bbb><p class=pgc-img-caption></p></div><h1 class=ql-align-center>無名氏</h1><p>無名氏</p><p>頭盞曲</p><p>黃閣方開。金鼎和羹正待梅。</p><p>浣溪沙</p><p>武進廳壁</p><p>倦客東歸得自由。</p><p>西風江上泛扁舟。</p><p>夜寒霜月素光流。</p><p>想得故人千里外，</p><p>醉吟應上謝家樓。</p><p>不多天氣近中秋。</p><p>又</p><p>北固江頭浪拍空。</p><p>歸帆一夜趁秋風。</p><p>月明初上荻花叢。</p><p>漸入三吳煙景好，</p><p>此身將過浙江東。</p><p>夢魂先在鑑湖中。</p><p>沁園春</p><p>小閣深沈，寸心懷感，暗憶舊時。念母兄貧窘，姻親勸誘，一身權作，七歲為期。及到門闌，小君猜忌，如履輕冰愁過違。多磨難，是房中詬罵，堂上鞭笞。</p><p>堪悲。命運乖衰。甚長個孩兒朝夜啼。嘆此生緣業，兩餐淡薄，無時無淚，如醉如痴。暗裡相逢，低聲說與，此個恩情休謾為。須知道，聯難為夏竦，不易張祁。</p><p>失調名</p><p>解下痴絛。</p><p>王子六麼大麴</p><p>夢中黃跨青鸞翼。……一簇樓臺。</p><p>失調名</p><p>十五年來，從事風流府。</p><p>誤桃源</p><p>砥柱勒銘賦，本贊禹功勳。試官親處分，贊唐文。</p><p>秀才冥子裡，鑾駕幸並汾。恰似鄭州去，出曹門。</p><p>雲鬢鬆令</p><p>般涉送傅國華奉使三韓</p><p>鬢雲鬆，眉葉聚。一闋離歌，不為行人駐。檀板停時君看取。數尺鮫綃，果是梨花雨。鷺飛遙，天尺五。鳳閣鸞坡，看即飛騰去。今夜長亭臨別處。斷梗飛雲，盡是傷情緒。</p><p>勝勝慢</p><p>嚴凝天氣，近臘時節，寒梅暗綻疏枝。素豔瓊苞，盈盈掩映亭池。雪中欺寒探暖，替東君、先報芳菲。暗香遠，把荒林幽圃，景緻妝遲。</p><p>別是一般風韻，超群卉、不待淡盪風吹。雅態儀容，特地惹起相思。折來畫堂宴賞，向尊前、吟詠憐伊。漸開盡，算閒花、野草怎知。</p><p>又</p><p>寒應消盡，麗日添長，百花未敢先拆。冷豔幽香，分過溪南春色。調酥旋成素蕊，向碧瓊、枝頭勻滴。愁腸斷，拍韶華三弄，雪映溪側。</p><p>應是酒闌人靜，香散睡、惟見玉肌冰格。細細疏風，清態為誰脈脈。芳心向人似語，也相憐、風流詞客。待宴賞，伴嬌娥、和月共摘。</p><p>又</p><p>梅萼知春，見南枝向暖，一朵初芳。冰清玉麗，自然賦得幽香。煙庭水榭，更無花、爭染春光。休謾說、桃夭杏冶，年年蝶鬧蜂忙。</p><p>立馬佇、凝情久，念美人自別，鱗羽茫茫。臨岐記伊，尚帶宿酒殘妝。雲疏雨闊，怎知人、千里思量。除是託、多情驛使，殷勤折寄仙鄉。</p><p>又</p><p>雪打風摧。正籬枯壁盡，卻有寒梅。衰柳敗蒲礙眼，喜見芳蕾。江村路曲，問青帘、與酌餘醅。須憑取，東君為我，一枝先寄春來。</p><p>寞槿門牛巷，有清香自倚，不怕低迴。終須會逢賞目，健步移栽。孤芳素豔，敢煩他、蜂蝶相陪。偏愛有、春風靳惜，同時不放花開。</p><p>漢宮春</p><p>點點江梅，對寒威強出，一弄新奇。零珠碎玉，為誰密上南枝。幽香冷豔，縱孤高、卻遣誰知。惟只有、江頭驛畔，徵鞍獨為遲遲。</p><p>聊捻粉香重問，問春來甚日，春去何時。移將院落，算應未肯頭低。無人共折，傍溪橋、雪壓霜欺。君不見、長安陌上，只誇桃李芳菲。</p><p>鼓笛慢</p><p>雪霏冰結霜凝，是誰得春工意。南枝向暖，江邊嶺上，獨先眾卉。閒態幽姿，綠窗紅蒂，粉英金蕊。念冰膚秀骨，人間要見，除非是、真仙子。</p><p>羌管且休橫吹。待佳人、新妝初試。鸞臺曉鑑，人花相對，何須更比。疏影橫斜，暗香浮動，月低風細。又豈知，漸結枝頭翠玉，有和羹美。</p><p>又</p><p>去年今日關山路，疏雨斷魂天氣。據鞍驚見，梅花的皪，籬邊水際。一枝折得，雪妍冰麗，風梳雨洗。正水村山館，倚闌愁寄，有多少、春情意。</p><p>好是孤芳莫比。自不分、歌樑舞地。砌香砌影，高禪文友，清談相對。琴韻初調，茗甌催瀹，爐薰欲試。向此時，一段風流，付與晉人標緻。</p><p>又</p><p>淡煙池館，霜飆乍緊，又是年華暮。黃花老盡，丹楓舞困，江梅初吐。點綴南枝，暗傳春信，玉苞微露。憑危闌空斷，誰家素臉，遙山遠、空凝佇。</p><p>昨夜一枝開處。正前村、雪深幽曙。看來只恐，瑤臺雲散，玉京人去。庚嶺寒餘，漢宮妝曉，飛堆行雨。仗誰人惜取，孤芳雅緻，作春光主。</p><p>念奴嬌</p><p>雨肥紅綻，把芳心輕吐，香噴清絕。日暮天寒，獨自倚修竹，冰清玉潔。待得春來，百花若見，掩面應羞殺。當風抵雨，犯寒則怕吹霎。</p><p>瀟瀟愛出牆東，途中遙望，已慰人心渴。鬥壓闌干，人面共花面，難分優劣。嚼蕊尋香，凌波微步，雪沁吳綾襪。玉纖折了，殢人須要斜插。</p><p>又</p><p>歲華漸杪，又還是春也，難禁愁寂。欲探疏梅，獨自個、尋訪山村水驛。路轉溪斜，竹低牆短，應是瑤姬宅。玉蕤不動，月輪寒浸國色。</p><p>回首故國風光，只因清好，重作江南客。堪笑廣平，爭解我、羈旅芳心脈脈。不借鉛華，枝頭雪霽，愈見香肌白。高樓且住，憑渠一弄羌笛。</p><p>念奴嬌</p><p>蘭枯蕙死，向竹齊深處，誰傳消息。霜雪叢中渾似個，縹緲吳人標格。絳萼微深，瓊苞不露，自與塵凡隔。黃昏遙見，一枝煙淡籠白。</p><p>曾記霧閣雲窗，輕飛香篆，佳句應難得。道韞能文，終未勝、瀟灑風流姿質。待到春來，滿城桃李，相併無顏色。殷勤祝付，畫樓休品長笛。</p><p>洞庭春色</p><p>絳萼欺寒，暗傳春信，一枝乍芳。向籬邊竹外，前村雪裡，青梢猶瘦，疏影溪傍。惹露和煙凝酥豔，似瀟灑玉人初試妝。江南路，有多情佇立，回盡柔腸。</p><p>倚樓最難忘處，正皓月、千里流光。縱廣平心勁，難思麗句，少陵詩興，猶愛清香。休怪東君先留意，問他日和羹誰又強。還輕許，笑凌空檜影，鬆蔭交相。</p><p>沁園春</p><p>山驛蕭疏，水亭清楚，仙姿太幽。望一枝穎脫，寒流林外，為傳春信，風定香浮。斷送光陰，還同昨夜，葉落從知天下秋。憑闌處，對冰肌玉骨，姑射來遊。</p><p>無端品笛悠悠。似怨感長門人淚流。奈微酸已寄，青青杪，助當年太液，調鼎和饈。樵嶺漁橋，依稀精彩，又何藉紛紛俗士求。孤標在，想繁紅鬧紫，應與包羞。</p><p>真珠髻</p><p>紅梅</p><p>重重山外，苒苒流光，又是殘冬時節。小園幽徑，池邊樓畔，翠木嫩條春別。纖蕊輕苞，粉萼染、猩猩鮮血。乍幾日，好景和風，次第一齊催髮。</p><p>天然香豔殊絕。比雙成皎皎，倍增芳潔。去年因遇東歸使，指遠恨、意曾攀折。豈謂浮雲，終不放、滿枝明月。但嘆息，時飲金鐘，更繞叢叢繁雪。</p><p>遠朝歸</p><p>新律才交，早舊梢南枝，朱汙粉膩。煙籠淡妝，恰值雨膏初細。而今看了，記他日、酸甜滋味。多應是，伴玉簪鳳釵，低掗斜墜。</p><p>迤邐。對酒當歌，眷戀得芳心，竟日何際。春光付與，尤是見欺桃李。叮嚀寄語，且莫負、尊前花底。拚沉醉，盡銅壺、漏傳三二。</p><p>擊梧桐</p><p>雪葉紅凋，煙林翠減，獨有寒梅難並。瑞雪香肌，碎玉奇姿，迥得佳人風韻。清標暗折芳心，又是輕洩，江南春信。最好山前水畔，幽閒自前，橫斜疏影。</p><p>盡日憑闌，尋思無語，可惜飄瓊飛粉。但悵望、王孫未賞，空使清香成陣。怎得移根帝苑，開時不許眾芳近。免教向、深巖暗谷，結成千萬恨。</p><p>泛蘭舟</p><p>霜月亭亭時節，野溪開冰灼。故人信付江南，歸也仗誰託。寒影低橫，輕香暗度，疏籬幽院何在，秦樓朱閣。稱簾幕。</p><p>攜酒共看，依依承醉更堪作。雅淡一種天然，如雪綴煙薄。腸斷相逢，手捻嫩枝，追思渾似，那人淺妝梳掠。</p><p>十月海</p><p>千林凋盡，一陽未報，已綻南枝。獨對霜天，冒寒先佔花期。清香映月浮動，臨淺水、疏影斜欹。孤標不似，綠李夭桃，取次成蹊。</p><p>縱壽陽、妝臉偏宜。應未笑、天然雅態冰肌。寄語高樓，憑欄羌管休吹。東君自是為主，調鼎鼐、終會他時。從今點綴，百草千花，須待春歸。</p><p>驀山溪</p><p>冰肌玉骨，不與凡花數。一點破清香，這心情、更誰為主。愁春歸晚，時被雨廉纖，瓊枝上，淚淋浪，似恨孤芳處。</p><p>幽姿標格，獨向江頭路。擬待使君來，把芳心、丁寧分付。疏籬茅舍，回首試輕辭，爭望遠，嫁東風，對玉堂同處。</p><p>又</p><p>梅傳春信，又報年華晚。昨夜半開時，似雪到、梢頭未遍。凝酥綴粉，綽約玉肌膚，香黯淡，月朦朧，誰是黃昏伴。</p><p>故園深處，想見孤根暖。千里未歸人，向此際、只回淚眼。憑誰為我，折寄一枝來，凝睇久，俯層樓，忍更聞羌管。</p><p>又</p><p>素苞淡注。自是東君試。占斷隴頭光，正雪裡、前村獨步。一枝竹外，日暮怯輕寒，山色遠，水聲長，寂寞江頭路。</p><p>小橋斜渡。人靜銷魂處。淡月破黃昏，影浮疏、清香暗度。竹籬茅舍，斜倚為誰愁，應有恨，負幽情，惟恐風姨妒。</p><p>又</p><p>沙塘水淺，又一番春信。玉體不知寒，襯修篁、幾苞隱映。幽香荏苒，不讓灑薔薇，彎月冷，漫漣漪，雲斷暗香影。</p><p>朱扉深處。謝絕塵埃境。百草未開花，□煢然、教伊孤冷。東風世態，只戀碧桃枝，曲玉管，且休吹，免使成遺恨。</p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p1.pstatp.com/large/pgc-image/05dbab5d9fff4cbe983dc95e72a35962><p class=pgc-img-caption></p></div><p>又</p><p>前村昨夜，先報春消息。庚嶺一枝開，見行人、頻頻顧惜。東君布巧，妝蕊似裁□，疏竹外，小溪邊，雪裡藏春色。</p><p>朔風吹綻，不假和風拆。根暖獨亨嘉，向百花、頭先佔得。高樓羌笛，且勸莫悽然，協帝夢，起商巖，須盡調羹力。</p><p>又</p><p>冰肌玉骨，不假鉛黃借。豈是佔年芳，又只恐、嫌春不嫁。十分清瘦，可日煞有閒愁，沙路晚，雪村晴，半幅江南畫。</p><p>林間繫馬，曾憶關山夜。醉袖惹香歸，誤幾回、燈前嬌雅。如今老矣，無計奈春何，人去後，獨來時，風月閒亭榭。</p><p>又</p><p>前村雪裡，度一枝春信。況自佔年芳，淡妝梳、常嫌脂粉。櫻脣輕捧，何似鶴頭紅，香陣陣。回輿認。摘有金卮醞。</p><p>佳人嗅處，微把香塵噴。懊惱故無言，使人□、重重再問。它年寄與，惟有隴頭人，春未因。香尤嫩。好與添風韻。</p><p>又</p><p>郊居牢落，一水流清淺。憶得去年冬，數枝海、低臨水畔。今朝重見，把酒祝東風，和雪看。整凝眸，宛若江南岸。</p><p>浮生瞥爾，勸汝休嗟嘆。不覺失芳心，柳腰□、纖纖仍換。一朝光景，休恁作渾閒，春不遠。且追遊，又辦尋芳宴。</p><p>又</p><p>重黎默運，可意縈人處。清楚玉蕤仙，獨幽棲、村溪月塢。冰腮露鬢，佳致在西湖，月出早，雪消遲，立馬紅牆序。</p><p>寒梢微萼，點點蠅頭許。欲露小檀心，似生怕、施硃紅紫。返魂香細，堪吊獨醒人，臨澤國，襲清風，且詠離騷句。</p><p>又</p><p>前村雪裡，漏洩春光早。似待故人來，束芳心、幽香未老。溪邊昨夜，雨過卻參橫，雲旖旎，玉玲瓏，不遣纖塵到。</p><p>無情有意，寂寞誰知道。幽夢覺來時，淡無言、風清月暸。何郎去後，憔悴少新詩，空悵望，倚樓人，玉笛霜天曉。</p><p>又</p><p>竹籬苑舍，底是藏春處。玉蓓鎖檀心，帶黃昏、輕煙紅雨。神清骨瑩，端似雪堂仙，臨歲晚，傲寒威，寂寞江村住。</p><p>瓊林閬苑，有信終歸去。冷暖笑凡情，辨南枝、北枝幾許。靈芳絕豔，知肯為誰容，東閣裡西，西湖畔，總與花為主。</p><p>又</p><p>歲寒遼邈，望斷江南信。牆外一枝斜，對蘭堂、綺羅隱映。水清月淡，疑是壽陽妝，煙浪急，小橋橫，點點疏清影。</p><p>天姿瀟灑，不減瑤臺韻。占斷玉樓春，被鬆筠、笑他孤冷。幽人何在，無處覓餘寒，疏雨過，淚痕深，枉了衷腸恨。</p><p>又</p><p>剪綵梅花</p><p>危欄獨倚，往事思量遍。回首掩朱扉，斂雲鬢、閒拈針線。輕羅碎剪，縫個小梅花，燈閃閃，夜沉沉，玉指輕輕捻。</p><p>寒苞素豔，渾似枝頭見。半拆與初開，誰贏得、江南手段。玉冠斜插，惟恨欠清香，風動處，月明時，不怕吹羌管。</p><p>又</p><p>畫梅</p><p>孤村冬杪，有景真堪畫。茅舍繞疏籬，見一枝、寒梅瀟灑。欲將詩句，擬待說包容，辭未盡，意悠悠，難把精神寫。</p><p>臨溪疏影，都是前人話。此外更何如，更須索、良工描下。明窗淨几，長做小圖看，高樓笛，儘教吹，不怕隨聲謝。</p><p>又</p><p>蠟梅</p><p>梅梢破萼，已見春心了。別有淡容儀，又不與、嫣然同笑。東風剪蠟，簇作鬧蛾兒，冰未泮，水猶寒，散在千林表。</p><p>輕衫小帽，行盡荒山道。一點射臍香，惱著人、多多少少。月斜門掩，消損怕黃昏，清影亂，翠幃深，且喜歸來早。</p><p>又</p><p>蠟梅</p><p>小山蒼翠，竹影橫窗畔。青縷斷薰爐，覺身居、風臺月觀。清香招近，誰為植幽叢，金作蓓，蕾成花，尚帶鵝黃淺。</p><p>漢宮半額，未許人間見。不比嶺前梅，問無因、天高水遠。宜煙宜雨，淡淡一枝春，乘好興，綴新詩，只恐冰生硯。</p><p>又</p><p>蠟梅</p><p>江面春信，已過長安路。柳眼尚貪眠，又爭知、先傳春去。東風漏洩，休更殢垂楊，深雪裡，一枝開，誰佔先春處。</p><p>當時馬上，回首曾凝顧。水淺月黃昏，倚瓊枝、誰家亭戶。一聲羌管，遺恨到如今，憑欄處，賞花時，莫使花輕負。</p><p>又</p><p>野梅</p><p>當時曾見，上苑東風暖。今歲卻相逢，向煙村、亭邊驛畔。垂鞭立馬，一晌黯無言，江面信，壽陽人，悵望成腸斷。</p><p>瓊妝雪綴，滿野空零亂。誰是倚闌干，更那堪、胡笳羌管。疏枝殘蕊，猶懶不嬌春，水清淺，月黃昏，冷淡從來慣。</p><p>梅花引</p><p>園林靜。蕭縈景。寒梅漏洩東君信。探春回。探春回。四時卻被，伊家苦相催。江村畔。開爛熳。看看又近年光晚。綻芬芳。噴清香。壽陽宮裡，愛學靚梳妝。</p><p>夭桃紅杏誇顏色。爭似情懷雪中拆。冒嚴寒。冒嚴寒。遊蜂戲蝶，莫作等閒看。故人別後何處。春色嶺頭逢驛使。贈新詩。折高枝。樓上一聲，羌管不須吹。</p><p>綠頭鴨</p><p>斂同雲。破臘雪霽前村。佔陽和、孤根先暖，數枝已報新春。如青女、謾同素質，笑姑射、難並天真。疏影橫斜，澄波清淺，暗香浮動月黃昏。山驛畔，行人立馬，回首幾銷魂。江南遠，隴使趁程，踏盡冰痕。</p><p>有個人人，玉肌偏似，移我常封金尊。捻纖枝、鬢邊斜戴，嗅芳蕊、眉暈潛分。素臉籠霞，香心噴日，壽陽妝罷灑初醒。待調鼎、須貪結子，忍見落紛紛。霜天曉，愁聞畫角，聲斷譙門。</p><p>金盞倒垂蓮</p><p>依約疏林，見盈盈春意，幾點霜蕤。應是東君，試手作芳菲。粉面倚、天風微笑，是日暖、雪已睛時。人靜麼鳳翩翩，踏碎殘枝。</p><p>幽香渾無著處，甚睛一般雨露，獨佔清奇。淡月疏雲，何處不相宜。陌上報春來也，但綠暗、青子離離。桃杏應仗先容，次第追隨。</p><p>梅香慢</p><p>高閣寒輕，映萬朵芳梅，亂堆香雪。未待江南，早冠百花，先佔一陽佳節。剪綵凝酥，無處學、天然奇絕。便壽陽妝，工夫費盡，豔姿終別。</p><p>風裡弄輕盈，掩珠英明瑩，待臘飄烈。莫放芳菲歇。剩永宵歡賞，酒酣吟折。倒玉何妨，且聽取、樽前新闋。怕笛聲長，行雲散盡，謾悲風月。</p><p>罥馬索</p><p>曉窗明，庭外寒梅向殘月。吳溪庚嶺，一枝偷把陽和洩。冰姿素豔，自然天賦，品格真香殊常別。奈北人、不識南枝，喚作臘前杏先發。</p><p>奇絕。照溪臨水，素禽飛下，玉羽瓊芳鬥清潔。懊恨春來何晚，傷心鄰婦爭先折。多情立馬，待得黃昏，疏影斜斜微酸結。恨馬融、一聲羌笛起處，紛紛落如雪。</p><p>定風波慢</p><p>漏新春、消息前村，數枝楚梅輕綻。□雪豔精神，冰膚淡佇，姑射依稀見。冷香凝，金蕊淺。青女饒伊妒無限。堪羨。似壽陽妝閣，初勻粉面。</p><p>纖條綠染。異群葩、不似和風扇。向深冬、免使遊蜂舞蝶，撩撥春心亂。水亭邊，山驛畔。立馬行人暗腸斷。吟戀。又忍隨羌管，飄零千片。</p><p>慶春澤</p><p>曉風嚴，正蕭然兔園，薄霧微罩。梅漸弄白，聳危苞、勻勝胭脂，半點瓊瑰小。望江南、信息何杳。</p><p>縱壽陽妍姿，學就新妝，暗香須少。幽豔滿寒梢，更遊蜂舞蝶，渾無飛繞。天賦品格，借東皇施巧。孤根佔得春前俊，笑雪霜、謾欺容貌。況此花高強，終待和羹，肯饒芳草。</p><p>尉遲杯</p><p>歲雲暮。嘆光陰苒苒能風許。江梅尚怯餘寒，長安信音猶阻。春風無據。憑闌久，欲去還凝佇。憶溪邊月下徘徊，暗香疏影庭戶。</p><p>朝來凍解霜消，南枝上，香英數點微露。把酒看花，無言有淚，還是那時情緒。花依舊、晨妝何處。謾贏得、花前愁千縷。盡高樓，畫角頻吹，任教紛紛飛絮。</p><p>木蘭花慢</p><p>望陽生漸布，見梅萼、暖初回。向雪裡、一枝才苞，素豔已佔春臺。煙籠半含粉面，透清香、暗觸滿襟懷。可惜前村望斷，魏林庚嶺栽培。</p><p>皚皚。嫩蕊清光，凝笑也恁風猥。但折取行人，途中對酒，不用尊瓃。芬芳正當歲暮，謾休桃李苦相催。早報明年律應，又還依舊先開。</p><p>又</p><p>飽經霜古樹，怕春寒、趁臘引青枝。逗一點陽和，隔年信息，遠報佳期。悽葩未容易吐，但凝酥半面點胭脂。山路相逢駐馬，暗香微染征衣。</p><p>風前嫋嫋含情，雖不語、引長思。似怨感芳姿，山高水遠，折贈何遲。分明為傳驛使，寄一枝春色寫新詞。寄語市橋官柳，此先佔了芳菲。</p><p>最高樓</p><p>梅花好，千萬君須愛。比杏兼桃猶百倍，分明學得嫦娥樣，不施朱粉天然態。蟾宮裡，銀河畔，風霜耐。</p><p>嶺上故人千里外。寄去一枝君要會。表江南信相思日煞。清香素豔應難對。滿頭宜向尊前戴。歲寒心，春消息，年年在。</p><p>尾犯</p><p>輕風淅淅，正園林蕭索，未回暖律。嶺頭昨夜，寒梅初髮，一枝消息。香苞漸拆。天不許、雪霜欺得。望東吳，驛使西來，為誰折贈春色。</p><p>玉瑩冰清容質。迥不同、群花品格。如曉妝勻罷，壽陽香臉，徐妃粉額。好把瓊英摘。頻醉賞、舞筵歌席。休待聽，嗚咽臨風，數聲月下羌笛。</p><p>望遠行</p><p>重陰未解，又早是、年時梅花爭綻。暗香浮動，疏影橫斜，月淡水清亭院。好是前村，雪裡一枝開處，昨夜東風布暖。動行人、多少離愁腸斷。</p><p>凝戀。天賦自然雅態，似壽陽、初勻粉面。故人折贈，欣逢驛使，只恐隴春晚。寄與高樓，休學龍吟三弄，留取瓊花爛熳。正有人、同倚闌干爭看。</p><p>寶鼎現</p><p>東君著意，化工恩被，灼灼妖豔。嫋嫩梢輕蓓縈風惹露，偏早香英綻。似向人、故矜誇標緻，倚闌全如顧盼。尚困怯餘寒，柔情弱態，天真無限。</p><p>斷橋壓柳時非淺。先百花、風光獨佔。當送臘初歸，迎春欲至，芳姿偏婉孌。料碎剪就，繒紈輝麗，更把胭脂重染。自師賦得、一般容冶，宛勝神仙妝臉。</p><p>折送小閣幽窗，酷愛處、令親幾硯。盡孜孜觀賞，不枉人稱妙選。待密付、如膏雨澤。金玉仍妝點。任擾擾、百卉千花掩跡，一時羞見。</p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p3.pstatp.com/large/pgc-image/03d190b155ea4aba83b6d87fbd331cbb><p class=pgc-img-caption></p></div><p>望梅花</p><p><strong>寒梅堪羨。堪羨輕苞初展。被天人、制巧妝豔。群芳皆賤。碎剪月華千萬片。綴向瓊枝欲遍。</strong></p><p><strong>小庭幽院。雪月相交無辨。影玲瓏、何處臨溪見。謝家新宴。別有清香風際轉。縹緲著人應頭面。</strong></p><p>喜遷鶯</p><p>南枝向暖。乍秀出庚嶺，梅英初吐。玉頰輕勻，瓊腮微抹。姑射冰容相許。幾回立馬凝佇，影映寒光霜妒。□盡佔，在百花頭上，嚴冬獨步。</p><p>芳華春意早，昨夜一番，雪裡開無數。萬蕊千梢，鉛堆粉汙，總是化工偏賦。月明暗香浮動，休使龍吟聲苦。且留取。待時時，頻倚闌干重顧。</p><p>又</p><p>臘殘春未。正候館梅開，牆陰雪裡。冷豔凝寒，孤根回暖，昨夜一枝春至。素苞暗香浮動，別有風流標致。謝池月，最相宜，疏影橫斜臨水。</p><p>誰為。傳驛騎。隴上故人，不見今千里。寄與東君，徒教知人，別後幾寒清意。亂山萬疊何在，但有飛天際。故園好，早歸來，休戀繁桃穠李。</p><p>又</p><p>霜凝雪冱。正鬥標臨醜，三陽將近。萬木凋零，群芳消歇，禁苑有梅初盛。異香似薰沉水，素色端如玉瑩。人盡道，第一番，天遣先佔春信。</p><p>標韻。尤耿耿。月觀水亭，誰解憐疏影。何遜揚州，拾遺東閣，一見便生清興。望林止渴功就，不數夭桃繁杏。歲寒意，看結成秀子，歸調商鼎。</p><p>又</p><p>一陽初起。漸庚嶺梅雪，才苞香蕊。品格清高，姿容閒雅，別受化工深意。放開獨佔嚴景，不使混同凡卉。微雨擊。似玉容寂寞，無言有淚。</p><p>難比。凝素態，不共豔陽，桃杏爭妍麗。疑是佳人，巧捻香酥，枝上玉纖輕綴。前村可惜無賞，好近天庭階砌。成實後，有調和鼎鼐，一般滋味。</p><p>折紅梅</p><p>隴上消殘雪，曲水流斷，淑氣潛通。群花冷未吐，夜來梅萼，數枝繁紅。光奪化工。髮豔色、不染東風。信憑曉風，難壓精神，佔青春未上，別是標容。</p><p>天香漸杳，似蓬闕玉妃，酒困嬌慵。只愁恐、上陽愛惜，各種移向瑤宮。西歸驛使，折贈處，瘐嶺溪東。又須寄與，多感多情，道此花開早，未識遊蜂。</p><p>又</p><p>倚花闌清曉，徘迴探得，南枝初綻。通春意、漏巧鬥奇，東君首先回暖。盈盈素面。剛強點、胭脂深淺。是他自有，標格清香，恣千種妖饒，萬般閒雅。</p><p>移時細看。算濃雪嚴霜，怎生拘管。也擬是、小桃未蕊，依約杏添清伴。笛聲休怨。怕恐使、群芳零亂。待須把酒，守著花枝，願期與花枝，久長相見。</p><p>又</p><p>憶笙歌筵上，匆匆見了，□□相別。紅爐暖、畫簾繡閣，曾共鬢邊斜插。南枝向暖，北檻裡、春風猶怯。也應別後，不減芳菲，念咫尺闌干，甚時重摺。</p><p>清風間髮，如天與濃香，粉勻檀頰。紗窗影、故人凝處，冷落暮天殘雪。一軒明月。悵望花爭清切。便教盡放，都不思量，也須有，驀然上心時節。</p><p>又</p><p>睹南翔徵雁，疏林敗葉，凋霜零亂。獨紅梅、自守歲寒，天教最後開綻。盈盈水畔。疏影蘸、橫斜清淺。化工似把，深色胭脂，怪姑射冰姿，剩與紅間。</p><p>誰人寵眷。待金鎖不開，憑闌先看。曾飛落、壽陽粉額，妝成漢宮傳遍。江南風暖。春信喜、一枝清遠。對酒便好，折取奇苞，捻清香嗅，舉杯重勸。</p><p>滿庭霜</p><p>一種江梅，偷傳春信，夜來先綻南枝。嫩苞寒萼，妝點綴胭脂。雪裡渾迷素質，明月下、惟有香肌。山村路，人家舍窄，低亞水邊籬。</p><p>偏宜。壽陽女，新妝淡淡，粉面曾施。更胡笛羌管，塞曲爭吹。陌上行人暫聽，香風動、都入愁眉。音書杳，天涯望斷，折寄擬憑誰。</p><p>滿庭霜</p><p>蠟梅</p><p>園林蕭索，亭臺寂靜，萬木皆凍凋傷。曉來初見，一品蠟梅芳。疑是黃酥點綴，超群卉、獨佔中央。堪閒玩，檀心紫蕊，清雅噴幽香。</p><p>華堂。歡會處，陶陶共醉，相勸瑤觴。逞風流開早，不畏嚴霜。才子佳人屬意，搜新句、吟詠詩章。歌筵罷，醺醺歸去，蟾影照迴廊。</p><p>黃鶯兒</p><p>香梢勻蕊先回暖，點點胭脂輕襯。紅苞隱映疏篁，紅翠相間。方瑞雪乍睛時，愛日初添線。五雲樓上遙看，似睹溪邊，仙子妝面。</p><p>堪羨。影轉玉枝斜，豔拂朝霞淺。就中妖嬈，獨得芬芳，偏教容易瓊苑。聞又報一陽時，不似鶯聲聲喚。肯與梅臉爭春，靚笑群芳晚。</p><p>錦堂春</p><p>雪梅</p><p>臘雪初晴，冰銷凝泮，尋幽閒賞名園。時向長亭登眺，倚遍朱闌。拂面嚴風凍薄，滿階前、霜葉聲乾。見小臺深處，數葉紅梅，漏洩春權。</p><p>百花休恨開晚，奈韶華瞬息，常放教先。非是東君私語，和煦恩偏。欲寄江南音耗，念故人、隔闊雲煙。一枝贈春色，待把金刀，剪倩人傳。</p><p>瑤臺月</p><p>嚴硯凜冽，萬木凍，園林肅靜如洗。寒梅佔早，爭先暗吐香蕊。逞素容、探暖欺寒，遍妝點、亭臺佳致。通一氣，超群卉。值臘後，雪清麗。開筵共賞，南枝宴會。</p><p>好折贈、東君驛使。把嶺頭信息遠寄。遇詩朋酒侶，尊前吟綴。且優遊，對景歡娛，更莫厭、陶陶沉醉。羌管怨，瓊花綴。結子用調鼎餌。將軍止渴，思得此味。</p><p>玉梅香慢</p><p>寒色猶高，春力尚怯。微律先催梅拆。曉日輕烘，清風煩觸，凝散數枝殘雪。嫩英妒粉，嗟素豔、有蜂蝶。全似人人，向我依然，頓成離缺。</p><p>徘迴寸腸萬結。又因花、暗城凝咽。捻蕊憐香，不禁恨深難絕。若是芳心解語，應共把、此情細細說。淚滿闌干，無言強折。</p><p>雙頭蓮</p><p>觸目庭臺，當歲晚凋殘，恁時方見。瓊英細蕊，似美玉碾就，輕冰裁剪。暗想蜂蝶不知，有清香為援。深疑是，傅粉酡顏，何殊壽陽妝面。</p><p>惟恐易落難留，仗何人巧把，名詞褒羨。狂風橫雨，枉墜落、細蕊紛紛千片。異日結實成陰，託稱殊非淺。調鼎鼐，試作和羹，佳名方顯。</p><p>夏雲峰</p><p>瓊結苞，酥凝蕊，粉心輕點胭脂。疑是素娥妝罷，玉翠低垂。化工深意，巧付與、別個標儀。怎奈向，風寒影裡，獨是開時。</p><p>緣何不與春期。此花又、豈肯爭競芳菲。疑雨恨煙，忍風嶺畔江湄。冷煙幽豔，曾不許、霜雪相欺。只恐向，笛聲怨處，吹落殘枝。</p><p>慶清朝</p><p>北陸嚴凝，東郊料峭，化工爭付歸期。前村夜來雪裡，先見纖枝。想像靚妝淡佇，釵頭翡翠繭蛾見。冰壺瑩，坐間靜對，姑射仙姿。</p><p>瀟灑處，非豔冶最奇。是名賦、處士新詩。尊前坐曲，忍聽羌管頻吹。試問佔先眾卉，微笑不奈苦寒欺。何須問，定應未羨，桃李芳菲。</p><p>燭影搖紅</p><p>點點飛香，見梅知道春心透。怕寒不卷玉樓簾，羞與花同瘦。手捻青枝頻嗅。誚冷落、薔薇金斗。翻驚綠鬢，不似芳姿，年年依舊。</p><p>才破凝酥，滿園桃李看看又。江南幽夢了無痕，啼暈殘襟袖。鴛被有誰溫繡。怎敢更、十分殢酒。伴君獨自，幾個黃昏，月明時候。</p><p>鳳凰臺憶吹簫</p><p>紅蓓珠圓，素蕤玉淨，南荒已報春還。便迤邐，雲開五嶺，雪霽群蠻。喜見東君信息，應不管、潘鬢新班。憑誰寄，心縈秋水，目斷春山。</p><p>長記小橋斜渡，瀟灑處，葦籬茅舍三間。肯伴我、風光賞遍，月影疑殘。好為調羹結子，玉鉉冷、金鼎空閒。北枝畔，誰念嶰律猶寒。</p><p>東風第一枝</p><p>臘雪猶凝，東風遞暖，江南梅早先拆。一枝經曉芬芳，幾處漏春信息。孤根寒豔，料化工、別施恩力。迥不與、桃李爭妍，自稱壽陽妝飾。</p><p>雪爛熳、怨蝶未知，嗟燕孤、畫樓綺陌。暗香空寫銀箋，素豔謾傳妙筆。王孫輕顧，便好與、移栽京國。更免逐、羌管凋零，冷落暮山寒驛。</p><p>又</p><p>溪側風回，前村霧散，寒梅一枝初綻。雪豔凝酥，冰肌瑩玉，嫩條細軟。歌臺舞榭，似萬斛、珠璣飄散。異眾芳，獨佔東風，第一點裝瓊苑。</p><p>青萼點、絳脣疏影，瀟灑噴、紫檀龍麝。也知青女嬌羞，壽陽懶勻粉面。江梅臘盡，武陵人、應知春晚。最苦是，皎月臨風，畫樓一聲羌管。</p><p>晝夜樂</p><p>一陽生後風光好。百花瘁，群木槁。南枝探暖欺寒，嘉卉爭先佔早。曉來風送清香杳。映園林、報春來到。素豔自超群，似姑射容貌。</p><p>畫堂開宴邀朋友，賞瓊英，同歡笑。隴頭寄信丁寧，樓上新妝鬥巧。對景乘興傾芳酒，扌棄沉醉、玉山頻倒。結實用和羹，是真奇國寶。</p><p>柳初新</p><p>千林凋謝嚴凝日。青帝許、梅花拆。孤根回暖，前村雪裡，昨夜一枝凝白。天匠與、雕瓊鏤玉，淡然非、人間標格。</p><p>別有神仙第宅。繡簾垂、碧紗窗隔。月明風送，清香苒苒，著摸美人詞客。向曉來、芳苞乍摘。對菱花、倍添姿色。</p><p>蠟梅香</p><p>愛日初長。正園林才見，萬木凋黃。檻外朝來，已見數枝，復欲掩映迴廊。賜與東皇。付芳信、妝點江鄉。想玉樓中，誰家豔質，試學新妝。</p><p>桃杏苦尋芳。縱成蹊，豈能似恁清香。素豔妖嬈，應是盡夜，曾與明月添光。瑞雪冰霜。渾疑是、粉蝶輕狂。待拚吟賞，休聽畫樓，橫管悲傷。</p><p>滿江紅</p><p>林外溪邊，深深見、一林寒雪。惟覺有、襲人襟袖，暗香不絕。天與風流標格在，肯同桃杏開時節。也須煩、玉手摺將來，和明月。</p><p>調鼎事，君休說。龍笛韻，空悲咽。將何助清賞，待傳佳闋。君不見廣平詞賦麗，揮毫弄翰心如鐵。便直饒、何遜在揚州，成虛設。</p><p>選冠子</p><p>憔悴江山，淒涼古道，寒日澹煙殘雪。行人立馬，手摺江梅，紅萼素英初發。月下瑤臺，弄玉飛瓊，不老年年春色。被東君、喚遣嬈紅，高韻且饒清白。</p><p>因動感、野水溪橋，竹籬茅舍，何似玉堂金闕。天教佔了，第一枝春，何處不宜風月。休問庚嶺止渴，金鼎調羹，有誰如得。傲冰霜、雅態清香，花裡自稱三絕。</p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p1.pstatp.com/large/pgc-image/617f31e74b874fd8a8adee3f83dfc498><p class=pgc-img-caption></p></div><p>又</p><p>庚嶺煙光，江南風景，冷落歲寒庭院。疏林萬木凍折，孤根獨犯，曉霜回暖。萼點胭脂，粉凝芳葉，依稀幾枝初綻。上層樓、月夜憑闌，風送暗香清遠。</p><p>嗟往昔、漢妃臨鸞，新妝才飾，豔絕人間金鈿。東君信息，造化工夫，卻笑眾葩開晚。若是芳菲迅速，終與和羹，鳳池仙館。願樓頭、羌笛休吹，免使為花腸斷。</p><p>落梅慢</p><p>帶煙和雪，繁枝澹佇，誰將粉融酥滴。疏枝冷蕊壓群芳，年年常佔春色。江路溪橋謾到，嫋嫋風中無力。暗香浮動冰姿，明月裡，相無花比高格。</p><p>爭奈光陰瞬息。動幽怨、潛生羌笛。新花鬥巧，有天然閒態，倚闌堪惜。零亂殘英片片，飛上舞筵歌席。斷腸忍淚念前期，經歲還有芳容隔。</p><p>早梅香</p><p>北帝收威，又探得早梅，漏春消息。粉蕊瓊苞，擬將胭脂，輕染顏色。素質盈盈，終不許、雪霜欺得。奈化工、偏宜賦與，壽陽將飾。</p><p>獨自逞冰姿，比夭桃繁杏，迥然殊別。為報山翁，逢此有花，樽前且須攀折。醉賞吟戀，莫辜負、好天風月。恐笛聲悲，紛紛便似，亂飛香雪。</p><p>馬家春慢</p><p>珠箔風輕，繡簾浪卷，乍入間蓬島。鬥玉闌干，漸庭館簾櫳春曉。天許奇葩貴品，異繁杏、夭桃輕巧。命化工、傾國風流，□與一枝纖妙。</p><p>樽前五陵年少。縱丹青異格，難別顏貌。悲露凝煙，困紅嬌額，微顰低笑。須信濃香易歇，更莫惜、醉攀吟繞。待舞蝶遊蜂，細把芳心都告。</p><p>望梅</p><p>畫闌人寂，喜輕盈照水，犯寒先拆。嫋芳枝、雲縷鮫綃，露淺淺塗黃，漢宮嬌額。剪玉裁冰，已佔斷、江南春色。恨風前素豔，雪裡暗香，偶成拋擲。</p><p>如今眼穿故國。待拈花嗅蕊。時話思憶。相隴頭、依約飄零，甚千里芳心，杳無消息。粉怯珠愁，又只恐、吹殘羌笛。正斜飛、半窗曉月，夢迴隴驛。</p><p>又</p><p>小寒時節，正同雲暮慘，勁風朝烈。信早梅、偏佔陽和，向日暖臨溪，一枝先發。時有香來，望明豔、瑤枝非雪。想玲瓏嫩蕊，綽約橫斜，旖旎清絕。</p><p>仙姿更誰並列。有幽香映水，疏影籠月。且大家、留倚闌干，對綠醑飛觥，錦箋吟閱。桃李繁華，奈比此、芬芳俱別。等和羹大用，休把翠條謾折。</p><p>洞仙歌</p><p>蓬萊宮殿。去人間三萬。玉體仙娥有誰見。被月朋雪友，邀下瓊樓，溪橋畔。相對寒光淺淺。</p><p>一般天上格，獨帶真香，冰麝猶嫌未清遠。似太真望幸，一餉銷凝，愁未慣。消瘦難禁素練。又只恐、東風跛寒來，伴神女同歸，閬峰仙苑。</p><p>又</p><p>摧殘萬物，不忍臨軒檻。待得春來是早晚。向紛紛、雪裡開，一枝見。清香滿。漏洩東君先綻。</p><p>暗香浮動、疏影橫斜，只這些兒意不淺。怎禁他，澹澹地、勻粉彈紅，爭些兒、羞殺桃腮杏臉。為傳語、東風共垂楊，奈辛苦，千絲萬絲撩亂。</p><p>又</p><p>斷雲疏雨，冷落空山道。匹馬駸駸又重到。望孤村，兩三間、茅屋疏籬，溪水畔、一簇蘆花晚照。</p><p>尋思行樂地，事去無痕。回首湘波與天杳。嘆人生幾度，能醉金釵、青鏡裡、贏得朱顏未老。又枝頭、一點破黃昏，問客路春風，為誰開早。</p><p>又</p><p>梳風洗雨，蘭蕙摧殘後。玉蕊檀芳做霜曉。板橋平，溪岸小。月下歸來、乘露冷，贏得清香滿抱。</p><p>一枝春在手，細嗅重看，風味人間自然少。擬欲問東君，妙語難尋，搜索盡、池塘春草。想不是、詩人賞幽姿，縱竹外橫斜，是誰知道。</p><p>摸魚兒</p><p>歲華向晚，遙天布同雲，霰雪輕飛。前村昨夜漏春光，楚梅先放南枝。嘆東君運巧思。裁瓊鏤玉妝繁蕊。花中偏異。解向嚴冬逞芳菲。免使遊蜂粉蝶戲。</p><p>樑臺上，漢宮裡。殷勤仗、高樓羌管休吹。何妨留取憑闌干，大家吟玩歡醉。待明年，念芳草、玉孫萬里。歸未得、仙源應是。又被花、開向天涯、淚灑東風對桃李。</p><p>春雪間早梅</p><p>梅將雪共春。彩豔灼灼不相因。逐吹霏霏能爭密，排枝碎碎巧妝新。誰令香來滿坐，獨使淨斂無塵。芳意饒呈瑞，寒光助照人。玲瓏次第開已遍，點綴坐來頻。</p><p>那是俱懷疑似，須知造花，雨各逼天真。熒煌清影初亂眼，浩蕩逸氣忽迷神。未許瓊花並重，將從玉樹相親。先期迎獻歲，更同歌酒佔茲辰。六華蠟蒂相輝映，輕盈敢自珍。</p><p>萬年歡</p><p>北陸風回，頓園林凋盡，庭院岑寂。瀟灑寒梅，偷報豔陽消息。素澹英姿粹質。天賦與、出倫標格。一枝向、雪裡初開，纖說清香尋得。</p><p>神仙乍離姑射。更瓊妝翠佩，冰瑩肌骨。彷彿華清浴罷，懶勻脂澤。隴上休轟怨笛。且留取、累累成實。終須待、金鼎調羹，偏與群芳春色。</p><p>又</p><p>天氣嚴凝，乍寒梅數枝，嶺上開拆。傅粉凝脂，疑是素娥妝飾。先報陽和信息。更雪月、交光一色。因追念，往日歡遊，共君攜手同摘。</p><p>別來又經歲隔。奈高樓夢斷，無計尋覓。冷豔寒容，啼雨恨煙愁溼。似向人前淚滴。怎不使、伊家思憶。惟只恐，寂寞空枝，又隨昨夜羌笛。</p><p>雨中花</p><p>夢破江南春信，漸入江梅，暗香初發。乞與橫斜疏影，為憐情絕。樑苑相如，平生有賦，未甘華髮。便廣寒爭遣，韶華驚怨，詎妨輕折。</p><p>揚州二十四橋歌吹，不道畫樓聲歇。生怕有、江邊一樹，要堆輕雪。老去苦無歡事，凌波空有纖襪。恨無好語，何郎風味，定教誰說。</p><p>早梅芳</p><p>雪梅</p><p>冰唯清，玉唯潤。清潤無風韻。此花風韻，自然清潤傳香粉。故應春意別，不使凡英恨。到春前臘後，長是寄芳信。</p><p>此情閒，此意還。一點縈方寸。風亭水館，解與行人破離恨。廣寒宮未有，姑射仙曾認。向雪中月下，吟未盡。</p><p>婆羅門</p><p>江南地暖，數枝先得嶺頭春。分付似、剪玉裁冰。素質偏憐勻澹，羞殺壽陽人。算多情留意，偏在東君。</p><p>暗香旋生。對澹月與黃昏。寂寞誰家院宇，斜掩重門。牆頭半開，卻望雕鞍無故人。斷腸處、容晚飄零。</p><p>踏青遊</p><p>嶺上梅殘，堤畔柳眠嬌小。綻數枝、橫煙臨沼。既大雅，且穠麗，繁而不擾。冒寒來、遊蜂戲蝶尚阻，年年佔得春早。</p><p>澹白輕紅，清香迎芳道。更情與、碧天如掃。魏臺爭，吳姬袖，妖妍多少。為傳語、無言分付甘桃李，不比閒花浪草。</p><p>絳都春</p><p>東君運巧。向枝頭點綴，瓊英雖小。全是一般，風味花中最輕妙。橫斜疏影當池沼。似弄粉、初臨鸞照。眾芳皆有，深紅淺白，豈能爭早。</p><p>莫厭金樽頻倒。把芳酒賞花，追陪歡笑。有願告天，願天多情休教老。奇花也願休殘了。免樂事、離多歡少。易老難敘衷腸，算天怎表。</p><p>雪梅香</p><p>歲將暮，雲帆風捲正淒涼。見梅花呈瑞，素英澹薄含芳。千片逞姿向江國，一枝無力倚鄰牆。凝眸望，昨夜前村，雅態難忘。</p><p>爭妍鬥鮮潔，皓彩寒輝，冷豔溥香。姑射真人，更兼粉傅容光。樑苑奇才動佳句，漢宮嬌態學嚴妝。無憀恨，獨對光輝，別岸垂楊。</p><p>又</p><p>凍雲深，六出瑤花滿長空。漸飄來呈瑞，皚皚萬里皆同。荒野枯冰竦欲折，小亭寒梅吐輕紅。香清□，疏影橫斜，照水溶溶。</p><p>臨風。傳芳信，驛使來自，庚嶺南峰。佔早爭先，總無粉蝶遊蜂。妝點鮮妍漢宮裡，羌笛嗚咽畫樓東。賞南枝，倚闌凝望，時見徵鴻。</p><p>千秋歲</p><p>臘殘春近。江上梅開粉。一枝漏洩東君信。壽陽妝面靚，姑射冰姿瑩。似淺杏。清香試與分明認。</p><p>只恐霜侵破，又怕風吹損，待折取，還不忍。莫將花上貌，來點多情鬢。凝睇久，行人立馬成遺恨。</p><p>月上海棠</p><p>南枝昨夜先回暖。便臨寒、開花暗香遠。化工忒日煞，把瓊瑤、恣情裁剪。皚皚的、點綴梢頭又遍。</p><p>橫斜影蘸清溪淺。似玉人、臨鸞照粉面。大家休折，且遲留、對花開宴。祝東風、吹作和羹未晚。</p><p>眼兒媚</p><p>前時同醉曲江濱。初樣小梅春。花殘人遠，幾經風雨，結子青青。</p><p>誰知別後無腸斷，行盡水雲程。修峰萬仞，郵亭息鞚，獨對黃昏。</p><p>相見歡</p><p>月明疏影林間。水潺潺。一點濃香十里、渡關山。</p><p>且莫負。好分付。冷無眠。只怕笛聲嗚咽、到愁邊。</p><h1>搗練子</h1><h1>八梅</h1><h1>搗練子，賦梅枝。暖借東風次第吹。自是百花留不住，讓教先發放春歸。</h1><h1>搗練子，賦梅芳。柳綠桃紅謾點妝。試問仙標橫竹外，敢同高節伴冰霜。</h1><h1>搗練子，賦梅紅。玉體凝酥半醉中。詩酒興來須要早，忍看紅雨落西東。</h1><h1>搗練子，賦梅香。蕙魄蘭魂又再陽。只為人間無著處，借他龍笛返仙鄉。</h1><h1>搗練子，賦梅英。枝上商量細細生。不是根株貪結子，被吹羌笛兩三聲。</h1><h1>搗練子，賦梅妝。鏡裡佳人傅粉忙。額子畫成終未是，更須插向鬢雲傍。</h1><h1>搗練子，賦梅音。雲底江南樹樹深。悵望故人千里遠，故將春色寄芳心。</h1><h1>搗練子，賦梅青。休共檀梨取次爭。葉底青青如豆小，已知金鼎待和羹。</h1><p>鷓鴣天</p><p>冷落人間晝掩門，泠泠殘粉縠成紋。幾枝影溪邊見，一拂清香馬上聞。</p><p>冰作質，月為魂。蕭蕭細雨入黃昏。人間暫識東風信，夢繞江南雲水村。</p><p>又</p><p>夢草池塘春意回。巧傳消息是寒梅。北枝休羨南枝暖，憑仗東風次第開。</p><p>酥點萼，粉勻腮。未攀已得好香來。西鄰且莫吹羌笛，留待行春把酒杯。</p><p>又</p><p>雪屋冰床深閉門。縞衣應笑織成紋。雨中清淚無人見，月下幽香只自聞。</p><p>長在眼，遠銷魂。玉奴那忍負東昏。偶然謫墜行雲去，不入春風花柳村。</p><p>又</p><p>小檻冬深未破梅。孤枝清瘦耐風埃。月中寂寞無人管，雪裡蕭疏近水栽。</p><p>微雨過，早春回。陽和消息自天來。才根多謝東君力，瓊蕊苞紅一夜開。</p><p>又</p><p>春入江梅破晚寒。凍枝驚鵲語聲乾。離愁滿抱人誰問，病耳初聞心也寬。</p><p>風細細，露珊珊。可堪驛使道漫漫。斜梢待得人來後，簪向烏雲仔細看。</p><p>又</p><p>蠟梅</p><p>別得東皇造化恩。黛消鉛褪自天真。恥隨庚嶺花爭白，疑是東籬菊返魂。</p><p>風淡淡，月盈盈。麝煤沉馥動孤根。寒蟬冷蝶知何處，惟有蜂房不待春。</p><p>浣溪紗</p><p>水淨煙閒不染塵。</p><p>小山斜臥幾枝春。</p><p>夜寒香惹一溪雲。</p><p>粉淡朱輕妝未了，</p><p>十分孤迥好精神。</p><p>為伊清瘦卻愁人。</p><p>又</p><p>苒苒飛雲橫畫闌。</p><p>黃昏煙雨滿江干。</p><p>小梅香淺不禁寒。</p><p>樓上風輕簾不卷，</p><p>酒紅銷盡晝妝殘。</p><p>玉人斜捻一枝看。</p><p>又</p><p>十月開花是子真。</p><p>小春分付與精神。</p><p>折來含露曉妝新。</p><p>暖意便從窗下見，</p><p>粉容何待鑑中勻。</p><p>宛然長似玉花清。</p><p>又</p><p>梅粉初嬌擬嫩腮。</p><p>一枝春信臘前開。</p><p>玉英珠顆傍妝臺。</p><p>明月泛將疏影去。</p><p>暗香疑是那人來。</p><p>消魂獨自立空階。</p><p>又</p><p>茶梅</p><p>剪碎紅娘舞舊衣。</p><p>漢宮妝粉滿瓊枝。</p><p>東風來晚未曾知。</p><p>顏色不同香小異，</p><p>瑤臺春近宴回時。</p><p>寶燈相引素娥歸。</p><p>又</p><p>蠟梅</p><p>梅與為名蠟與容。</p><p>寒枝偏綴小金鐘。</p><p>插時只恐鬢邊熔。</p><p>疑是佳人薰麝月，</p><p>起來風味入懷濃。</p><p>暗香依舊月朦朧。</p><p>又</p><p>蠟梅</p><p>梅與稱名蠟與黃。</p><p>枝無嫋娜色無光。</p><p>掩檀欺麝冠群芳。</p><p>結處定緣蜂力就，</p><p>開時微帶蜜脾香。</p><p>風標不減壽陽妝。</p><p>太常引</p><p>行雲蹤跡杳無期。梅梢上、又春歸。不道久別離。這一度、清香為誰。</p><p>多情囑付，庚樓羌管，憑仗且休吹。留取兩三枝。待和淚、封將寄伊。</p><p>又</p><p>江梅開似蕊珠宮。報桃李、又春風。驀岫看前峰，待摘取、橫斜盞中。</p><p>魏林楚嶺，素妝清絕，不與眾芳同。和月映簾櫳。羨幾點、施朱太紅。</p><p>小重山</p><p>竹裡清香簾影明。一枝照水弄弄精神。樓頭橫管罷龍吟。休三弄，留為與調羹。</p><p>紫陌與青門。溪邊浮動處，絕纖塵。等閒休付壽陽人。瀟灑處，月淡又黃昏。</p><p>又</p><p>不是蛾兒不是酥。化工應道也難摹。花兒清瘦影兒孤。多情處，時有暗香浮。</p><p>試問玉肌膚。夜來霜雪重，怕寒無。一支欲寄洞庭姝。可惜許，有雁銜蘆。</p><p>又</p><p>天際春來都為君。依稀丹萼動，泛紅雲。惱人天氣近黃昏。霜月底，山麝鬥微薰。</p><p>標格自天真。壽陽仙骨瘦，玉無紋。芳容臨鑑洗餘醺。雙蛾穩，花面兩難分。</p><p>西地錦</p><p>不與群花相續。獨佔春光速。幽香遠遠散西東，惟竹籬茅屋。</p><p>羌管誰調一曲。送月夜、猶芬馥。憑君折取向玉堂，只這些清福。</p><p>又</p><p>嶺上初消殘雪。有梅花先坼。東君造化多成翠，巧風韻奇絕。</p><p>小院黃昏時節。暗香浮、疏影橫斜。寄取和羹未晚，卻免教攀折。</p><p>踏歌</p><p>帶雪。向南枝，一朵江梅坼。許多時、甚處收香白。佔千葩百卉、先春色。擬瑩潔。正廣寒宮殿人窺隔。銷魂處、畫角數聲徹。</p><p>暗香浮動黃昏月。最瀟灑處最奇絕。孤標迥、不與群芳列。吟賞竟邊宵，痛飲無休歇。輸有心牧童偷折。</p><p>感皇恩</p><p>剪玉蹙花苞，臘寒時候。間竹橫溪自清瘦。黃昏時候，拂拂暗香微透。壽陽妝面恨，眉頻鬥。</p><p>堪賞占斷，三春先手。不是東君意偏有。百花羞盡，故教孤芳獨秀。只愁明月夜，笛聲奏。</p><p>枕屏兒</p><p>江國春來，留得素英肯住。月籠香，風弄粉，詩人盡許。酥蕊嫩，檀心小，不禁風雨。須東君、與他做主。</p><p>繁杏夭桃，顏色淺深難駐。奈芳容，全不稱，冰姿伴侶。水亭邊，山驛畔，一枝風措。十分似、那人淡佇。</p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p3.pstatp.com/large/pgc-image/96257212601243cd92ace9e04e028eb7><p class=pgc-img-caption></p></div><p>憶秦娥</p><p>瑤臺月。寒光零亂蒙香雪。蒙香雪。橫枝疏影，動人清徹。分明姑射仙骨。</p><p>冰姿雪裡難埋沒。難埋沒。百花頭上，為春先發。</p><p>望江南</p><p>梅花好。滿樹錦江邊。不似武陵曾見日，清香冷豔撲尊前。銷得醉留邊。</p><p>憑造化，分付與花權。已共雪光爭臘早，且將春信為君傳。桃李莫誇先。</p><p>又</p><p>梅花好，依約透春光。記得佳人初睡起，巧臨鸞鑑試新妝。粉面鬥瓊芳。</p><p>江亭上，繞樹嗅清香。擬把一枝傳信去，不知何處是蘭房。獨自暗淒涼。</p><p>品令</p><p>山重雲起。斷橋外、池塘水。曉來風定。竹枝相亞，殘陽影裡。多少風流，都在冷香疏蕊。</p><p>江南千里。問折得、誰能寄。幾番歸去，酒醒月滿，闌干十二。且隱深溪，免笑等閒桃李。</p><p>又</p><p>一陽生暖。見庚嶺、梅初綻。瓊枝玉樹，渾如傅粉，壽陽妝面。疏影橫斜，隱隱月溪清淺。</p><p>前村雪裡，向雪裡、真難辨。倩誰說與、高樓人道，休吹羌管。且與從容。來歲和羹未晚。</p><p>又</p><p>雪花飛墜。有人報、江南意。博山爐畔，硯屏風裡，銅槃寒水。賦得幽香，疏淡數枝相倚。</p><p>絳膚黃蕊。另一種、高標緻。笛中芳信，嶺頭春色，不傳紅紫。寂寞閒亭，月下夜闌影碎。</p><p>相思引</p><p>笑盈盈，香噴噴。姑射仙人風韻。天與肌膚常素嫩。玉面猶嫌粉。</p><p>斜倚小樓凝遠信。多少往來人恨。只恐乘雲春雨因。迤邐嬌容褪。</p><p>又</p><p>半苞紅，微露粉。瀟灑早梅猶嫩。香入夢魂殘酒醒。芳意相牽引。</p><p>不畏曉霜侵手冷。欲折一枝芳信。折得卻無人寄問。爭信相思損。</p><p>慶金枝</p><p>新春入舊年，綻梅萼、一枝先。隴頭人待信音傳。算楚岸、未香殘。</p><p>小枕風雪憑欄干。下簾幕、護輕寒。年華永佔入芳筵。付尊前、漸成歡。</p><p>菩薩蠻</p><p>天威亂糝瓊蕤密。一光吞盡千山碧。梅與雪爭妍。孤香風暗傳。</p><p>玉骨從來瘦。不奈春僝僽。羌管一聲殘。水鄉生暮寒。</p><p>又</p><p>黃昏月暗清溪色。簾垂小閣霜華白。一夜玉玲瓏。橫斜水有中。</p><p>小行孤影動。生怕驚花夢。半夜得春歸。屏山人未歸。</p><p>又</p><p>霜天不管青山瘦。輕雲淺拂修眉皺。煙樹隔瀟湘。隔帆吹異香。</p><p>影殘春恨小。淡墨欹斜倒。無處著消愁。笛寒人倚樓。</p><p>南鄉子</p><p>梅蕊露鮮妍。雪態冰姿巧耐寒。南北枝頭香不斷，堪觀。露浥瓊苞粉未乾。</p><p>畫手寫應難。橫管休吹恐易殘。留得佳人臨曉際，憑欄。試把新妝比並看。</p><p>又</p><p>把酒對江梅。個是花中第一枝。冰雪肌膚瀟灑態，須知。姑射仙人正似伊。</p><p>東閣賦新詩。慚愧當年杜拾遺。月裡何人橫玉笛，休吹。正是芳梢著子時。</p><p>又</p><p>莫作俗花看。珠有清香雪太寒。擬把千鍾酬國豔，林間。醉倒猶嫌酒量慳。</p><p>欲去更重攀。送盡斜陽未忍還。爭得重城休上鎖，留連。借取冰輪照玉顏。</p><p>又</p><p>醉捻一枝春。此意誰人會得君。嫩白輕紅才入手，盈盈。一似前時酒半醺。</p><p>心眼兩相親。絕代風流惱殺人。粉蝶霜禽休悵望，叮嚀。只要揚州作主盟。</p><p>又</p><p>欄檻對幽堂，翠葉枝頭萬朵霜。檀口乍開龍麝噴，非常。體勝佳人異骨香。</p><p>花與月爭光。偏引蜂兒戲繞牆。不與群英爭豔麗，芬芳。溪落東君只淡妝。</p><p>又</p><p>凜冽苦寒時。萬木凋枯力漸衰。昨夜前村深雪裡，春回。庚嶺南枝綻早梅。</p><p>映月與清輝。驛使加鞭喜探回。風送馨香來小院，芳時。料想群花尚未知。</p><p>又</p><p>催梅</p><p>把灑祝江梅。春到南枝早早開。人在隴頭凝望久。徘徊。驛使如今尚未來。</p><p>寄語莫相催。直待東風細剪裁。只恐未能傳信息，妝臺。先要飛來親粉腮。</p><p>戛金釵</p><p>梅蕊破初寒，春來何太早。輕傅粉、向人先笑。比並年時較些少。愁底事，十分清瘦了。</p><p>影靜野塘空，香寒霜月曉。風韻減、酒醒花老。可殺多情要人道。疏竹外、一枝斜更好。</p><p>人月圓</p><p>園林已有春消息，尋待嶺頭梅。一枝清淡，疏疏帶雪，昨夜初開。</p><p>芳心幾點，東風多少，先為傳來。不隨紅紫，紛紛鬧鬧，蝶妒蜂猜。</p><p>一斛珠 寒冰初泮。嶺頭一朵香苞綻。菡萏如畫真堪羨。休逞隨風、柳絮垂金線。</p><p>月宮每嫖開較曉。壽陽又喜勻妝面。更聞何處鳴羌管。一曲一聲、惹起神撩亂。</p><p>解佩令</p><p>蕙蘭無韻，桃李堪掃。都不數、凡花閒草。對月臨風，長是伊、故來相惱。和魂夢、被他香到。</p><p>江頭隴畔，爭先佔早。一枝枝、看來總好。似恁風標，待發願、春前祈禱。祝東君、放教不老。</p><p>醉花陰</p><p>粉妝一捻和香聚。教露華休妒。今日在尊前，只為情多，脈脈都無語。</p><p>西湖雪過留難住。指廣寒歸去。去後又明年，人在江南。夢到花開處。</p><p>又</p><p>霓裳淺豔來何處。不是閒雲雨。雪苑舊精神，燕席吟窗，昨夜生輕素。</p><p>王闌珊豈是東風妒。惜暗香分付。香在玉清宮，不惹年華，只帶春寒去。</p><p>掃寺舞</p><p>酥點萼。玉碾萼。點時碾時香雪薄。才折得。春方弱。半掩朱扉，垂繡幕。怕吹落。</p><p>捻一餉。嗅一餉。捻時嗅時宿酒忘。春爭上。不忍放。待對菱花，斜插向。寶釵上。</p><p>玉樓人</p><p>去年尋處曾時酒。還是向、南枝見後。宜霜宜雪精神，沒些兒、風味減舊。</p><p>先春似與群芳鬥。暗度香、不待頻嗅。有人笑折歸來，玉纖長、盡露羅袖。</p><p>燕歸樑</p><p>月裡雲裝冷豔裁。獨秀在巖隈。雪中昨夜一枝開。探春色歲前來。</p><p>清香折得，多情寄與，人向龍頭回。憑君移取近瑤臺。伴桃李、日邊栽。</p><p>憶人人</p><p>密傳春信。微妝曉景，淡佇香苞欲綻。臨風雖未吐芳心，奈暗露、盈盈粉面。</p><p>何人月下，一聲長笛，即是飛英凌亂。憑闌無惜賞芳姿，更莫待、傾筐已滿。</p><p>又</p><p>前村深雪，難尋幽豔，無奈清香漏綻。煙梢霜萼出牆時，似暗妒、壽陽妝面。</p><p>幽香浮動，無緣攀賞，但只心勞魂亂。不辭他日醉瓊姿，又只恐、陰成子滿。</p><p>採桑子</p><p>陽和欲報春來也，先上南枝。桃李休疑。折偏香梢人未知。</p><p>黃昏小院誰攀折，疏影斜欹。半掩朱扉。旋嗅清香月下歸。</p><p>又</p><p>江南春信梅先賦，休道春遲。映竹開時。姑射仙人雪作肌。</p><p>青樓且莫吹羌管，留勸金卮。折取南枝，香滿名園蝶未知。</p><p>又</p><p>南枝淡佇無妖豔，蠟蕊羞黃。爭似紅妝。不假施朱弄曉光。</p><p>雪融日暖瓊肌膩，酒暈生香。桃臉相當。尤笑桃花混眾芳。</p><p>又</p><p>幽芳瑩白前村裡，豈藉春工。勝盡群紅。瓊捻凝酥向不同。</p><p>一聲羌管愁人處，片片西東。睹此遺蹤。不怨狂風怨馬融。</p><p>又</p><p>東君有意觀君卉，故放爭先。帶露含煙。對月偏宜映水邊。</p><p>瓊苞素蕊胭脂淡，雪後風前。堪賞堪憐。曾與歌樓佐管絃。</p><p>又</p><p>群芳盡老園林燼，獨有寒梅。探得春回。昨夜前村一朵開。</p><p>輕盈雪裡孤根秀，素臉香腮。羌管休催。留取瓊葩佐酒杯。</p><p>又</p><p>霜風漏洩春消息，折破孤芳。野興傍徨。姑射神仙觸處藏。</p><p>新妝不假施朱粉，雪月交光。欲贈東皇。冷淡龍涎點點香。</p><p>又</p><p>煙籠淡月寒宵永，悄悄簾櫳。微度香風。幾點梅開小院中。</p><p>擁衾欹枕難成寐，蕭寺初鍾。雁響遙空。家在青山千萬重。</p><p>又</p><p>再雪中</p><p>飛瓊欲赴瑤臺宴，先具威儀。雲駕霓衣。從者皆騎白鳳飛。</p><p>人間盡變為銀海，此景偏奇。姑射冰姿。昨夜前村見一枝。</p><p>又</p><p>蠟梅</p><p>熔金脫得花鈿小，點綴瓊枝。月淡風微。露浥香肌自是奇。</p><p>玉人呵手昂頭剪，纖鬢邊垂。似簇蜂兒。春入芳容不肯飛。</p><p>尋梅</p><p>幽香淺淺溼未透。認雪底、思來始有。剪裁尚覺瓊瑤皺。苦寒中、越恁骨清肌瘦。</p><p>東風氣象園林舊。又去年、而今時候。急宜小摘當尊酒。選一枝、且付玉人纖手。</p><p>鞓紅</p><p>粉香尤嫩，衾寒可慣。怎奈向、春心已轉。玉容別是，一般閒婉。悄不管、桃紅香淺。</p><p>月影簾櫳，金瓊波面。漸細細、香風滿院。一枝折寄，故人雖遠，輒莫使、江南信斷。</p><p>武林春</p><p>昨夜前村深雪裡，春信為誰傳。風送清香滿座間。不有熱沉檀。</p><p>竹外一枝斜更好，偏稱玉人攀。休放遊蜂去又還。嫌怕損芳顏。</p><p>瑞鷓鴣</p><p>臨鸞常恁整妝梅。枝枝仙豔月中開。可殺天心、故與多端麗，那更羅衣峭窄裁。</p><p>幾回蟾覷魂消黯，芙蕖勻透雙腮。好將心事、都分付與，時暫到、小庭來。玉砌紅芳點綠苔。</p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p9.pstatp.com/large/pgc-image/43a164a2c5674f4392ae16ba7b07fddd><p class=pgc-img-caption></p></div><p>又</p><p>蠟梅</p><p>漢宮鉛粉淨無痕。蠟點寒梢水畔村。忍犯冰霜欺竹柏，肯同雪月吊蘭蓀。</p><p>騷人詠去清詩健，驛使傳來舊典存。病眼渾疑春思早，一枝聊洗畫圖昏。</p><p>又</p><p>蠟點梅花</p><p>柳未回青蘭未芽。誰知此物在君家。綠窗借得先春手，黃蠟吹成耐凍花。</p><p>衣麝暗薰香彷彿，山蜂誤認影橫斜。憑君說與徐熙道，翰墨從今不足誇。</p><p>一落索</p><p>臘後東風微透。越梅時候。一枝芳信到江南，來報先春秀。</p><p>宿醉頻拈輕嗅。堪醒殘酒。笛聲容易莫相催，留待纖纖手。</p><p>鬢邊華</p><p>小梅香細豔淺。過楚岸、尊前偶見。愛閒淡，天與精神，掠青鬢、開人醉眼。</p><p>如今拋擲經春，恨不見、芳枝寄遠。向心上、誰解相思，賴長對、妝樓粉面。</p><p>御階行</p><p>平生有個風流願。願長與梅為伴。問伊因甚破寒來，只恐百花先綻。比蘭比麝，比酥比玉，休恁閒撩亂。</p><p>瑤臺月下分明見。依舊殘妝淺。不知分得幾多香，一片清如一片。直須遮斷，恐人眼毒，不解輕輕看。</p><p>西江月</p><p>北嶺天饒瑞雪，南枝地段紅苞。朦朧霽月映寒消。誰把玉人紗罩。</p><p>香勝爐薰龍麝，奇過庭擁瓊瑤。一杯清酒願相招。慰我茅堂清瘦。</p><p>又</p><p>翡翠枝頭晚萼，嬋娟月裡飄香。春蘭秋蕙作尋常。不與夭桃朋黨。</p><p>笑見深紅淺白，從教蝶舞蜂忙。風流標致道家妝。瀟灑得來別樣。</p><p>又</p><p>蠟梅</p><p>黃蠟誰將點綴，紅膏不許施妝。孤根來自水雲鄉。風味天然醞釀。</p><p>看取玉奴呵手，摘來珠露沾裳。翠鬟斜插一枝香。似簇蜂兒頭上。</p><p>又</p><p>萬木經霜凍折，孤根獨報春來。前村雪裡一枝開。將緩月華光彩。</p><p>一點脣紅不褪，妝如傅粉皚皚。和羹端的稟天才。終入庖人鼎鼐。</p><p>蝶戀花</p><p>暖髮黃宮和氣軟。雪裡精神，巧借東君剪。嫩蕊商量春色淺。青枝疑是香酥濺。</p><p>誰道和羹芳信遠。點點微酸，已向枝頭見。休待玉英飛四散。且移疏影橫金盞。</p><p>桃源憶故人</p><p>園林萬木凋零盡。惟是寒梅香噴。不許雪霜欺損。迥有天然性。</p><p>南枝漸吐紅苞嫩。冠絕夭桃繁杏。不記故人音信。對影成離恨。</p><p>又</p><p>江天雪意雲飛重。卻倚闌干初凍。回傍小樓獨擁。盡日無人共。</p><p>牆梅未落春先縱。欲寄一枝誰送。月夜暗香浮動。似作離人夢。</p><p>又</p><p>蠟梅</p><p>南枝向暖清香噴。誰付騷人詞詠。一種隴頭春信。不借胭脂暈。</p><p>梢頭誰把輕黃搵。渾似不忺施粉。疑是壽陽孤冷。染得相思病。</p><p>又</p><p>寒苞初吐黃金瑩。色染薔薇猶嫩。枝上紫檀香噴。灑落饒風韻。</p><p>南枝一種同春信。何事不忺朱粉。自稱霓裳孤冷。怨感宮腰恨。</p><p>添字浣溪沙</p><p>白梅</p><p>雪態冰姿好似伊。料應嘗笑水仙遲。驛使初傳芳信早，賞佳期。</p><p>暗想花神多巧妙，黏酥綴玉壓纖枝。粉面臨鸞宜月殿，整妝時。</p><p>又</p><p>紅梅</p><p>誰染深紅酥綴來。意濃含笑美顏開。誤認浣溪人飲罷，上香腮。</p><p>辨杏疑桃稱好句，名園色異佔多才。折得一枝斜插鬢，墜金釵。</p><p>又</p><p>取次勻妝粉有痕。參差玉軟淡精神。姑射重綃風捲亂，喜相迎。</p><p>蝶戲飛層雙翅重，清中富貴最多情。全似壽陽當日事，點殘英。</p><p>又</p><p>蠟梅</p><p>蜜室蜂房別有香。臘前偏會洩春光。凝佇清容何所似，笑姚黃。</p><p>蠟注金鐘誠得意，風飄氣味壓群芳。不似壽陽誇粉面，道家妝。</p><p>玉交枝</p><p>膽樣瓶兒幾點春。剪來猶帶水雲痕。且移孤冷，相伴最深樽。</p><p>每為惜花無曉夜，教人甚處不銷魂。為君惆悵，獨自倚黃昏。</p><p>又</p><p>蠟梅</p><p>蕙子蘭孫小樣兒。化工簇就寄南枝。笑他蘭蕙，雖韻帶輕肥。</p><p>香靄紫檀和霧重，色攢黃蠟界金徽。有人瀟灑，插向鬢邊宜。</p><p>又</p><p>誰道花房採蜜脾。剪成黃蠟小花兒。惡嫌朱粉，不肯肖青枝。</p><p>檀吐暗香蘭許韻，月移芳影雪生肌。不妨花蕊，羌笛儘教吹。</p><p>玉樓春</p><p>迢遞前村深髮裡。望斷行雲香細細。笛中宮裡慕芳姿，怨曲啼妝長見淚。</p><p>不會同心榮落易。冷豔翻隨分嶺水。有誰曾念隴頭人，遠寄江南春日意。</p><p>又</p><p>蕭蕭海上風長起。也有梅花開玉蕊。愛君風措瑩如冰，伴我情懷清似水。</p><p>詩人縱復工難擬。莫把閒花容易比。濃香吹盡不須愁，細雨微風催結子。</p><p>又</p><p>蠟梅</p><p>臘前先報東君信。清似龍涎香得潤。黃輕不肯整齊開，比著紅梅仍舊韻。</p><p>纖枝瘦綠天生嫩。可惜輕寒摧挫損。劉郎只解誤桃花，悵恨今年春又盡。</p><p>搗練子</p><p>欺萬木，怯寒時。倚闌初認月宮姬。拭新妝，披素衣。孤標韻，暗香奇。冰容玉豔綴瓊枝。借陽和，天付伊。</p><p>喜團圓</p><p>輕攢碎玉，玲瓏竹外。</p><p>脫去繁花。尤殢東君，</p><p>最先點破，壓倒群花。</p><p>瘦影生香，黃昏月館，</p><p>清淺溪沙。仙標淡佇，</p><p>偏宜麼鳳，肯帶棲鴉。</p><p>愁倚欄</p><p>冰肌玉骨精神。不風塵。昨夜窗前都折盡，忽疑君。</p><p>清淚拂拂沾由巾。誰相念、折贈芳春。羌管休吹別塞曲，有人聽。</p><p>減字木蘭花</p><p>庭梅初綻。風遞幽香清更遠。</p><p>別有孤根。不待陽和一點恩。</p><p>雪中風韻。皓質冰姿真瑩靜。</p><p>月下精神。來到窗前疑是君。</p><p>又</p><p>疏梅風韻。不許遊蜂飛蝶近。</p><p>要識芳容。除向瑤臺月下逢。</p><p>尊前一見。換盡平生桃李眼。</p><p>卻笑襄王。楚夢無蹤空斷腸。</p><p>又</p><p>山城驛近。又報寒梅傳驛信。</p><p>遠水孤村。月下何人與斷魂。</p><p>幽芳在手。花木無情那得瘦。</p><p>似此天真。好贈東陽姓沈人。</p><p>又</p><p>香肌清瘦。淚溼輕紅疏雨後。</p><p>笑靨微開。宿雨微醺越女腮。</p><p>多情無奈。玉管休吹簾影外。</p><p>薄晚池臺。惆悵繁華夢裡來。</p><p>又</p><p>東君有待。留得一枝香雪在。</p><p>晚日融融。只恐輕酥暖漸熔。</p><p>歌催管送。芳酒一尊誰與共。</p><p>寂寞牆東。瀟灑黃昏滿院風。</p><p>又</p><p>蠟梅</p><p>鵝黃初吐。無數蜂兒飛不去。</p><p>別有香風。不與南枝鬥淺紅。</p><p>憑誰折取。擬把玉人分付與。</p><p>碧玉搔頭。淡淡霓裳人倚樓。</p><p>又</p><p>園林衰槁。一品梅花開太早。</p><p>紫蕊檀心。獨佔中央色似金。</p><p>幽香清遠。對景開尊同賞玩。</p><p>雅稱仙姿。莫是多情染相思。</p><p>臨江仙</p><p>漏出春光三四朵，冰肌玉骨偏宜。乍開應笑百花遲。將軍曾止渴，畫角已先知。</p><p>素豔不容蜂蝶採，清香自有人知。而今雖被霜雪欺。和羹終待手，金鼎自逢時。</p><p>又</p><p>隴首雲收天色暮，寒光射月初開。昆荊山玉莫疑猜。琳琅疑此地，仙子不紅腮。</p><p>麗質霜裾真性雅，餘香暗送從來。亂將碎玉綴枝排。雪中尋不見，青萼辨奇才。</p><p>又</p><p>昨夜新陽回候館，芳菲正滿霜林。此時珍賞重千金。誰知紅粉豔。還有歲寒心。</p><p>風動霞衣香散漫，酒醺丹臉深沉。妖嬈偏稱美人簪。一枝無處贈，折得自孤吟。</p><p>又</p><p>愛日新添春一線，化工先到寒梅。不隨桃李傍熙臺。前村深雪裡。昨夜一枝開。</p><p>姑射仙人標格韻，凝牆粉謝香腮。數家清弄笛聲哀。愁人不怨聽，自向枕邊來。</p><p>又</p><p>玉貌香腮天賦與，清姿不假鉛華。素芳尋在五陵家。欲知春信息，庚嶺一枝斜。</p><p>別有玲瓏瀟灑處，月梢淡影籠遮。休教羌笛一聲嗟。宮妝猶未似，留取意無涯。</p><p>踏莎行</p><p>枝綠初勻，萼紅猶淺。化工妝點年華晚。暗香疏影水亭邊，黃昏月下依稀見。</p><p>十二危樓，誰人倚遍。只愁羌笛聲幽怨。少留情意待春來，東君準擬長拘管。</p><p>又</p><p>萼破前村，枝橫江路。鐵心應也頻凝佇。怕愁惟恐不禁愁，寧教雪月相分付。</p><p>不測春來，難追香去。無人知我心先誤。多情總道是東君，東君也有無情處。</p><p>又</p><p>點點瓊酥，初寒乍結。看來未忍輕輕折。園林正告久蕭條，春工著意饒先發。</p><p>眼底不凡，枝頭自別。也知徹苦宜霜雪。這般風味恁馨香，怎教桃李同時節。</p><p>又</p><p>玉母池邊，曾記舊識。玉京仙苑新移得。素娥青女好精神，比看終是無顏色。</p><p>傳入漢宮，偷擬妝飾。壽陽空恁勞心力。寒香都不為春來，莫將遠寄春消息。</p><p>漁家傲</p><p>蕙死蘭枯籬菊槁。返魂香入江南早。竹外一枝斜更好。誰解道。只今惟有東坡老。</p><p>去歲花前人醉倒。酒醒花落嫌人掃。人去不來春又到。愁滿抱。青山一帶連芳草。</p><p>又</p><p>雪點江梅才可可。梅心暗弄纖纖朵。疑是月娥庭下過。仙翹嚲。雲衫密綴真珠顆。</p><p>玉斝金甌連臂坐。芳辰莫把離魂挫。一曲繡筵嬌婀娜。情無那。陽關聲裡櫻桃破。</p><p>定風波</p><p>又是春歸煙雨村。一枝香雪度黃昏。竹外雲低疏影亞。瀟灑。水清沙淺見天真。</p><p>瘦玉欺寒香不暖。堪羨。冰姿照夜月無痕。樓上笛聲休聽取。說與。江南人遠易銷魂。</p><p>又</p><p>一樹寒梅傍小溪。夜來陡覺綻南枝。冷豔冰姿金蕊淺。堪羨。凝明因與雪霜期。</p><p>折贈美人臨寶鑑。雲臉。鬢邊斜插最相宜。憑仗高樓頻祝付。說與。馬融羌管且停吹。</p><p>鵲踏枝</p><p>南國寒輕山自碧。庭際梅花，先報春消息。綺萼玉英何忍摘。真堪樹下陳瑤度。</p><p>旋嗅清香酒力。剪採無功，粉筆爭描得。一曲新歡須共惜。等閒零落隨羌笛。</p><p>又</p><p>故里山遙春靄碧。為想繁枝，清夢何曾息。縲帶霜英人摘。紛紛日暮飄絪席。</p><p>休抱離腸憑酒力。只有輕紈，依約應傳得。白髮未歸空自惜。柔腸寄盡平陽笛。</p><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p3.pstatp.com/large/pgc-image/8fc34e192baf40ad85e84ea83b034a5c><p class=pgc-img-caption></p></div><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p1.pstatp.com/large/pgc-image/52369a97788049169ba3787edce6ff2b><p class=pgc-img-caption></p></div><div class=pgc-img><img alt="《全宋詞 2771卷》（1323卷）此身將過浙江東。夢魂先在鑑湖中。" onerror=errorimg.call(this); src=https://p1.pstatp.com/large/pgc-image/b009c4904bbb4b489660ea7b2aec2a33><p class=pgc-img-caption></p></div></div></div><div class="post-meta meta-tags"><ul class=clearfix><li><a>全宋詞</a></li><li><a>2771</a></li><li><a>1323</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/e260f201.html alt="《全宋詞 2771卷》（1153卷）樂笑翁《張炎》存詞302首" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8 style=border-radius:25px></a>
<a href=../../tw/%E7%A7%91%E5%AD%B8/e260f201.html title="《全宋詞 2771卷》（1153卷）樂笑翁《張炎》存詞302首">《全宋詞 2771卷》（1153卷）樂笑翁《張炎》存詞302首</a></li><hr><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E9%81%8A%E6%88%B2/ff6223a5.html alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c3ddc1e5128549e699ad70955e1e17a1 style=border-radius:25px></a>
<a href=../../tw/%E9%81%8A%E6%88%B2/ff6223a5.html title="《全宋詞 2771卷》（1661—1665卷）賀鑄 洪茶 洪皓 洪惠英 洪邁">《全宋詞 2771卷》（1661—1665卷）賀鑄 洪茶 洪皓 洪惠英 洪邁</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr><li><a href=../../tw/%E9%81%8A%E6%88%B2/6dba71c.html alt="《全宋詞 2771卷》（1821—1842卷）李清照 李洤 李璮 李商英李演" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/6dba71c.html title="《全宋詞 2771卷》（1821—1842卷）李清照 李洤 李璮 李商英李演">《全宋詞 2771卷》（1821—1842卷）李清照 李洤 李璮 李商英李演</a></li><hr><li><a href=../../tw/%E9%81%8A%E6%88%B2/d74f15b.html alt="《全宋詞 2771卷》（2121—2130卷） 史浩 史介翁 史深 史愚 史鑄" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/4e7e91e7992d4125b66839fdbf54d1cb style=border-radius:25px></a>
<a href=../../tw/%E9%81%8A%E6%88%B2/d74f15b.html title="《全宋詞 2771卷》（2121—2130卷） 史浩 史介翁 史深 史愚 史鑄">《全宋詞 2771卷》（2121—2130卷） 史浩 史介翁 史深 史愚 史鑄</a></li><hr><li><a href=../../tw/%E9%81%8A%E6%88%B2/13c6501.html alt="《全宋詞 2771卷》（966—984卷） 薛夢桂 潘希白 文及翁 林自然" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/1fecc032daf442759592966850caef9a style=border-radius:25px></a>
<a href=../../tw/%E9%81%8A%E6%88%B2/13c6501.html title="《全宋詞 2771卷》（966—984卷） 薛夢桂 潘希白 文及翁 林自然">《全宋詞 2771卷》（966—984卷） 薛夢桂 潘希白 文及翁 林自然</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>