<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2771卷》（966—984卷） 薛夢桂 潘希白 文及翁 林自然 | 极客快訊</title><meta property="og:title" content="《全宋詞 2771卷》（966—984卷） 薛夢桂 潘希白 文及翁 林自然 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/1fecc032daf442759592966850caef9a"><link rel=alternate hreflang=x-default href=https://geekbank.cf/tw/%e9%81%8a%e6%88%b2/13c6501.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/13c6501.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/13c6501.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/13c6501.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/13c6501.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/13c6501.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/13c6501.html><link rel=canonical href=https://geekbank.cf/tw/%e9%81%8a%e6%88%b2/13c6501.html><meta property="article:published_time" content="2020-10-29T20:46:21+08:00"><meta property="article:modified_time" content="2020-10-29T20:46:21+08:00"><meta name=Keywords content><meta name=description content="《全宋詞 2771卷》（966—984卷） 薛夢桂 潘希白 文及翁 林自然"><meta name=author content="极客快訊"><meta property="og:url" content="/tw/%E9%81%8A%E6%88%B2/13c6501.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2771卷》（966—984卷） 薛夢桂 潘希白 文及翁 林自然</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p><strong>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</strong></p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/1fecc032daf442759592966850caef9a></div><h1><strong>宋詞總集。</strong></h1><p><strong>宋人詞集的編纂，宋代本朝就開始了。</strong></p><p><strong>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</strong></p><p><strong>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</strong></p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/ad8bfba8e00343d1b0c0ef89bf9445fb></div><p><strong>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</strong></p><p><strong>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</strong></p><p><strong>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</strong></p><p><strong>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</strong></p><p><strong>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</strong></p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/4e00d941a7ce46b8a8089e6ef12d8463></div><h1><strong>目錄：</strong></h1><h1>卷966陳允平</h1><h1>卷967胡仲弓</h1><h1>卷968施嶽</h1><h1>卷969薛夢桂</h1><h1>卷970潘希白</h1><h1>卷971文及翁</h1><h1>卷972李珏</h1><h1>卷973鍾過</h1><h1>卷974譚方平</h1><h1>卷975馬廷鸞</h1><h1>卷976李仁本</h1><h1>卷977謝枋得</h1><h1>卷978莫起炎</h1><h1>卷979牟{山獻}</h1><h1>卷980徐理</h1><h1>卷981吳季子</h1><h1>卷982何夢桂</h1><h1>卷983趙必岊</h1><h1>卷984林自然</h1><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/7415a9c575e14dc9a68f43e640b3d968></div><h1>陳允平</h1><p>解蹀躞</p><p>岸柳飄殘黃葉，尚學纖腰舞。謝他終日，亭前伴羈旅。無奈歷歷寒蟬，為誰喚老西風，伴人吟苦。</p><p>悶無緒。記得芙蓉江上，蕭娘舊相遇。如今憔悴，黃花慣風雨。把酒東望家山，醉來一枕閒窗，夢隨秋去。</p><p>蕙蘭芳引</p><p>虹雨乍收，楚天霽、亂飛秋鶩。漸草色衰殘，牆外土花暗綠。故山鶴怨，流水自、菊籬茅屋。日暮詩吟就，淡墨閒題修竹。</p><p>更憶飄蓬，霜綈風葛，幾度涼燠。嘆歸去來兮，何日甬東一曲。黃蘆滿望，白雲在目。但月明長夜，伴人清獨。</p><p>六麼令</p><p>授衣時節，猶未定寒燠。長空雨收雲霽，湛碧秋容沐。還是鱸肥蟹美，橡慄村村熟。不堪追逐。龍山夢遠，惆悵田園自黃菊。</p><p>醉中還念倦旅，觸景傷心目。羞破帽、把茱萸，更憶尊前玉。愁立梧桐影下，月轉回廓曲。歸期將卜，西風吹雁，懶寄斜封但相囑。</p><p>紅林檎近</p><p>飛絮迷芳意，落梅銷暗香。皓鶴唳空碧，白鷗避寒塘。妨它踏青鬥草，便放曉日東窗。先自懶弄晨妝。誰奈靚笙簧。</p><p>望簾尋酒市，看釣認漁鄉。控持紫燕，芹泥未上雕樑。想梁園謝館，群花較晚，但陪玉樹頻舉觴。</p><p>又</p><p>三萬六千頃，玉壺天地寒。庚嶺封的皪，淇園折琅玕。漠漠梨花爛漫，紛紛柳絮飛殘。直疑潢潦驚翻，斜風溯狂瀾。</p><p>對此頻勝賞，一醉飽清歡。呼童剪韭，和冰先薦春盤。怕東風吹散，留尊待月，倚闌莫惜今夜看。</p><p>滿路花</p><p>離歌泣斷雲，別舞愁飛雪。鳳皇臺上望，瓊簫絕。釵分玉燕，寸寸迴腸折。碧空歸雁闊。猶有疏梅，歲</p><p>寒獨伴高節。</p><p>鮫綃羅帕，淚灑胭脂血。悠悠江上水，天連接。朱樓遍倚，萬里空情切。此恨憑誰說。天若有情，料天須有區別。</p><p>又</p><p>寒輕菊未殘，春小梅初破。獸爐閒撥盡，松明火。青氈錦幄，四壁新妝裡。重暖香篝，繡被擁銀屏，綵鸞空伴雲臥。</p><p>相思何處，夢入藍橋左。歸期還細數，愁眉鎖。薄情孤雁，不向樓西過。故人應怪我。怪我無書，有書還倩誰呵。</p><p>氏州第一</p><p>閒倚江樓，涼生半臂，天高過雁來小。紫芡波寒，青蕪煙澹，南浦雲帆縹緲。潮帶離愁，去冉冉、夕陽空照。寂寞東籬，白衣人遠，漸黃花老。</p><p>見說西湖鷗鷺少。孤山路、醉魂飛繞。荻蟹初肥，</p><p>蓴鱸更美，盡酒懷詩抱。待南枝、春信早。巡簷對梅花索笑。月落烏啼，漸霜天、鍾殘夢曉。</p><p>尉遲杯</p><p>長亭路。望渭北、漠漠春天樹。殷勤別酒重斟，明日相思何處。晴絲颺暖，芳草外、斜陽自南浦。望孤帆、影接天涯，一江潮帶愁去。</p><p>回首杜若汀洲，嘆泛梗飄萍，乍散還聚。滿徑殘紅春歸後，猶自有、楊花亂舞。悵金徽、樑塵暗鎖，算誰是、知音堪共語。盡天涯、夢斷東風、彩雲鸞鳳無侶。</p><p>塞翁吟</p><p>睡起鸞釵嚲，金約鬢影朧。簷佩冷，玉丁東。鏡裡對芙蓉。秦箏倦理樑塵暗，惆悵燕子樓空。山萬壘，水千重。一葉漫題紅。</p><p>匆匆。從別後，殘雲斷雨，餘香在、鮫綃帳中。更懊恨、燈花無準，寫幽愫、錦織迴文，小字斜封。無人為託，欲倩賓鴻。立盡西風。</p><p>繞佛閣</p><p>暮煙半斂。雲護淡月，斜照樓館。春夜偏短。一床耿耿，孤燈晃幃幔。玉壺漏滿。天外漸覺，歸雁聲遠。離思悽婉。重懷執手，東風翠蘋岸。</p><p>料想鳳樓人，倦繡迴文停綵線。憔悴淚積，香銷嬌粉面。嘆暗老年光，隙駒流箭。夢中空見。漫惹起相思，芳意迷亂。錦箋重向紗窗展。</p><p>慶春宮</p><p>孤鶩披霞，歸鞍卸日，晚香菊自寒城。虛館燈閒，征衫塵浣，夜深何處砧聲。亂蛩催怨，月明裡、依稀數星。雲山迢遞，猶誤歸期，方寸遍縈。</p><p>秋風燕送鴻迎。最憐堤柳，白露先零。倦倚樓高，恨隨天遠，桂風和夢俱清。故人千里，記剪燭、西窗賦成。相如憔悴，宋玉淒涼，酒恨花情。</p><p>滿江紅</p><p>目斷江橫，相思字、難憑雁足。從別後、倦歌慵繡，悄無拘束。煙柳翠迷星眼恨，露桃紅沁霞腮肉。傍瑣窗、終日對文枰，翻新局。</p><p>頻暗把，歸期卜。芳草恨，闌干曲。謝多情海燕，伴愁華屋。明月自圓雙蝶夢，彩雲空伴孤鸞宿。任畫簾、不卷玉鉤閒，揚花撲。</p><p>丁香結</p><p>塵擁妝臺，翠閒歌扇，金井碧梧風隕。聽豆蟲聲小，伴寂寞、冷逼莓牆蒼潤。料淒涼宋玉，悲秋恨、此際怎忍。蓮塘風露，漸入粉豔，紅衣落盡。</p><p>勾引。記舞歇弓彎，幾度柳圍花陣。酒薄愁濃，霞腮淚漬，月眉香暈。空對秦鏡尚缺，暗結迴腸寸。念纖腰柔弱，都為相如瘦損。</p><p>西河</p><p>形勝地。西陵往事重記。溶溶王氣滿東南，英雄閒起。鳳遊何處古臺空，長江縹緲舞際。</p><p>石頭城上試倚。吳襟楚帶如系。烏衣巷陌幾斜陽，燕閒舊壘。後庭玉樹委歌塵，淒涼遺恨流水。</p><p>買花問酒錦繡市。醉新亭、芳草千里。夢醒覺非今世。對三山、半落青天，數點白鷺，飛來西風裡。</p><p>一寸金</p><p>吾愛吾廬，甬水東南半村郭。試倚樓極目，千山拱翠，舟橫沙觜，江迷城腳。水滿蘋風作。闌干外、夕陽半落。荒煙瞑、幾點昏鴉，野色青蕪自空廓。</p><p>浩嘆飄蓬，春光幾度，依依柳邊泊。念水行雲宿，棲遲羈旅，鷗盟鷺伴，歸來重約。滿室凝塵淡，無心處、宦情最薄。何時遂、釣笠耕蓑，靜觀天地樂。</p><p>瑞鶴仙</p><p>故廬元負郭。愛樹色參差，湖光渺漠。樓危萬山落。俯闌干十二，嚲簷飛角。花嬌柳弱。映輕黃、淺黛依約。與沙鷗、共結新盟，伴我醉眠醒酌。</p><p>蕭散雲根石上，瀹茗鬆泉，注書芸閣。鶯窺燕幕。簷外竹、圃中藥。念耕煙釣雪，已成活計，一任風波自惡。但無心、萬事由天，夢中更樂。</p><p>浪淘沙慢</p><p>暮煙愁，鴉歸古樹，雁過空堞。南浦牙檣漸發。陽關歌盡半闋。便恨入迴腸千萬結。長亭柳、寸寸攀折。望日下長安近，莫遣鱗鴻成閒絕。</p><p>悽切。去帆浪遠江闊。悵頓解連環，西窗下、對燭頻哽咽。嘆百歲光陰，幾度離別。翠銷粉竭。信乍圓易散，彩雲明月。浙水吳山重重疊。流蘇帳、陽臺夢歇。暗塵鎖、孤鸞秦鏡缺。羞人問、怕說相思，正滿院楊花，落盡東風雪。</p><p><strong>西平樂慢</strong></p><p><strong>泛梗飄萍，入山登陸，迢遞霧迥煙賒。漠漠蒹葭，依依楊柳，天涯總是愁遮。嘆寂寞塵埃滿眼，夢逐孤雲縹緲，春潮帶雨，鷗迎遠漵，雁別平沙。寒食梨花素約，腸斷處，對景暗傷嗟。</strong></p><p><strong>晚鐘煙寺，晨雞月店，徵褐蕭疏，破帽欹斜。憶幾度、微吟馬上，長嘯舟中，慣踏新豐巷陌，舊酒猶香，憔悴東風自歲華。重憶少年，櫻桃漸熟，鬆粉初黃，短楫歡呼，日日江南，煙村八九人家。</strong></p><p><strong>南鄉子</strong></p><p><strong>歸雁轉西樓。薄倖音書日日收。舊恨卻憑紅葉去，颼飀。春水多情日夜流。</strong></p><p><strong>楊柳曲江頭。煙裡青青恨不休。九十韶光風雨半，回眸。一片花飛一片愁。</strong></p><p><strong>望江南</strong></p><p><strong>嬌滴滴，聰雋在秋波。六幅香裙拖細縠，一鉤塵襪剪輕羅。春意動人多。</strong></p><p><strong>臨寶鑑，石黛拂修蛾。燕子樓頭蝴蝶夢，桃花扇底竹枝歌。楊柳月婆娑。</strong></p><p><strong>又</strong></p><p><strong>煙漠漠，湖外綠楊堤。滿地落花春雨後，一簾飛絮夕陽西。樑燕落香泥。</strong></p><p><strong>流水恨，和淚入桃蹊。鸚鵡洲邊鸚鵡恨，杜鵑枝上杜鵑啼。歸思越悽悽。</strong></p><p><strong>浣溪沙</strong></p><p><strong>自別蕭郎錦帳寒。鳳樓日日望平安。杏花枝上露才幹。</strong></p><p><strong>眉皺但嫌鈿翠墮，臂銷惟覺釧金寬。薄情楊柳殢徵鞍。</strong></p><p><strong>又</strong></p><p><strong>一枕華胥夢不成。碧筒香潤玉醪傾。日長花影過池亭。</strong></p><p><strong>雪藕臂寒鸚較怯，採菱歌發鷺頻驚。白蘋洲上雨初晴。</strong></p><p><strong>又</strong></p><p><strong>約臂金圓隱絳繒。枕痕斜印曲花藤。玉肌嬌軟瑩如冰。</strong></p><p><strong>護日簾櫳迷曉夢，舞風瓊佩弄秋聲。倦妝鸞鑑不忺憑。</strong></p><p><strong>又</strong></p><p><strong>寶鏡奩開素月空。晚妝慵結繡芙蓉。殢人嬌語更憁憁。</strong></p><p><strong>倦浴金蓮輕衫步，捧笙玉筍半當胸。枕痕又露一絲紅。</strong></p><p><strong>又</strong></p><p><strong>雙倚妝樓寶髻垂。佩環依約下瑤池。鬢邊斜插碧蟬兒。</strong></p><p><strong>不嫁東風蘇小恨，未圓明月柳娘悲。舞休愁疊縷金衣。</strong></p><p><strong>又</strong></p><p><strong>鬥鴨闌干燕子飛。一堤春水漾晴暉。女郎何處踏青歸。</strong></p><p><strong>生色鞋兒銷鳳穩，碧羅衫子唾花微。後期應待牡丹時。</strong></p><p><strong>又</strong></p><p><strong>六幅蒲帆曉渡平。一江星斗漸西傾。離家才是兩三程。</strong></p><p><strong>浦外野花如喚客，樹頭春鳥自呼名。五雲深處錦官城。</strong></p><p><strong>又</strong></p><p><strong>柳底徵鞍花底車。兩行香淚溼紅襦。別來鶯燕已春餘。</strong></p><p><strong>梳洗樓臺愁獨倚，笙歌庭院醉誰扶。捲簾閒看玉儲胥。</strong></p><p><strong>又</strong></p><p><strong>十二珠簾繡帶垂。柳煙迷暗楚江涯。自攜玉笛憑丹梯。</strong></p><p><strong>寫恨鸞箋凝粉淚，踏青鴛襪濺金泥。落紅深處亂鶯啼。</strong></p><p><strong>又</strong></p><p><strong>睡起朦騰小篆香。素紈輕度玉肌涼。竹深荷淨少炎光。</strong></p><p><strong>雨過亂蟬嘶古柳，日斜雙鷺立閒塘。更將心事自商量。</strong></p><p><strong>點絳脣</strong></p><p><strong>眉葉顰愁，淚痕紅透蘭襟潤。雁聲將近。須帶平安信。</strong></p><p><strong>獨倚江樓，落葉風成陣。情懷悶。蝶隨蜂趁。滿地黃花恨。</strong></p><p><strong>又</strong></p><p><strong>別後長亭，翠蕪寂寞分襟地。雁書空寄。歸夢頻東里。</strong></p><p><strong>一曲秋風，寫盡淵明意。凝情際。雨襟煙袂。都是黃花淚。</strong></p><p><strong>又</strong></p><p><strong>分袂情懷，快風一箭輕帆舉。暮煙雲浦。芳草斜陽路。</strong></p><p><strong>輸與閒鷗，朝暮潮來去。空凝佇。小橋樊素。金屋春深處。</strong></p><p><strong>又</strong></p><p><strong>鶯語愁春，海棠風裡胭脂雨。酒杯慵舉。閒撲亭前絮。</strong></p><p><strong>漠漠斜陽，截斷愁來路。憑闌佇。滿懷離苦。分付樓南鼓。</strong></p><p><strong>夜遊宮</strong></p><p><strong>愁奈眉峰成斂。幾回皺、落花鈿點。鏡裡芳容自羞見。又黃昏，聽南樓，度更箭。</strong></p><p><strong>月引桐陰轉。珠簾動、影搖花亂。雁過西風楚天遠。待歸來，把愁眉，印郎面。</strong></p><p><strong>又</strong></p><p><strong>窄索樓兒傍水。漸秋到、漁村橘裡。薄倖江南倦遊子。恣輕狂，戀高陽，歌酒市。</strong></p><p><strong>獨自簾兒底。香羅帶、翠閒金墜。為惱情懷怕拈起。對西風，搵啼紅，印窗紙。</strong></p><p><strong>訴衷情</strong></p><p><strong>綠雲鳳髻不忺盤。情味勝思酸。曉色露桃煙杏，空照臉霞丹。</strong></p><p><strong>花漸老，徑苔閒。錦斕斑。怨紅一葉，流水東風，好去人間。</strong></p><p><strong>又</strong></p><p><strong>嫩寒侵帳弄微霜。客淚不成行。料得黃花憔悴，何日賦歸裝。</strong></p><p><strong>樓獨倚，漏聲長。暗情傷。淒涼況味，一半悲秋，一半思鄉。</strong></p><p><strong>一落索</strong></p><p><strong>淡淡雙蛾疏秀。為誰頻皺。落花何處不春愁，料不是、因花瘦。</strong></p><p><strong>錦字香箋封久。鱗鴻稀有。舞腰銷減不禁愁，怕一似、章臺柳。</strong></p><p><strong>又</strong></p><p><strong>欲寄相思情苦。倩流紅去。滿懷寫不盡離愁，都化作、無情雨。</strong></p><p><strong>渺渺暮雲春樹。澹煙橫素。夕陽西下杜鵑啼，怨截斷、春歸處。</strong></p><p><strong>迎春樂</strong></p><p><strong>垂楊影下黃金屋。東風漸、粉香熟。恨當年、有約馬參鶯速。誤一枕、紅雲宿。</strong></p><p><strong>帶眼寬移腰似束。怪何事、褪紅銷綠。北面立秋千，羞人問、連環玉。</strong></p><p><strong>又</strong></p><p><strong>江湖十載疏狂跡。紅塵裡、倦遊客。駐雕鞍、問柳東風陌。花底帽、低欹側。</strong></p><p><strong>斗酒百篇呼太白。傲人世、醉中一息。何日歸賦來，水之南、雲之北。</strong></p><p><strong>又</strong></p><p><strong>依依一樹多情柳。都未識行人手。對青青、共結同心就。更共飲、旗亭酒。</strong></p><p><strong>褥上芙蓉鋪軟繡。香不散、彩雲春透。今歲又相逢，是燕子、歸來後。</strong></p><p><strong>虞美人</strong></p><p><strong>春衫薄薄寒猶戀。芳草連天遠。嫩紅和露入桃腮。柳外東邊樓閣、燕飛來。</strong></p><p><strong>霓裳一曲憑誰按。錯□□重看。金虯閒暖麝檀煤。銀燭替人垂淚、共心灰。</strong></p><p><strong>又</strong></p><p><strong>夕陽樓上都憑遍。柳下風吹面。強搴羅袖倚重門。懶傍玉臺鸞鏡、暗塵昏。</strong></p><p><strong>離情脈脈如飛絮。此恨憑誰語。一天明月一併雲。雲外月明、應照鳳樓人。</strong></p><p><strong>又</strong></p><p><strong>疏林遠帶寒山小。月落霜天曉。棹歌初發浦煙中。自嘆疏狂蹤跡、似萍蓬。</strong></p><p><strong>江邊衰柳迷津堠。歸興濃於酒。斷煙流水自寒塘。十里蒹葭鷗鷺兩三雙。</strong></p><p><strong>又</strong></p><p><strong>彩雲別後房櫳悄。愁立西風曉。倚闌無語對黃花。惆悵玉郎應在、楚江涯。</strong></p><p><strong>鈿箏空貯芳塵滿。寂寞朱弦斷。夜來一點帳前燈。頻吐銀花雙燼、照羅屏。</strong></p><p><strong>又</strong></p><p><strong>玉奩香細流蘇暖。寒日花梢短。翠羅塵暗縷金銷。□□東□華屋、自藏嬌。</strong></p><p><strong>當時攜手鴛鴦徑。一笑薔薇影。如今眉黛鎮愁封。欲問歸期消息、望賓鴻。</strong></p><p><strong>醉桃源</strong></p><p><strong>金閨平貼被青青。寶街球路綾。曉風吹枕淚成冰。梅梢霜露零。</strong></p><p><strong>金鴨暖、寶薰騰。晴窗黏凍蠅。夢魂空趁斷雲行，江山千里程。</strong></p><p><strong>又</strong></p><p><strong>青青楊柳拂堤沙。溪頭沽酒家。吟成醉筆走龍蛇。春風雙鬢華。</strong></p><p><strong>歌楚女，舞吳娃。輕煙籠翠霞。倦春嬌困寶釵斜。綠垂雲髻鴉。</strong></p><p><strong>鳳來朝</strong></p><p><strong>百媚春風面。鳳簫催、綠麼舞遍。玉鸞釵、半溜烏雲亂。悄疑是、夢中見。</strong></p><p><strong>曲嘆弓彎袖斂。繡芙蓉、香塵未斷。買一笑、千金拚。共醉倚、畫屏暖。</strong></p><p><strong>垂絲釣</strong></p><p><strong>鬢蟬似羽。輕紈低映嬌嫵。憑闌看花，仰蜂黏絮。春未許。寶箏閒玉柱。東風暮。</strong></p><p><strong>武陵溪上路。娉婷婀娜，劉郎依約曾遇。鴛儔鳳侶。重記相逢處。雲隔陽臺雨。花解語。舊夢還記否。</strong></p><p><strong>芳草渡</strong></p><p><strong>芳草渡。漸迤邐分飛，鴛儔鳳侶。灑一枝香淚，梨花寂寞春雨。惜別情思苦。匆匆深盟訴。翠浪遠，六幅蒲帆，縹緲東去。</strong></p><p><strong>還顧。夕陽冉冉，恨逐潮回南浦路。漫空念、歸來燕子，雙棲舊庭戶。市橋細柳，尚不減、少年張緒。漸瘦損，懶照秦鸞對舞。</strong></p><p><strong>琴調相思引</strong></p><p><strong>金谷園林錦繡香。踏青挑菜又相將。鳳台人遠，離思入三湘。</strong></p><p><strong>花著雨添紅粉重，柳隨風曳碧絲長。薄情鸞燕，春去怎商量。</strong></p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/84681df338374e1ebd3620ddc46c018c></div><h1>胡仲弓</h1><p>胡仲弓</p><p>仲弓字希聖，號葦杭，清源（今福建省仙源）人，流寓杭州。蒲壽宬心泉學詩稿卷四稱為葦航料院。</p><p>謁金門</p><p>蛾黛淺。只為晚寒妝懶。潤逼鏡鸞紅霧滿。額花留半面。</p><p>漸次梅花開偏。花外行人已遠。欲寄一枝嫌夢短。溼雲和恨剪。</p><h1>施嶽</h1><p>施嶽</p><p>嶽字仲山，號梅川。吳（今蘇州）人。</p><p>水龍吟</p><p>翠鰲湧出滄溟，影橫棧壁迷煙墅。樓臺對起，闌干重憑，山川自古。樑苑平蕪，汴堤疏柳，幾番晴雨。看天低四遠，江空萬里，登臨處、分吳楚。</p><p>兩岸花飛絮舞。度春風、滿城簫鼓。英雄暗老，昏潮曉汐，歸帆過艫。淮水東流，塞雲北渡，夕陽西去。正淒涼望極，中原路杳，月來南浦。</p><p>清平樂</p><p>水遙花暝。隔岸炊煙冷。十里垂楊搖嫩影。宿酒和愁都醒。</p><p>解語花</p><p>雲容冱雪，暮色添寒，樓臺共臨眺。翠叢深窅。</p><p>無人處、數蕊弄春猶小。幽姿謾好。遙相望、含情一笑。花解語，因甚無言，心事應難表。</p><p>莫待牆陰暗老。稱琴邊月夜，笛裡霜曉。護香須早。東風度、咫尺畫闌瓊沼。歸來夢繞。歌雲墜、依然驚覺。想恁時，小几銀屏冷未了。</p><p>曲遊春</p><p>清明湖上</p><p>畫舸西泠路，佔柳陰花影，芳意如織。小楫衝波，度麯塵扇底，粉香簾隙。岸轉斜陽隔。又過盡、別船簫笛。傍斷橋、翠繞紅圍，相對半篙晴色。</p><p>頃刻。千山暮碧。向沽酒樓前，猶擊金勒。乘月歸來，正梨花夜縞，海棠煙冪。院宇明寒食。醉乍醒、一庭春寂。任滿身、露溼東風，欲眠未得。</p><p>蘭陵王</p><p>柳花白。飛入青煙巷陌。憑高處，愁鎖斷橋，十里東風正無力。西湖路咫尺。猶阻仙源信息。傷心事，</p><p>還似去年，中酒懨懨度寒食。</p><p>閒窗掩春寂。但粉指留紅，茸唾凝碧。歌塵不散蒙香澤。念鸞孤金鏡，雁空瑤瑟。芳時涼夜盡怨憶。夢魂省難覓。</p><p>鱗鴻，渺蹤跡。縱羅帕親題，錦字誰織。緘情慾寄重城隔。又流水斜照，倦簫殘笛。樓臺相望，對暮色，恨無極。</p><p>步月</p><p>茉莉</p><p>玉宇薰風，寶階明月，翠叢萬點晴雪。煉霜不就，散廣寒霏屑。採珠蓓、綠萼露滋，嗔銀豔、小蓮冰潔。花痕在，纖指嫩痕，素英重結。</p><p>枝頭香未絕。還是過中秋，丹桂時節。醉鄉冷境，怕翻成悄歇。玩芳味、春焙旋薰，貯農韻、水沉頻爇。堪憐處，輸與夜涼睡蝶。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/901469cfeaa04a89b8bbc8671fe281db></div><h1>薛夢桂</h1><p>薛夢桂</p><p>夢桂字叔載，號梯飆，永嘉人。寶祐元年（1253）進士。嘗知福清縣。仁至平江倅。</p><p>醉落魄</p><p>單衣乍著。滯寒更傍東風作。珠簾壓定銀鉤索。雨弄新睛，輕旋玉塵落。</p><p>花脣巧借妝紅約。嬌羞才放三分萼。樽前不用多評泊。春淺春深，都向杏梢覺。</p><p>眼兒媚</p><p>綠箋</p><p>碧筒新展綠蕉芽。黃露灑榴花。蘸煙染就，和雲捲起，秋水人家。</p><p>只因一朵芙蓉月，生怕黛簾遮。燕銜不去，雁飛不到，愁滿天涯。</p><p>三姝媚</p><p>薔薇花謝去，更無情、連夜送春風雨。燕子呢喃，似念人憔悴，往來朱戶。漲綠煙深，早零落、點池萍絮。暗憶年華，羅帳分釵，又驚春暮。</p><p>芳草悽迷徵路。待去也，還將畫輪留住。縱使重來，怕粉容銷膩，卻羞郎覷。細數盟言猶在，悵青樓何處。綰盡垂楊，爭似相思寸縷。</p><p>浣溪紗</p><p>柳映疏簾花映林。春光一半幾銷魂。新詩未了枕先溫。</p><p>燕子說將千萬恨，海棠開到二三分。小窗銀燭又黃昏。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/47091c6532bb4cc2802ee3bd812f29b5></div><h1>潘希白</h1><p>潘希白</p><p>希白字懷古，號漁莊，永嘉人。玉祐元年（1253）登第。幹辦臨安府節制司公事。德祐中，起史館檢校，不赴。</p><p>大有</p><p>九日</p><p>戲馬臺前，採花籬下，問歲華、還是重九。恰歸來、南山翠色依舊。簾櫳昨夜聽風雨，都不似、登臨時候。一片宋玉情懷，十分衛郎清瘦。</p><p>紅萸佩、空對酒。砧杆動微寒，暗欺羅袖。秋已無多，早是敗荷衰柳。強整帽簷欹側，曾經向、天涯搔首。幾回憶，故國蓴鱸，霜前雁後。</p><h1>文及翁</h1><p>文及翁</p><p>及翁字時學，號本心，綿州（今四川省綿陽）人，移居吳興。登寶祐元年（1253）進士第。景定間言公田事，有名朝野。鹹淳四年（1268），以國子司業、禮部郎官，兼學士院權直，祕書少監。同年十一月，直華文閣知袁州。德祐元年（1275），自試堂書禮部侍郎除籤書樞密院事。元兵將至，棄官遁。宋亡，累徵不起。有集二十卷，不傳。</p><p>賀新郎</p><p>西湖</p><p>一勺西湖水。渡江來、百年歌舞，百年酣醉。回首洛陽花世界，煙渺黍離之地。更不復、新亭墮淚。簇樂紅妝搖畫艇，問中流、擊楫誰人是。千古恨，幾時洗。</p><p>餘生自負澄清志。更有誰、磻溪未遇，傅巖未起。國事如今誰倚仗，衣帶一江而已。便都道、江神堪恃。借問孤山林處士，但掉頭、笑指梅花蕊。天下事，可知矣。</p><p>失調名</p><p>朗吟飛過。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/02ecb56ba10f4529acf9c06595806fbc></div><h1>李珏</h1><p>李珏</p><p>珏字元暉，號鶴田，吉水人。生嘉定十二年（1219）。年十二，通書經。召試館職，授祕書省正字，批差棄幹辦御前翰林司主管御鑑書籍，除閤門宣贊舍人。元大德十一年（1307）卒，年八十九（據絕妙好詞箋卷五引成化吉安府志）</p><p>擊梧桐</p><p>別西湖社友</p><p>楓葉濃於染。秋正老、江上征衫寒淺。又是秦鴻過，霽煙外，寫出離愁幾點。年來歲去，朝生暮落，人似吳潮展轉。怕聽陽關曲，奈短笛喚起，天涯清遠。</p><p>雙屐行春，扁舟嘯晚。憶昔鷗湖鶯苑。鶴帳梅花屋，霜月後、記把山扉牢掩。惆悵明朝何處，故人相望，但碧雲半斂。定蘇堤、重來時候，芳草如剪。</p><p>木蘭花慢</p><p>寄豫章故人</p><p>故人知健否，又過了、一番秋。記十載心期，蒼苔茅屋，杜若芳洲。天遙夢飛不到，但滔滔、歲月水東流。南浦春波舊別，西山暮雨新愁。</p><p>吳鉤。光透黑貂裘。客思晚悠悠。更何處相逢，殘更聽雁，落日呼鷗。滄江白雲無數，約他年、攜手上扁舟。鴉陣不知人意，黃昏飛向城頭。</p><h1>鍾過</h1><p>鍾過</p><p>過字改之，號梅心，廬陵（今江西吉安）人。中寶祐三年（1255）解試。</p><p>步蟾宮</p><p>東風又送酴醾信。早吹得、愁成潘鬢。花開猶似十年前，人不似、十年前俊。</p><p>水邊珠翠香成陣。也消得、燕窺鶯認。歸來沉醉月朦朧，覺花氣、滿襟猶潤。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p9.pstatp.com/large/pgc-image/1a17c5c4ff4d4e39a6a90a4e4ec23e03></div><h1>譚方平</h1><p>譚方平</p><p>方平字聖則，號秋堂，吉州永新縣人。嘉定十四年（1221）一。寶祐四年（1256）進士。</p><p>水調歌頭</p><p>富貴在何許，五十已平頭。人生得失且笑，體遣兩眉愁。管甚輪雲世變，管甚風波世態，沙渚且盟鷗。止即儘教止，流即儘教流。</p><p>田可秫，山可簌，又何求。問天只覓窮健，遊戲八千秋。好對梅花如粉，細剪燭花如豆，不改舊時遊。翠袖更能舞，騎鶴上揚州。</p><h1>馬廷鸞</h1><p>馬廷鸞</p><p>鸞了翔仲，號碧梧，饒州樂平人。嘉定十六年（1223）生。淳祐七年（1247）進士。度宗朝，歷官參知政事兼同知樞密院事，拜右丞相。以觀文殿大學士提舉洞霄宮。瀛國公即位，召不至。卒於元至元二十六年（1289），年六十七。</p><p>水調歌頭</p><p>隱括楚詞答朱實甫</p><p>把酒對湘浦，獨吊大夫醒。當年皇覽初度，飲露更餐英。服以高冠長佩，扈以江蘺薜芷，御氣獨乘清。誰意椒蘭輩，從臾武關盟。</p><p>哭東門，哀郢路，悄無寧。人世紛紛起滅，遺臭與留馨。一笑遠遊輕舉，三嘆道長世短，晦朔自秋春。洗眼看物變，朝菌共靈椿。</p><p>齊天樂</p><p>和張龍山壽詞</p><p>老夫耄矣，怪新年頓爾，□衰俱現。排悶篇詩，澆愁盞酒，自讀離騷自勸。長安日遠。悵舊國禾宮，故侯瓜畹。風景不殊，江濤如此世綠淺。</p><p>莫莫休休□□，□□乾坤毀，幽懷無限。弱羽填波，輕裝浮海，其奈滄溟灩。年花婉娩。況六十平頭，底須頑健。戲唱高詞，作還丹九轉。</p><p>沁園春</p><p>為潔堂壽</p><p>楊柳依依，我生之辰，與公共之。嘆嫋娜章臺，歌翻輕吹，飄零灞岸，影弄斜暉。花萼樓深，靈和殿古，人自淒涼柳自垂。相逢處，記吾儂墮地，嘉定明時。</p><p>何須夢得君知。便穩道人生七十稀。笑桓大將軍，枝條如此，陶潛處士，門巷歸兮。幾陣花飛，一池萍碎，又向先生把壽厄。年年好，祝東風萬縷，老翠雲齊。</p><p>水調歌頭</p><p>和潔堂韻</p><p>老子早知退，鷗鷺未盟寒。痴頑逾六望七，寧以壽為歡。風有黍離傷咽，雅有蓼莪憔悴，使我不能餐。更把南陔讀，淚落廣陵瀾。</p><p>踏峨峰，騰華頂，臥王官。青山與汝卒歲，紫茹可登盤。乞得白翁歸處，莫學緇郎更誤，危夢倚欄干。多謝長生曲，顏面怕人看。</p><p>失調名</p><p>東晉纖兒撞壞，枽令人間受禍。</p><h1>李仁本</h1><p>李仁本</p><p>仁本字裕齋。</p><p>桂殿秋</p><p>題洞霄</p><p>飛翠蓋，走籃輿。亂山千疊為先驅。洞天迎目深且窈，滿耳天風吹步虛。</p><p>又</p><p>巑獸石，錯虯鬆。黛嵐終日下天風。杖藜攜我恣遙望，縹緲霓裳飛碧空。</p><p>又</p><p>金帶重，紫袍寬。到頭不似羽衣閒。君王若許供香火，神武門前早掛冠。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/da0378a4ba8b4eacaeb6de672bf35a11></div><h1>謝枋得</h1><p>謝枋得</p><p>枋得字君直，號疊山，信州弋陽人。生於寶慶二年（1226），寶祐四年（1256）進士。德祐初，以江東提刑知信州。元兵東下，信州不守，及變姓名入建寧唐石山，已而賣卜建陽市。宋亡，居閩中。福建參政魏天祐強之北行，至大都，不食死。時至二十六年（1289），年六十四。有疊山集。</p><p>沁園春</p><p>寒食鄆州道中</p><p>十五年來，逢寒食節，皆在天涯。嘆雨濡露潤，還思宰柏，風柔日媚，羞看飛花。麥飯紙錢，只雞斗酒，幾誤林間噪喜鴉。天笑道，此不由乎我，也不由他。</p><p>鼎中煉熟丹砂。把紫府清都作一家。想前人鶴馭，常遊絳闕，浮生蟬蛻，豈戀黃沙。帝命守墳，王令修墓，男子正當如是邪。又何必，待過家上冢，書錦榮華。</p><p>風流子</p><p>驪山詞</p><p>三郎年少客，風流夢，鄉嶺記瑤環。想嬌汗生春，海棠睡暖，笑波凝媚，荔子漿寒。奈春好，曲江人不見，偃月事無端。羯鼓三聲，打開蜀道，霓裳一曲，舞破潼關。</p><p>馬嵬西去路，恁牽愁不斷，淚滿青山。空有香囊遺恨，鈿盒偷傳。嘆玉笛聲沉，樓頭月下，金釵信杳，天上人間。幾度秋風渭水，落葉長安。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p9.pstatp.com/large/pgc-image/d73446d99291425b877ab78e845143c2></div><h1>莫起炎</h1><p>莫起炎</p><p>起炎字月鼎，一雲名洞字起炎，浙西霅川（今湖州）人。寶慶二年（1226）生，至元三十一年（1294）卒，年六十九。</p><p>滿江紅</p><p>法在先天，玄妙處、無言可說。其要在、守乎中正，靈臺瑩徹。太極神居黃谷內，先天炁在玄關穴。寂然不動感而通，憑剛烈。</p><p>運風雷，祈雨雪。役鬼神，驅妖孽。只此是、非咒非符非罡訣。寂定神歸元谷府，功成行滿仙班列。玩太虛、穩穩駕祥雲，朝金闕。</p><h1>牟{山獻}</h1><p>牟{山獻}</p><p>{山獻}字獻這，其先蜀人，徒居吳興。牟子才子。生寶慶三年（1227）。擢進士第、官大理少卿。入元不仕。至大四年（1311）卒，年八十五。有牟氏陵陽集。</p><p>木蘭花慢</p><p>餞公孫倅</p><p>山城如斗大，君肯為、兩年留。問讀易堂前，翛然松竹，留得君不。天邊乍傳消息，趁春風、歸侍翠雲裘。留取去思無限，江蘺香滿汀洲。</p><p>不妨無蟹有監州。臭味喜相投。怪底事朝來，驪歌催唱，喚起離愁。羨君戲衫脫卻，一身輕、無事也無憂。昨夜夢隨杖履，道林嶽麓同遊。</p><p>千秋歲</p><p>壽黃倅</p><p>平分敏手。更覺山城小。聊岸幘，時舒嘯。當年湓浦月，偏照香山老。頭未白，而今半百才逾九。</p><p>共說東園好。問春餘多少。紅藥晚，金沙早。花須風日耐，人看功名久。催洗盞，對花一笑為君壽。</p><p>鷓鴣天</p><p>壽何簿乃尊</p><p>鳩杖龐眉鶴髮仙。詩中有史筆如椽。愛蓮自是平生趣，吟到梅花晚更堅。</p><p>珍九鼎，食萬錢。誰如有子綵衣鮮。蜀陳舊事君須記，貴盛還當具慶年。</p><p>漁家傲</p><p>送張教</p><p>病枕逢驚曉鼓。那堪送客江頭路。莫唱驪駒催客去。風又雨。花飛一片愁千縷。</p><p>折柳悽然無勝語。加餐更把篝衣護。泥滑籃輿須穩度。雲飛處。親闈安問應旁午。</p><p>水調歌頭</p><p>壽洪雲巖</p><p>表海歸來後，眠食喜清安。身輕於鵠，上下山北與山南。何必交梨火棗，自是霜筠雪柏，歲晚越堅完。摩詰本無病，微笑指薄團。</p><p>天有意，留一老，殿諸賢。平生出處何似，試把二蘇看。惟有黃門最貴，況是龐眉壽□，九秩閱人間。持此為公壽，即是壽元元。</p><p>念奴嬌</p><p>壽洪雲巖</p><p>山之天目，蔚苕山堯、第一最佳泉石。見說老龍高臥處，正擁深深寒碧。獨閟雲扉，人思霖雨，未許無心出。蒼崖赤子，而今誰為蘇息。</p><p>昨夜涼透西風，玉繩晚澹，喜見歸鴻入。十二虛皇凝佇久，飛下陸離宸畫。繡卣使名，洪樞銜位，催綴新班立。旅常婀娜，要陪沙路清蹕。</p><p>賀新郎</p><p>壽洪雲巖</p><p>雲擁油幢碧。眷蓬萊、宿緣一紀，竟須公出。上界清高仙地位，耿耿為民還切。此自是、平生願力。雨後新飆涼如濯，喜湖山、千里皆生色。便乘此，問閶闔。</p><p>殷勤好與摩銅狄。炯精神、依然未老，鶴標龜息。造物生賢非無意，偏近中元時節。試記取、平園萊國。況有盤洲當家樣，酉年秋、拾級升樞極。繼盛事，看今日。</p><p>滿江紅</p><p>壽趙樞密</p><p>七莢新春，問底事、以人為日。記貞觀、鄭公恰至，名因人得。況是今朝生上相，老天著意尤端的。便喚為、人日豈徒哉，公人傑。</p><p>宇宙要，公扶植。善類要，公收拾。願我公千歲，長陪丹極。山立揚休人正健，耐寒綵勝篸華髮。看年年、天際不曾陰，真奇特。</p><p>水調歌頭</p><p>壽福王</p><p>某官慶輯皇家，祥開赤社。秋乃萬物所悅，</p><p>揆度正中；福者百順之名，若時並錫。天地其</p><p>壽，宗祏之休。敬陳樂府之詞，仰致閟宮之祝。</p><p>叔父茅封貴，先帝棣華親。平生為善最樂，夙德宛天人。玉葉金枝方茂，瑤沼丹壺如畫，光景鎮長新。五福一曰壽，萬象總皆春。正秋分，記初度，紱纏麟。傳宣來自絳闕，瑞採蔚輪囷。樂有鈞天九奏，尊有仙家九醞，翠釜紫駝珍。笑把南山指，還以祝嚴宸。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/2d8b24eb3fbc42059acf449aa9a8c41c></div><h1>徐理</h1><p>徐理</p><p>理號南溪，會稽人。紹定元年（1228）生。寶祐四年（1256）進士。與楊纘並稱知音。</p><p>瑞鶴仙</p><p>暮霞紅映沼。恨柳枝疏瘦，不禁風攪。投林數歸鳥。更枯莖敲荻，糝紅堆蓼。江寒浪小。雁來多、音書苦少。試看盡，水邊紅葉，不見有詩流到。</p><p>煩惱。憑闌人去，枕水亭空，路遙天杳。情深恨渺。無計訴與伊道。漏聲催，門外霜清風細，月色今宵最好。怎割捨，美景良時，等閒睡了。</p><h1>吳季子</h1><p>吳季子</p><p>季子字節卿，號裕軒，邵武人。登寶祐四年（1256）進士。歷沿江制置使幹官，國子監丞。</p><p>醉蓬萊</p><p>壽友人母</p><p>正淡煙疏雨，梅子黃時，清和天氣。阿母當年，暫輟瑤池會。霞帔星冠，霓旌羽纛，下碧霄雲際。恰與瞿曇，同時共日，降人間世。</p><p>裼寢開祥，斑衣祝壽，一種靈椿，兩枝仙桂。滿引玻璃，且向今宵醉。待看階庭，藍袍交映，奉板輿遊戲。到得蟠桃，熟時歸去，已三千歲。</p><p>念奴嬌</p><p>壽朋友</p><p>雪羅初試，過賜衣時節，才三四日。記得延陵公子宅，麟角當年新紱。半刺名家，一經奧學，是青雲人物。如何華髮，蒲輪未聘遺逸。</p><p>問訊怨鶴驚猿，不妨俱隱，且逍遙丈室。有子傳家經可教，況有東皋種秫。醉裡乾坤，間中日月，便是長生術。瑤池宴後，剩看幾度桃實。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/e4827681dc444a17909844637a285fbd></div><h1>何夢桂</h1><p>何夢桂</p><p>夢桂字巖叟，初名應祈，字申甫，淳安人。紹定元年（1228）生。鹹淳元年（1265），省試第一，廷試一甲三名。授台州軍事判官。鹹淳十年（1274）冬，監察御史。至元中，屢徵不起，築室小酉源，自號潛齋。有潛齋集。</p><p>聲聲慢</p><p>壽何思院母夫人</p><p>人間六月。好是王母瑤池，吹下冰雪。一片清涼，仙界蕊宮珠闕。金猊水沉未冷，看瑤階、九開蓂莢。尚記得，那年時手種，蟠桃千葉。</p><p>庭下阿兒痴絕。爭戲舞、綠袍環玦。笑捧金卮，滿砌蘭芽初茁。七十古來稀有，且高歌、萬事休說。天未老，尚看他、兒輩事業。</p><p>八聲甘州</p><p>壽徐信甫母夫人七秩</p><p>對芙蓉峰曉，雪初消、雲□靄煙霏。是阿誰壽母，紫鸞笙裡，玉液瓊枝。元是雲翹仙子，珥節度瑤池。手種碧蓮子，長記年時。</p><p>此地神仙宮闕，幾花封玉誥，金帔霞衣。但壽星堂上，七十古來稀。捧壽觴、莫辭滿飲，願年年、對鶴髮蛾眉。年年有，麻姑麟脯，王母玄梨。</p><p>又</p><p>送王野塘北歸。東魯王君野塘，以均房</p><p>招討經歷按蒞嚴陵，至旦再期矣。夾谷按察</p><p>籤事行部，識拔於稠眾人中，使下六邑，按</p><p>問髒狀，閱實以聞，自此聲譽獵獵如日起。</p><p>壬午秋，省臺檄交至，君奉命以往，閱歲而</p><p>後歸，歸則諸公已列剡交薦矣。方麾載道，</p><p>凡六七年間，蒙被休澤，而歌頌勳德於祖帳</p><p>之下，駢肩累跡，不特如老書生一人而已。</p><p>酌釣瀨之泉，磨錦峰之石，固不足以形容偉</p><p>績。濡毫染繭，為賦八聲甘州，姑記其際遇</p><p>之私，依戀之情云爾。試使善歌者為我歌</p><p>之，當使送君短長亭下者，皆為君墮淚也。</p><p>對千峰未曉，聽西風、吹角下譙樓。擁貔貅千騎，旌十里，送客芳洲。曾是燈棋月柝，贊畫坐清油。折盡長亭柳，莫系行舟。</p><p>憶昔相逢何處，看飛鴻雪跡，休更回頭。百年心事，長逐水東流。願君如游龍萬里，我如雲、終泊此林丘。相思夢，明年雁到，尚訊南州。</p><p>滿庭芳</p><p>初夏</p><p>燕子芹幹，龍孫籜老，綠陰深鎖林塘。午風庭院，人試薄羅裳。數盡落紅飛絮，摘青梅、煮酒初嘗。重門靜，一簾疏雨，消盡水沉香。</p><p>把當年團扇，恩情猶在，未是相忘。笑衰公鬢髮，早已蒼蒼。說與乘鸞綵女，看世間、多少炎涼。都休怨，百年一夢，且共醉霞觴。</p><p>踏莎行</p><p>夜月樓臺，夕陽庭院。都將前事思量遍。當初識面待尋常，爭知識後情如線。</p><p>只怕梅梢，參橫鬥轉。催人歸去天涯遠。斷腸當在別離時，未曾說著腸先斷。</p><p>摸魚兒</p><p>記年時、人人何處，長亭曾共尊酒。酒闌歸去行人遠，折不盡長亭柳。漸白首。待把酒送君，恰又清明後。青條似舊。問江北江南，離愁如我，還更有人否。</p><p>留不住，強把蔬盤瀹韭。行舟又報潮候。風急岸花飛盡也，一曲啼紅滿袖。春波皺。青草外，人間此恨年年有。留連握手。嘆人世相逢，百年歡笑，能得幾回又。</p><p>又</p><p>把人間、古今勳業，一時都付杯酒。青山行遍人華髮，老盡門前青柳。試回首。記曉雨征衫，又過年時後。相逢故舊。浪說南樓北，亭花縱好、能似少年否。</p><p>還自笑，應是山林厭韭。忘卻兒童迎候。興來謾學長沙舞，要舞更無長袖。眉休皺。歡笑外，風濤世上時時有。共君握手。且盡日尊前，相拌一醉，醉後明朝又。</p><p>意難忘</p><p>避暑林塘。數元戎小隊，一簇紅妝。旌雲影動，簾幕水沉香。金縷徹，玉肌涼。慢拍舞輕颺。更一般，輕弦細管，孤竹空桑。</p><p>風姨昨夜痴狂。向華峰吹落，雲錦天裳。波神藏不得，散作滿池芳。移彩鷁，柳陰傍。拚一醉淋浪。向晚來、歌闌飲散，月在紗窗。</p><p>喜遷鶯</p><p>留春不住。又早是清明，楊花飛絮。杜宇聲聲，黃昏庭院，那更半簾風雨。勸春且休歸去。芳草天涯無路。悄無語。倚闌干立盡，落紅無數。</p><p>誰愬。長門事，記得當年，曾趁梨園舞。霓羽香消，梁州聲歇，昨夢轉頭今古。金屋玉樓何在，尚有花鈿塵土。君不顧。怕傷心，休上危樓高處。</p><p>臨江仙</p><p>和毅齋見壽</p><p>十月江南風信早，梅枝早閟先春。田園剩得老來身。浪言陶處士，猶是晉朝臣。</p><p>人道革爻居四九，誰知數在邅迍。明年五十志當伸。低頭羞老婦，且結會稽盟。</p><p>滿江紅</p><p>春色三分，怎禁得、幾番風力。又早見、亭臺綠水，柳搖金色。滿眼春愁無著處，知心惟有幽禽識。望青山、目斷夕陽邊，孤雲隔。</p><p>琴酒我，成三一。湖外舫，山頭屐。且莫教春去，亂紅堆積。記得年時陪宴賞，重門深處桃花碧。待修書、欲寄楚天遙，無行客。</p><p>憶秦娥</p><p>傷離別。江南雁斷音書絕。音書絕。兩行珠淚，寸腸千結。</p><p>傷心長記中秋節。今年還似前年月。前年月。那知今夜，月圓人缺。</p><p>西江月</p><p>猶記春風庭院，柳陰深鎖簾帷。東君去後雨絲絲。空認紫騮嘶處。</p><p>夢斷簫臺無據，十年往事休追。忽然拈起舊來書。依舊長亭雙淚。</p><p>小重山</p><p>吹斷笙簫春夢寒。倚樓思往事，淚偷彈。別時容易見時難。相看處，惟有玉連環。</p><p>人在萬重山。近來應不似，舊時顏。重門深院柳陰間。曾攜手，休去倚危闌。</p><p>沁園春</p><p>壽夾谷書隱</p><p>光嶽儲精，宇宙呈祥，鍾英俊材。想春秋夾谷，前生夫子，婆娑南贍，見在如來。龍角標辰，蟾胎焴丙，好是生朝華宴開。笙歌裡，看兒童拜舞，春滿行臺。</p><p>重重好事相催。便對把黃封酌壽罍。更願公殿上，早紆袞繡，願公堂下，長戲衣萊。昨夜瑤池，親逢阿母，欲寄蟠桃桃始栽。三千歲，待開花結子，歲歲銜杯。</p><p>滿江紅</p><p>和王偉翁上巳</p><p>睡起紗窗，問春信、幾番風候。待去做、踏青鞋履，懶拈纖手。塵滿翠微低葉，離愁推去來還又。把菱花、獨對淚闌干，羞蓬首。</p><p>回鸞字，空懷袖。金縷曲，無心奏，記碧桃花下，夜參橫鬥。六幅羅裙香凝處，痕痕都是尊前酒。到如今、腸斷怕回頭，長門柳。</p><p>沁園春</p><p>江淮等處行尚書省參知政事高公，以至</p><p>元二十七年庚寅春提兵繇歙之淳，入長樂境，</p><p>平諸盜、越兩旬肅清，八月朔師還。山人何</p><p>某謹拜手歌沁園春持獻，以尾凱歌之後塵。</p><p>詞曰</p><p>袞衣繡裳，彤弓盧矢，山西將門。自雪嶺蓬婆，夷成坦道，炎州蜑獠，劃去連營。吳越兒童，江淮草木，七見元戎識姓名。爭知道，這一隅斗大，尚借麾</p><p>旌。</p><p>西風吹下天聲。看萬騎貔貅入井陘。彼山棚魍魎，雷霆震擊，海瀕赤子，天日開明。事業方來，乾坤無盡，千古英雄不偶生。從茲去，看雲臺翼軫，麟閣丹青。</p><p>水龍吟</p><p>和何逢原見壽</p><p>倚窗閒嗅梅花，霜風入袖寒初透。吾年如此，年年十月，見梅如舊。白髮青衫，蒼頭玄鶴，花前尊酒。問梅花與我，是誰瘦絕，正風雨、年時候。</p><p>不怕參橫月落，怕人生、芳盟難又。高樓何處，寒英吹落，玉龍休奏。前日花魁，後來羹鼎，總歸巖岫。但逋仙流落，詩香留與，孤山同壽。</p><p>酹江月</p><p>和江南惜春</p><p>三分春色，更消得風雨，幾番零落。年少不來春老去，空負省薇階藥。燕子飛忙，杜鵑啼殺，總為誰悲樂。臨春結綺，舊家何處樓閣。</p><p>一任年去年來，悵歌闌舞斷，塵生簾幕。千古雷塘渾一夢，人世到頭俱錯。百歲心期，一春光景，付與閒杯酌。青蛇猶在，莫教雷雨飛卻。</p><p>又</p><p>感舊再和前韻</p><p>問春何去，亂隨風飛墮，楊花籬落。羅襪香囊無覓處，誰有返魂靈藥。細柳重門，碧桃深巷，回首曾行樂。玉龍吟斷，夜深人在江閣。</p><p>因念璧月瓊枝，對玉人何處，繡簾珠幕。一半青銅塵滿匣，空撫鸞刀金錯。薇露煙銷，蓮膏花凝，不寐還孤酌。一春心事，總將愁裡消卻。</p><p>沁園春</p><p>和何逢原見壽</p><p>老去無心，看盡青山，山前暮雲。問重來海燕，烏衣安在，歸遼鶴，華表空存。世路悠悠，風塵渺渺，白髮相催烏兔頻。浮生事，算天涯海角，誰是閒人。</p><p>幾番甲子庚申。看青草年年秋又春。笑武陵源上，桃花未實，崑崙山下，瑤樹長新。霓羽飄零，蛾眉蕭颯，欲覓神仙隔兩塵。草堂在，但休教山鬼，夜半移文。</p><p>摸魚兒</p><p>邵清溪賦，效顰謾作</p><p>把心期、半生孤負。玉堂元在何處。朱弦彈絕無人聽，空操離鸞烈女。遇不遇。休更問、悠悠世事都如許。人生草露。看百歲勳名，青銅鬢影，撫劍淚如雨。</p><p>知誰語。落落江空歲暮。人間一夢今古。雷塘十</p><p>裡斜陽外，野草寒鴉無數。身世寓。聊爾耳、江山有恨誰堪付。冰心更苦。都說與梅花，參橫月落，一醉且歸去。</p><p>洞仙歌</p><p>答何君元壽詞</p><p>天涯何處，望蒼江渺渺。縱算解飛人不到。笑雙丸烏兔，兩鬢霜蓬，聊爾耳，那是人間三島。</p><p>黃粱初夢覺，起看孤雲，還自長歌自長嘯。不記桃源何地，橘渚何年，生涯事、惟有爐煙茶灶。問先生誰友，有白石青松，共成三老。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p3.pstatp.com/large/pgc-image/f254c8d531d64f5ca739b6be1b9db815></div><p>喜遷鶯</p><p>感春</p><p>東君別後。見說道花枝，也成消瘦。夜雨簾櫳，柳邊庭院，煩惱有誰撋就。猶記舊看承處，梅子枝頭如豆。最苦是，向重門人靜，月明時候。</p><p>知否。人不見，縱有音書，爭似重攜手。舊日沈</p><p>腰，如今潘鬢，怎奈許多僝僽。極目萬山深處，腸斷不堪回首。情寸寸，到如今，只在長亭煙柳。</p><p>沁園春</p><p>壽毅齋思院五十二歲</p><p>尚書當年，蓬矢桑弧，初度佳期。是詞林老虎，文場威鳳，人中祥瑞，天下英奇。太守買臣，中書坡老，五十二年回首非。人間事，且開眉一笑，醉倒金卮。</p><p>阿婆還憶年時。也曾趁鴻臚拜玉墀。念青襯荷葉，嫁衣尚在，青銅菱影，破鏡猶遺。半席寒氈，一官俯首，造物還應戲小兒。問天道，看是他誰戲我，我戲他誰。</p><p>八聲甘州</p><p>傷春</p><p>倚闌干立盡，看東風、吹度柳綿飛。怕杜鵑啼殺，江南雁杳，遊子何之。夢斷揚州芍藥，落盡簇紅絲。</p><p>歌吹今何在，一曲沾衣。</p><p>往事不堪重省，記柳邊深巷，花外幽墀。把菱花獨照，脂粉總慵施，悵春歸、留春未住，奈春歸、不管玉顏衰。傷心事，都將分付，榆砌苔磯。</p><p>又</p><p>再用韻述懷</p><p>自遼東鶴去，算何人、插得翅能飛。笑平生錯鑄，儒冠誤識，者也焉之。謾道寒蠶冰底，甕繭解成絲。何許絲千丈，補得龍衣。</p><p>鏡裡不堪勳業，縱夢中八翼，不到天墀。看墦間富貴，妻妾笑施施。對青山、千年不老，但梅花、頭白伴人衰。嚴陵路，年年潮水，不上漁磯。</p><p>賀新郎</p><p>和邵清溪自壽</p><p>世事渾無定。問人間、翻來覆去，阿誰能忍。海怒驚濤山相拍，選甚魚龍不任。看今古、英雄銷盡。</p><p>坐對青山閒白日，付長江、流送千年恨。天有意，唯何甚。</p><p>待將洗耳泉邊枕。正梅花、霜寒月白，鬥回西柄。自壽一觴花前醉，醉嚲彩幡金勝。笑兒輩、汾陽中令。倚遍層樓闌干曲，慨乾坤、渺渺青雲影。無限事，尊前興。</p><p>又</p><p>再用韻傷春</p><p>花落風初定。倚危闌、衷情慾愬，躊躇不忍。把酒問春無語，吹落游塵怎任。待淚雨、紅妝蔫盡。不道燕銜春將去，誤啼鵑、喚起年年恨。芳草路，人愁甚。</p><p>浮生一夢黃粱枕。且不妨、狂歌醉舞，麈談揮柄。金谷平泉俱塵土，誰是當年豪勝。但五柳、依然陶令。千古興亡東流水，望孤鴻、沒處殘陽影。無限意，傷春興。</p><p>又</p><p>三用韻寄舊宮怨</p><p>更靜鍾初定。卷珠簾、人人獨立，怨懷難忍。欲撥金猊添沉水，病力厭厭不任。任蝶粉、蜂黃消盡。亭北海棠還開否，縱金釵、猶在成長恨。花似我，瘦應甚。</p><p>淒涼無寐閒衾枕。看夜深、紫垣華蓋，低搖槓柄。重拂羅裳蹙金線，塵滿雙鴛花勝。孤負我、花期春令。不怕鏡中羞華髮，怕鏡中、舞斷孤鸞影。天盡處，悠悠興。</p><p>八聲甘州</p><p>感興</p><p>嘆人生聊爾，便晨風、翼倦也回飛。況自騎款段，欲追騏驥，千里安之。種得玄芝瑤草，不染滿頭絲。一醉梅花下，笑舞青衣。</p><p>說甚封侯萬里，待朱門畫戟，大第崇墀。人世何時□足，造物任隆施。怪周公、如今不夢，意周公、政自怪吾衰。歸來去，夕陽牛隴，夜月鷗磯。</p><p>洞仙歌</p><p>和何逢原見壽</p><p>青衫白髮，獨倚江樓小。待欲題詩壓崔顥。慨鳳台今在否，白鷺沙洲，芳草外、剩得閒身江表。</p><p>醉來疑夢裡，夢入梅花，歌徹青衣聽清窈。起看飛鴻沒盡，白鳥玄駒，誰能數、曹瞞袁紹。待明年、七十問何如，笑只是今朝，浣花堂老。</p><p>玉漏遲</p><p>和何君元壽梅</p><p>問春先開未，江南野水，得春初小。獨殿群芳，卻道花前開早。長苦冰霜壓盡，更說甚、風標清窈。些子好。孤香冷豔，有誰知道。</p><p>年年吹落還開，聽畫角樓頭，送他昏曉。何處玉堂，滿地蒼苔不掃。誰是肝腸鐵石，與共說、歲寒懷抱。花未老。無奈酒闌情好。</p><p>驀山溪</p><p>和雪</p><p>飛仙欲下，水殿嚴妝早。嬌澀怕春知，跨白虯、天門未曉。霓裳零亂，肌骨自清妍，梅簷月，柳橋風，世上紅塵杳。</p><p>重門深閉，忘卻山陰道。呼酒嚼瓊花，任醉來、玉山傾倒。無言相對，這歲暮心期，茅舍外，玉堂前，處處風流好。</p><p>又</p><p>再用韻</p><p>春工未覺，何處瓊英早。夜半剪銀河，到人間、樓臺初曉。霏霏脈脈，不是不多情，金帳暖，玉堂深，卻怪音塵杳。</p><p>天公謫下，暫落紅塵道。顏色自還憐，怕輕狂、隨風顛倒。冰心誰訴，但吹入梅花，明月地，白雲階，相照天寒好。</p><p>又</p><p>三用韻</p><p>蓬蓬窣窣，睡夢驚回早。誰為散天花，遍人間、夜深分曉。虛空幻出，富貴照乾坤，瓊萬頃，玉千株，莫道壺天杳。</p><p>平明三尺，不揀江南道。只怕不堅牢，被天工、小兒翻倒。凝冰泮水，世態總無恁，明日事，昨朝人，誰醜還誰好。</p><p>沁園春</p><p>壽何逢原北堂</p><p>孔蓋霓旌，月佩雲裳，人間女仙。問韶光九十，何如今待，明朝最處，好是明年。戲舞稱觴，一堂家慶，眼見兒孫曾又玄。奇絕處，看菱花白髮，不改朱顏。</p><p>當年手種紅蓮。笑幾度桑田滄海乾。想蟾胎煉就，紫皇靈藥，龍髯飛墮，玉女雲姘。青鳥重來，紅霞儼在，一曲雲和猶未閒。羞塵世，把蛾眉蟬鬢，空為誰妍。</p><p>浣溪沙</p><p>寄劉總管</p><p>細柳連營綠蔭重。暖風旗影颺蛇龍。晝閒吟思入千峰。</p><p>紫綬金牌人綠髮，繡薦絲轡馬青驄。會將三箭取侯封。</p><p>又</p><p>再用韻並簡二千戶</p><p>金紫山前山萬重。山高雲密下蒼龍。春來好雨遍三峰。</p><p>芳草郊原眠繭犢，垂楊營壘擊花驄。趣歸行有紫泥封。</p><p>蝶戀花</p><p>即景</p><p>風信花殘吹柳絮。柳外池塘，乳燕時飛度。漠漠輕雲山約住。半村煙樹鳩呼雨。</p><p>竹院深深深幾許。深處人閒，誰識閒中趣。彈徹瑤琴移玉柱。蒼苔滿地花陰午。</p><p>大江東去</p><p>自壽</p><p>半生習氣，被風霜、銷盡頭顱如許。七十年來都鑄錯，回首邯鄲何處。杜曲桑麻，柴桑鬆菊，歸計成遲暮。一樽自壽，不妨沉醉狂舞。</p><p>休問滄海桑田，看朱顏白髮，轉次全故。烏兔相催天也老，千古英雄壞土。汾水悲歌，雍江苦調，墮淚真兒女。興亡一夢，大江依舊東注。</p><p>玉漏遲</p><p>自壽</p><p>青衫華髮，對風霜、倚遍危樓孤嘯。惡浪平波，看盡世間多少。忘卻金閨故步，都付與、野花啼鳥。只自笑。悠悠心事，</p><p>無人知道。擾擾世路紅塵，看銷盡英雄，青山亦老。宇宙無窮，事業到頭誰了。高樓一聲書角，把千古、夢中吹覺。天欲曉。起看蕊梅春小。</p><p>又</p><p>和</p><p>自憐翠袖，向天寒、獨倚孤篁吟嘯。半世虛名，孤負白雲多少。欲問梅翁舊約，怕誤我、沙頭鷗鳥。時一笑。行行且止，人間蜀道。</p><p>休怪歲月無情，嘆塵世浮生，閒忙閒老。待趁黑頭，萬里封侯都了。今古勳名一夢，聽未徹、鈞天還覺。羌管曉。樓角曙星稀小。</p><p>水龍吟</p><p>和邵清溪詠梅見壽</p><p>分知白首天寒，千林搖落尋真隱。天工付與，冰肌雪骨，暗香寒凝。自許貞心，肯教色界，軟紅塵近。悵綠衣舞斷，參橫夢覺，依稀舊家猶認。</p><p>不為角聲吹落，向花前、為伊悲恨。玉堂茅舍，風流隨處，年年孤另。不是人間，肝腸鐵石，相逢休問。算知心、只許東風，漏洩一分春信。</p><p>八聲甘州</p><p>送呂總管</p><p>恨公來較晚，早歸朝、驄馬去難留。是朱輪華轂，聯珪疊組，家世公俟。今在玉堂深處，借重護偏州。好把青氈拂，奕世勳猷。</p><p>明日東津歸路，正梅花霜暖，春上枝頭。看連旗列鼓，送客下江樓。對雲山、千年不老，向樓前、閱盡幾行舟。留名在，嚴陵灘下，日夜東流。</p><p>傳言玉女</p><p>壽何逢原母夫人九十一</p><p>阿母今朝，飛下瓊樓金闕。先教玉女，為傳言細說。蟠桃手種，尚記此春時節。三千春後，開花初結。</p><p>宴罷瑤池，洗娥眉、已半雪。九旬偷度，笑韶光一映。仙翁日月，算與人間全別。從今一歲，年年三月。</p><p>最高樓</p><p>壽南山弟七旬</p><p>南山老，還記少陵詩。七十古來稀。清池擁出紅蕖墜，西風吹上碧梧枝。趁今朝，斟壽酒，記生時。也不羨、鯤鵬飛擊水。</p><p>也不羨、蛟龍行得雨。人世事，總危機。扶床正好看孫戲，舞衫不要笑兒痴。更壎篪，三老子，鬢如絲。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p9.pstatp.com/large/pgc-image/6135c42460e04233838425d24552e7ca></div><h1>趙必岊</h1><p>趙必岊</p><p>必岊字次山，號雲舍，趙崇嶓子。生紹定元年（1228）。年十七，舉淳祐四年（1244）進士。曾守撫州，歸裡。元人入侵，舉義抗戰，不利。隱汀州，逾年卒。</p><p>摸魚子</p><p>倚西風、招鴻送燕，年華今已如客。青奴一餉貪涼夢，昨夜酒紅無力。愁似織。聽鳴葉寒蟬，話到情無極。舞衣春入。嘆帶眼偷移，琴心不斷，襟袖舊時窄。</p><p>紅塵陌。誰寄佳人消息。任他珠網瑤瑟。金釵兩鬢霓裳曲，總是浪歌閒拍。長夜笛。且慢析輕勻，留醉酒壚側。煙青霧白。望殘照關河，睛雲樓閣，何處是秋色。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/6a04dd17aa9e4648bfe4af7a2a368311></div><h1>林自然</h1><p>林自然</p><p>自然，自號回陽子，淳祐間人。有長生指要篇。</p><p>西江月</p><p>二十餘年看訪道，經遊萬水千山。明師未遇肯安閒。幾度拈香一瓣。</p><p>幸遇至人說破，虛無妙用循環。工夫只在片時間。遍體神光燦爛。</p><p>酹江月</p><p>金丹合潮候圖</p><p>鑿開混沌，見錢塘南控、長江凝碧。今古詞人圖此景，誰解推原端的。歲去年來，日庚月申，因甚無差忒。如今說破，要知天地來歷。</p><p>道散有一強名，五行顛倒，互列乾坤歷。坎水逆流朝丙戶，隨月盈虧消息。氣到中秋，金能生水，倍湧千重雪。神仙妙用，與潮沒個差別。</p><div class=pgc-img><img alt="《全宋詞 2771卷》（966—984卷） 薛夢桂 潘希白 文及翁 林自然" onerror=errorimg.call(this); src=http://p1.pstatp.com/large/pgc-image/c3bfffa06575496998408d6c13d0c469></div></div></div><div class="post-meta meta-tags"><ul class=clearfix><li><a>全宋詞</a></li><li><a>2771</a></li><li><a>966</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/e260f201.html alt="《全宋詞 2771卷》（1153卷）樂笑翁《張炎》存詞302首" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8 style=border-radius:25px></a>
<a href=../../tw/%E7%A7%91%E5%AD%B8/e260f201.html title="《全宋詞 2771卷》（1153卷）樂笑翁《張炎》存詞302首">《全宋詞 2771卷》（1153卷）樂笑翁《張炎》存詞302首</a></li><hr><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E9%81%8A%E6%88%B2/ff6223a5.html alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c3ddc1e5128549e699ad70955e1e17a1 style=border-radius:25px></a>
<a href=../../tw/%E9%81%8A%E6%88%B2/ff6223a5.html title="《全宋詞 2771卷》（1661—1665卷）賀鑄 洪茶 洪皓 洪惠英 洪邁">《全宋詞 2771卷》（1661—1665卷）賀鑄 洪茶 洪皓 洪惠英 洪邁</a></li><hr><li><a href=../../tw/%E7%A7%91%E6%8A%80/fcfdb485.html alt="《全宋詞 2771卷》（1323卷）此身將過浙江東。夢魂先在鑑湖中。" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9f0a635044ce42539f7ce98accaa35d2 style=border-radius:25px></a>
<a href=../../tw/%E7%A7%91%E6%8A%80/fcfdb485.html title="《全宋詞 2771卷》（1323卷）此身將過浙江東。夢魂先在鑑湖中。">《全宋詞 2771卷》（1323卷）此身將過浙江東。夢魂先在鑑湖中。</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr><li><a href=../../tw/%E9%81%8A%E6%88%B2/6dba71c.html alt="《全宋詞 2771卷》（1821—1842卷）李清照 李洤 李璮 李商英李演" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/6dba71c.html title="《全宋詞 2771卷》（1821—1842卷）李清照 李洤 李璮 李商英李演">《全宋詞 2771卷》（1821—1842卷）李清照 李洤 李璮 李商英李演</a></li><hr><li><a href=../../tw/%E9%81%8A%E6%88%B2/d74f15b.html alt="《全宋詞 2771卷》（2121—2130卷） 史浩 史介翁 史深 史愚 史鑄" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/4e7e91e7992d4125b66839fdbf54d1cb style=border-radius:25px></a>
<a href=../../tw/%E9%81%8A%E6%88%B2/d74f15b.html title="《全宋詞 2771卷》（2121—2130卷） 史浩 史介翁 史深 史愚 史鑄">《全宋詞 2771卷》（2121—2130卷） 史浩 史介翁 史深 史愚 史鑄</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>