<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 《共計900卷》（87——91卷） | 极客快訊</title><meta property="og:title" content="全唐詩 《共計900卷》（87——91卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/dfic-imagehandler/e60246e7-cefd-483e-b452-d9432173e049"><link rel=alternate hreflang=x-default href=https://geekbank.cf/tw/%e9%81%8a%e6%88%b2/19c92b6.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/19c92b6.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/19c92b6.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/19c92b6.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/19c92b6.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/19c92b6.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/19c92b6.html><link rel=canonical href=https://geekbank.cf/tw/%e9%81%8a%e6%88%b2/19c92b6.html><meta property="article:published_time" content="2020-10-29T20:47:21+08:00"><meta property="article:modified_time" content="2020-10-29T20:47:21+08:00"><meta name=Keywords content><meta name=description content="全唐詩 《共計900卷》（87——91卷）"><meta name=author content="极客快訊"><meta property="og:url" content="/tw/%E9%81%8A%E6%88%B2/19c92b6.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 《共計900卷》（87——91卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p class=ql-align-center><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。曹雪芹的祖父曹寅奉旨刊刻《全唐詩》，全書架構在明代胡震亨《唐音統籤》和清代季振宜 《唐詩》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《帝王》、《后妃》作品列首，《樂章》、《 樂府》次之，又以年代為限，列出唐代詩人，接著是《聯句》、《逸句》、《名媛 》、《僧》、《道士》、《仙》、《神》、《鬼》、《怪》、《夢》、《諧謔》、《判》、《歌》等。</p><div class=pgc-img><img alt="全唐詩 《共計900卷》（87——91卷）" onerror=errorimg.call(this); src=http://p1.pstatp.com/large/dfic-imagehandler/e60246e7-cefd-483e-b452-d9432173e049><p class=pgc-img-caption></p></div><p class=ql-align-center><strong>目錄</strong>：卷087張說 卷088張說 卷089張說 卷090張均 卷091韋嗣立</p><h1 class=ql-align-center><strong>卷087張說</strong></h1><p>卷八十七</p><p>卷87_1「奉和聖制登驪山矚眺應制」張說</p><p>寒山上半空，臨眺盡寰中。是日巡遊處，晴光遠近同。</p><p>川明分渭水，樹暗辨新豐。巖壑清音暮，天歌起大風。</p><p>卷87_2「奉和聖制幸白鹿觀應制」張說</p><p>洞府寒山曲，天遊日旰回。披雲看石鏡，拂雪上金臺。</p><p>竹徑龍驂下，鬆庭鶴轡來。雙童還獻藥，五色耀仙材。</p><p>卷87_3「奉和聖制送金城公主適西蕃應制」張說</p><p>青海和親日，潢星出降時。戎王子婿寵，漢國舅家慈。</p><p>春野開離宴，雲天起別詞。空彈馬上曲，詎減鳳樓思。</p><p>卷87_4「奉和同皇太子過慈恩寺應制二首」張說</p><p>翼翼宸恩永，煌煌福地開。離光升寶殿，震氣繞香臺。</p><p><span>上界</span>幡花合，中天伎樂來。願君無量壽，仙樂屢徘徊。</p><p>朗朗神居峻，軒軒瑞象威。聖君成願果，太子拂天衣。</p><p>至樂三靈會，深仁四皓歸。還聞渦水曲，更繞白雲飛。</p><p>卷87_5「侍宴武三思山第應制賦得風字」張說</p><p>樑王池館好，曉日鳳樓通。竹町羅千衛，蘭筵降兩宮。</p><p>清歌芳樹下，妙舞落花中。臣覺筵中聽，還如大國風。</p><p>卷87_6「奉和聖制過寧王宅應制」張說</p><p>進酒忘憂觀，簫韶喜降臨。帝堯敦族禮，王季友兄心。</p><p>竹院龍鳴笛，梧宮鳳繞林。大風將小雅，一字盡千金。</p><p>卷87_7「奉和聖制同玉真公主過大哥山池題石壁應制」張說</p><p>綠竹初成苑，丹砂欲化金。乘龍與驂鳳，歌吹滿山林。</p><p>爽氣凝情迥，寒光映浦深。忘憂題此觀，為樂賞同心。</p><p>卷87_8「奉和聖制賜王公千秋鏡應制」張說</p><p>寶鏡頒神節，凝規寫聖情。千秋題作字，長壽帶為名。</p><p>月向天邊下，花從日裡生。不承懸象意，誰辨照心明。</p><p>卷87_9「奉和聖制經鄒魯祭孔子應制」張說</p><p>孔聖家鄒魯，儒風藹典墳。龍驂回舊宅，鳳德詠餘芬。</p><p>入室神如在，升堂樂似聞。懸知一王法，今日待明君。</p><p>卷87_10「侍宴蘘荷亭應制」張說</p><p>迴鑾青嶽觀，帳殿紫煙峰。仙路迎三鳥，雲衢駐兩龍。</p><p>園林看化塔，壇墠識餘封。山外聞簫管，還如天上逢。</p><p>卷87_11「侍宴滻水賦得濃字」張說</p><p>千行發御柳，一葉下仙筇。青浦宸遊至，朱城佳氣濃。</p><p>雲霞交暮色，草樹喜春容。藹藹天旗轉，清笳入九重。</p><p>卷87_12「奉和聖制同劉晃喜雨應制」張說</p><p>青氣含春雨，知從岱嶽來。行雲避師出，灑雨待車回。</p><p>厭浥塵清道，空濛柳映臺。最宜三五夜，晴月九重開。</p><p>卷87_13「奉和聖制觀拔河俗戲應制」張說</p><p>今歲好拖鉤，橫街敞御樓。長繩繫日住，貫索挽河流。</p><p>鬥力頻催鼓，爭都更上籌。春來百種戲，天意在宜秋。</p><p>卷87_14「奉和聖制途次陝州應制」張說</p><p>周召嘗分陝，詩書空復傳。何如萬乘眷，追賞二南篇。</p><p>郡帶洪河側，宮臨大道邊。洛城將日近，佳氣滿山川。</p><p>卷87_15「奉和聖制野次喜雪應制」張說</p><p>寒更玉漏催，曉色御前開。泱漭雲陰積，氤氳風雪回。</p><p>山知銀作甕，宮見璧成臺。欲驗豐年象，飄搖仙藻來。</p><p>卷87_16「奉和聖制溫泉言志應制」張說</p><p>溫谷媚新豐，驪山橫半空。湯池薰水殿，翠木暖煙宮。</p><p>起疾逾仙藥，無私合聖功。始知堯舜德，心與萬人同。</p><p>卷87_17「皇帝降誕日集賢殿賜宴」張說</p><p>仲秋金帝起，五日土行昭。瑞表壬寅露，光傳甲子宵。</p><p>陰風吹大澤，夢日照昌朝。不獨華封老，千年喜祝堯。</p><p>卷87_18「晦日詔宴永穆公主亭子賦得流字」張說</p><p>堂邑山林美，朝恩晦日遊。園亭含淑氣，竹樹繞春流。</p><p>舞席千花妓，歌船五彩樓。群歡與王澤，歲歲滿皇州。</p><p>卷87_19「恩制賜食於麗正殿書院宴賦得林字」張說</p><p>東壁圖書府，西園翰墨林。誦詩聞國政，講易見天心。</p><p>位竊和羹重，恩叨醉酒深。緩歌春興曲，情竭為知音。</p><p>卷87_20「羽林恩召觀御書王太尉碑」張說</p><p>隴首名公石，來承聖札歸。魚龍生意態，鉤劍動鋩輝。</p><p>字得神明保，詞慚少女徽。誰家羽林將，又逐鳳書飛。</p><p>卷87_21「東都酺宴四首」張說</p><p>重華升寶曆，軒帝眇閒居。政成天子孝，俗返上皇初。</p><p>忘味因觀樂，歡心寄合酺.自憐疲馬意，戀戀主恩餘。</p><p>朱城塵曀滅，翠幕景情開。震震靈鼉起，翔翔舞鳳來。</p><p>雕盤裝草樹，綺乘結樓臺。共喜光華日，酣歌捧玉杯。</p><p>曉月調金闕，朝暾對玉盤。爭馳群鳥散，鬥伎百花團。</p><p>遇聖人知幸，承恩物自歡。洛橋將舉燭，醉舞拂歸鞍。</p><p>愷宴惟今席，餘歡殊未窮。入雲歌嫋嫋，向日伎叢叢。</p><p>駛管催酣興，留關待曲終。長安若為樂，應與萬方同。</p><p>卷87_22「道家四首奉敕撰」張說</p><p>金壇啟曙闈，真氣肅微微。落月銜仙竇，初霞拂羽衣。</p><p>香隨龍節下，雲逐鳳簫飛。暫住蓬萊戲，千年始一歸。</p><p>窈窕流精觀，深沉紫翠庭。金奩調上藥，寶案讀仙經。</p><p>作賦看神雨，乘槎辨客星。只應謝人俗，輕舉託雲輧。</p><p>金爐承道訣，玉牒啟玄機。雲逐笙歌度，星流宮殿飛。</p><p>乘風嬉浩蕩，窺月弄光輝。唯有三山鶴，應同千載歸。</p><p>道記開中籙，真官表上清。焚香三鳥至，煉藥九仙成。</p><p>天上靈書下，空中妙伎迎。迎來出煙霧，渺渺戲蓬瀛。</p><p>卷87_23「鳳樓尋勝地」張說</p><p>西掖持醇酒，東山就白雲。開軒綠池映，命席紫蘭芬。</p><p>舞度花為伴，鶯來管作群。太平多樂事，春物共氛氳。</p><p>卷87_24「幽州夜飲」張說</p><p>涼風吹夜雨，蕭瑟動寒林。正有高堂宴，能忘遲暮心。</p><p>軍中宜劍舞，塞上重笳音。不作邊城將，誰知恩遇深。</p><p>卷87_25「崔禮部園亭得深字」張說</p><p>窈窕留清館，虛徐步晚陰。水連伊闕近，樹接夏陽深。</p><p>柳蔓憐垂拂，藤梢愛上尋。訝君軒蓋侶，非復俗人心。</p><p>卷87_26「送鄭大夫惟忠從公主入蕃」張說</p><p>鳳吹遙將斷，龍旗送欲還。傾都邀節使，傳酌緩離顏。</p><p>春磧沙連海，秋城月對關。和戎因賞魏，定遠莫辭班。</p><p>卷87_27「送崔二長史日知赴潞州」張說</p><p>東山懷臥理，南省悵悲翁。共見前途促，何知後會同。</p><p>莫輕一筵宴，明日半成空。況爾新離闕，思歸迷夢中。</p><p>卷87_28「同賀八送兗公赴荊州」張說</p><p>疇昔同聲友，騫飛出鳳池。風雲一蕩薄，日月屢參差。</p><p>此別黃葉下，前期安可知。誰憐楚南樹，不為歲寒移。</p><p>卷87_29「餞唐州高使君」張說</p><p>常時好閒獨，朋舊少相過。及爾宣風去，方嗟別日多。</p><p>淮流春晼晚，江海路蹉跎。百歲屢分散，歡言復幾何。</p><p>卷87_30「送王晙自羽林赴永昌令」張說</p><p>將星移北洛，神雨避東京。為負剛腸譽，還追強項名。</p><p>白雲向伊闕，黃葉散昆明。多謝絃歌宰，稀聞桴鼓聲。</p><p>卷87_31「同王僕射山亭餞岑廣武羲得言字」張說</p><p>聞道長岑令，奮翼宰旅門。長安東陌上，送客滿朱軒。</p><p>琴爵留佳境，山池借好園。茲遊恨不見，別後綴離言。</p><p>卷87_32「送任御史江南發糧以賑河北百姓」張說</p><p>河朔人無歲，荊南義廩開。將興泛舟役，必仗濟川才。</p><p>夜月臨江浦，春雲歷楚臺。調飢坐相望，繡服幾時回。</p><p>卷87_33「送王尚一嚴嶷二侍御赴司馬都督軍」張說</p><p>漢掖通沙塞，邊兵護草腓。將行司馬令，助以鐵冠威。</p><p>白露鷹初下，黃塵騎欲飛。明年春酒熟，留酌二星歸。</p><p>卷87_34「送李問政河北簡兵」張說</p><p>斗酒貽朋愛，躊躕出御溝。依然四牡別，更想八龍遊。</p><p>密親仕燕冀，連年邇寇讎。因君閱河朔，垂淚語幽州。</p><p>卷87_35「送薛植入京」張說</p><p>青組言從史，鴻都忽見求。款言人向老，飲別歲方秋。</p><p>彷彿長安陌，平生是舊遊。何時復相遇，宛在水中流。</p><p>卷87_36「相州前池別許鄭二判官景先神力」張說</p><p>數步圓塘水，雙鴻戢羽儀。一飛喬木上，一返故林垂。</p><p>澹泊含秋景，虛明抱夜規。無因留絕翰，雲海意差池。</p><p>卷87_37「嶽州宴別潭州王熊二首」張說</p><p>絲管清且哀，一曲傾一杯。氣將然諾重，心向友朋開。</p><p>古木無生意，寒雲若死灰。贈君芳杜草，為植建章臺。</p><p>縉雲連省閣，溝水遽西東。然諾心猶在，榮華歲不同。</p><p>孤城臨楚塞，遠樹入秦宮。誰念三千里，江潭一老翁。</p><p>卷87_38「廣州蕭都督入朝過嶽州宴餞得冬字」張說</p><p>孤城抱大江，節使往朝宗。果是臺中舊，依然水上逢。</p><p>京華遙比日，疲老颯如冬。竊羨能言鳥，銜恩向九重。</p><p>卷87_39「嶽州別姚司馬紹之制許歸侍」張說</p><p>和玉悲無已，長沙宦不成。天從扇枕願，人遂倚門情。</p><p>方外懷司馬，江東憶步兵。問君棲泊處，空嶺夜猿驚。</p><p>卷87_40「送嶽州李十從軍桂州」張說</p><p>送客之江上，其人美且才。風波萬里闊，故舊十年來。</p><p>劍拔蛟隨斷，弓張鳥自摧。陽橋書落落，驛馬定先回。</p><p>卷87_41「嶽州別趙國公王十一琚入朝」張說</p><p>昔濫貂蟬長，同承雨露霏。今參魚鱉守，望美洞庭歸。</p><p>浦樹懸秋影，江雲燒落輝。離魂似征帆，恆往帝鄉飛。</p><p>卷87_42「嶽州別子均」張說</p><p>離筵非燕喜，別酒正銷魂。念汝猶童孺，嗟予隔遠藩。</p><p>津亭拔心草，江路斷腸猿。他日將何見，愁來獨倚門。</p><p>卷87_43「端州別高六戩」張說</p><p>異壤同羈竄，途中喜共過。愁多時舉酒，勞罷或長歌。</p><p>南海風潮壯，西江瘴癘多。於焉復分手，此別傷如何。</p><p>卷87_44「南中別蔣五岑向青州」張說</p><p>老親依北海，賤子棄南荒。有淚皆成血，無聲不斷腸。</p><p>此中逢故友，彼地送還鄉。願作楓林葉，隨君度洛陽。</p><p>卷87_45「南中別陳七李十」張說</p><p>二年共遊處，一旦各西東。請君聊駐馬，看我轉徵蓬。</p><p>畫鷁愁南海，離駒思北風。何時似春雁，雙入上林中。</p><p>卷87_46「南中別王陵成崇」張說</p><p>握手與君別，歧路贈一言。曹卿禮公子，楚媼饋王孫。</p><p>倏爾生六翮，翻飛戾九門。常懷客鳥意，會答主人恩。</p><p>卷87_47「嶺南送使」張說</p><p>秋雁逢春返，流人何日歸。將餘去國淚，灑子入鄉衣。</p><p>飢狖啼相聚，愁猿喘更飛。南中不可問，書此示京畿。</p><p>卷87_48「幽州別陰長河行先」張說</p><p>惠好交情重，辛勤世事多。荊南久為別，薊北遠來過。</p><p>寄目雲中鳥，留歡酒上歌。影移春復間，遲暮兩如何。</p><p>卷87_49「和朱使欣道峽似巫山之作」張說</p><p>江如曉天淨，石似暮霞張。征帆一流覽，宛若巫山陽。</p><p>楚客思歸路，秦人謫異鄉。猿鳴孤月夜，再使淚沾裳。</p><p>卷87_50「和朱使欣二首」張說</p><p>南土多為寇，西江盡畏途。山行阻篁竹，水宿礙萑蒲。</p><p>使越才應有，徵蠻力豈無。空傳人贈劍，不見虎銜珠。</p><p>江勢連山遠，天涯此夜愁。霜空極天靜，寒月帶江流。</p><p>思起南征棹，文高北望樓。自憐如墜葉，泛泛侶仙舟。</p><p>卷87_51「過庾信宅」張說</p><p>蘭成追宋玉，舊宅偶詞人。筆湧江山氣，文驕雲雨神。</p><p>包胥非救楚，隨會反留秦。獨有東陽守，來嗟古樹春。</p><p>卷87_52「盧巴驛聞張御史張判官欲到不得待留贈之」張說</p><p>旅竄南方遠，傳聞北使來。舊庭知玉樹，合浦識珠胎。</p><p>白髮因愁改，丹心託夢回。皇恩若再造，為憶不然灰。</p><p>卷87_53「南中贈高六戩」張說</p><p>北極辭明代，南溟宅放臣。丹誠由義盡，白髮帶愁新。</p><p>鳥墜炎洲氣，花飛洛水春。平生歌舞席，誰憶不歸人。</p><p>卷87_54「嶽州山城」張說</p><p>山城豐日暇，閉戶見天心。東曠迎朝色，西樓引夕陰。</p><p>書觀千載近，學靜二毛深。忽有南風至，吹君堂上琴。</p><p>卷87_55「和尹懋秋夜遊灉湖」張說</p><p>灉湖佳可遊，既近復能幽。林裡棲精舍，山間轉去舟。</p><p>雁飛江月冷，猿嘯野風秋。不是迷鄉客，尋奇處處留。</p><p>卷87_56「與趙冬曦尹懋子均登南樓」張說</p><p>危樓瀉洞湖，積水照城隅。命駕邀漁火，通家引鳳雛。</p><p>山晴紅蕊匝，洲曉綠苗鋪。舉目思鄉縣，春光定不殊。</p><p>卷87_57「遊灉湖上寺」張說</p><p>湖上奇峰積，山中芳樹春。何知絕世境，來遇賞心人。</p><p>清舊巖前樂，呦嚶鳥獸馴。靜言觀聽裡，萬法自成輪。</p><p>卷87_58「晦日」張說</p><p>晦日嫌春淺，江浦看湔衣。道傍花欲合，枝上鳥猶稀。</p><p>共憶浮橋晚，無人不醉歸。寄書題此日，雁過洛陽飛。</p><p>卷87_59「湘州九日城北亭子」張說</p><p>西楚茱萸節，南淮戲馬臺。寧知沅水上，復有菊花杯。</p><p>亭帳憑高出，親朋自遠來。短歌將急景，同使興情催。</p><p>卷87_60「翻著葛巾呈趙尹」張說</p><p>昔日接z5倒，今我葛巾翻。宿酒何時醒，形骸不復存。</p><p>忽聞有嘉客，躧步出閒門。桃花春徑滿，誤識武陵源。</p><p>卷87_7「戲題草樹」張說</p><p>忽驚石榴樹，遠出渡江來。戲問芭蕉葉，何愁心不開。</p><p>微霜拂宮桂，悽吹掃庭槐。榮盛更如此，慚君獨見哀。</p><p>卷87_8「嶽州贈廣平公宋大夫」張說</p><p>亞相本時英，歸來複國楨。朝推長孺直，野慕隱之清。</p><p>傳節還閩嶂，皇華入漢京。寧思江上老，歲晏獨無成。</p><p>卷87_9「和魏僕射還鄉」張說</p><p>富貴還鄉國，光華滿舊林。秋風樹不靜，君子嘆何深。</p><p>故老空懸劍，鄰交日散金。眾芳搖落盡，獨有歲寒心。</p><p>卷87_10「和張監觀赦」張說</p><p>日御臨雙闕，天街儼百神。雷茲作解氣，歲復建寅春。</p><p>喜候開星驛，歡聲發市人。金環能作賦，來入管絃聲。</p><p>卷87_11「寄天台司馬道士」張說</p><p>世上求真客，天台去不還。傳聞有仙要，夢寐在茲山。</p><p>朱闕青霞斷，瑤堂紫月閒。何時枉飛鶴，笙吹接人間。</p><p>卷87_12「下江南向夔州」張說</p><p>天明江霧歇，洲浦棹歌來。綠水逶迤去，青山相向開。</p><p>城臨蜀帝祀，雲接楚王臺。舊知巫山上，遊子共徘徊。</p><p>卷87_13「還至端州驛前與高六別處」張說</p><p>舊館分江日，悽然望落暉。相逢傳旅食，臨別換征衣。</p><p>昔記山川是，今傷人代非。往來皆此路，生死不同歸。</p><p>卷87_14「四月一日過江赴荊州」張說</p><p>春色沅湘盡，三年客始回。夏雲隨北帆，同日過江來。</p><p>水漫荊門出，山平郢路開。比肩羊叔子，千載豈無才。</p><p>卷87_15「湘州北亭」張說</p><p>人務南亭少，風煙北院多。山花迷徑路，池水拂藤蘿。</p><p>萍散魚時躍，林幽鳥任歌。悠然白雲意，乘興抱琴過。</p><p>卷87_16「荊州亭入朝」張說</p><p>巫山雲雨峽，湘水洞庭波。九辨人猶擯，三秋雁始過。</p><p>旃裘吳地盡，髫薦楚言多。不果朝宗願，其如江漢何。</p><p>卷87_17「嶽州守歲」張說</p><p>除夜清樽滿，寒庭燎火多。舞衣連臂拂，醉坐合聲歌。</p><p>至樂都忘我，冥心自委和。今年只如此，來歲知如何。</p><p>卷87_18「詠塵」張說</p><p>仙浦生羅襪，神京染素衣。裨山期益峻，照日幸增輝。</p><p>夕伴龍媒合，朝遊鳳輦歸。獨憐範甑下，思繞畫樑飛。</p><p>卷87_19「闕題」張說</p><p>婚禮知無賀，承家嘆有輝。親迎驥子躍，吉兆鳳雛飛。</p><p>溫席開華扇，樑門換褧衣。遙思桃李日，應賦採蘋歸。</p><p>卷87_20「深渡驛」張說</p><p>旅泊青山夜，荒庭白露秋。洞房懸月影，高枕聽江流。</p><p>猿響寒巖樹，螢飛古驛樓。他鄉對搖落，並覺起離憂。</p><p>卷87_21「惠文太子輓歌二首」張說</p><p>碣館英靈在，瑤山美諡尊。剪桐悲曩戲，攻玉愴新恩。</p><p>宮仗傳馳道，朝衣送國門。千秋谷門外，明月照西園。</p><p>樑國深文雅，淮王愛道仙。帝歡同宴日，神奪上賓年。</p><p>旒旐飛行樹，帷宮宿野煙。指言君愛弟，揮淚滿山川。</p><p>卷87_22「節義太子楊妃輓歌二首」張說</p><p>西華三公族，東闈五可才。玉環初受慶，金玦反逢災。</p><p>桂殿花空落，桐園月自開。朝雲將暮雨，長繞望思臺。</p><p>昔日三朝路，逶迤四望車。繡腰長命綺，隱髻連枝花。</p><p>今春戾園樹，索然無歲華。共傷千載後，惟號一王家。</p><p>卷87_23「韋譙公輓歌二首」張說</p><p>五瑞分王國，雙珠映後家。文飛書上鳳，武結笥中蛇。</p><p>出豫榮前馬，回鸞喪後車。袞衣將錫命，泉路有光華。</p><p>國騁雙騏驥，庭儀兩鳳凰。將星連相位，玉樹伴金鄉。</p><p>歌舞侯家豔，軒裘戚里光。安知杜陵下，碑版已相望。</p><p>卷87_24「右丞相蘇公輓歌二首」張說</p><p>王宰丹青化，春卿禮樂才。緇衣傳舊職，華袞贈新哀。</p><p>路泣群官送，山嘶駟馬回。佳辰無白日，賓閣有青苔。</p><p>門歌出野田，冠帶寢窮泉。萬事皆身外，平生尚目前。</p><p>西垣紫泥綍，東嶽白雲篇。自惜同聲處，從今遂絕弦。</p><p>卷87_25「崔尚書輓詞」張說</p><p>相宅隆坤寶，承家佔海封。庭中男執雁，門外女乘龍。</p><p>鳴玉遊三省，摐金侍九重。一朝賓客散，留劍在青松。</p><p>卷87_26「右侍郎集賢院學士徐公輓詞二首」張說</p><p>才美臨淄北，名高淮海東。羽儀三省遍，漁獵五車通。</p><p>玉殿孤新榜，珠英落舊叢。徒懸一寶劍，何處訪徐公。</p><p>嘆息書林友，才華天下選。並賦三陽宮，集詩集賢殿。</p><p>具物衣如在，咄嗟長不見。既哀薤露詞，豈忘平生眷。</p><p>卷87_27「崔司業輓歌二首」張說</p><p>海岱英靈氣，膠庠禮樂資。風流滿天下，人物擅京師。</p><p>疾起揚雄賦，魂遊謝客詩。從今好文主，遺恨不同時。</p><p>象設存華館，威儀下墓田。鳳池傷舊草，麟史泣遺編。</p><p>帷蓋墟煙沒，幹旌隴日懸。古來埋玉樹，流恨滿山川。</p><p>卷87_28「李工部輓歌三首」張說</p><p>錦帳為郎日，金門待詔時。楊宮先上賦，柏殿幾連詩。</p><p>瞬息琴歌斷，淒涼簫挽悲。那堪霸陵岸，回首望京師。</p><p>宅兆西陵上，平生雅志從。城臨丹闕近，山望白雲重。</p><p>會葬知元伯，看碑識蔡邕。無由接神理，揮涕向青松。</p><p>常時好賓客，永日對絃歌。是日歸泉下，傷心無奈何。</p><p>墓庭人已散，祭處鳥來過。碑石生苔蘚，榮名豈復多。</p><p>卷87_29「贈工部尚書馮公輓歌三首」張說</p><p>忠鯁難為事，平生盡畏途。如弦心自直，秀木勢恆孤。</p><p>詔葬南陵道，神遊北斗樞。貴門傳萬石，餘慶在雙珠。</p><p>爵位題龍旐，威儀出鳳城。路傍人泣送，門外馬嘶迎。</p><p>萬事非吾有，千悲是世情。昔焉稱夏日，今也諡冬卿。</p><p>窅然長夜臺，舉世可哀哉。泉戶一朝閉，松風四面來。</p><p>石碑填駮蘚，珠服聚塵埃。誰言遼東鶴，千年往復回。</p><p>卷87_30「徐高御輓歌」張說</p><p>蒲密遙千載，鳴琴始一追。公卿傳世範，仁義續靈基。</p><p>不待南遊祿，何先北帝期。玉棺從此閉，金鼎代相欺。</p><p>卷87_31「奉和聖制春日幸望春宮應制」張說</p><p>別館芳菲上苑東，飛花澹盪御筵紅。城臨渭水天河靜，</p><p>闕對南山雨露通。繞殿流鶯凡幾樹，當蹊亂蝶許多叢。</p><p>春園既醉心和樂，共識皇恩造化同。</p><p>卷87_32「侍宴隆慶池應制」張說</p><p>靈池月滿直城隈，黻帳天臨御路開。東沼初陽疑吐出，</p><p>南山曉翠若浮來。魚龍百戲紛容與，鳧鷁雙舟較溯洄。</p><p>願似金堤青草馥，長承瑤水白雲杯。</p><p>卷87_33「奉和聖制春日出苑應制（一作矚目應令，一作明皇詩）」張說</p><p>禁林豔裔發青陽，春望逍遙出畫堂。雨洗亭皋千畝綠，</p><p>風吹梅李一園香。鶴飛不去隨青管，魚躍翻來入彩航。</p><p>睿賞歡承天保定，遒文更睹日重光。</p><p>卷87_34「扈從溫泉宮獻詩」張說</p><p>溫泉啟蟄氣氛氳，渭浦歸鴻日數群。騎仗聯聯環北極，</p><p>鳴笳步步引南薰。鬆間彩殿籠佳氣，山上朱旗繞瑞雲。</p><p>不知遠夢華胥國，何如親奉帝堯君。</p><p>卷87_35「三月三日詔宴定昆池宮莊賦得筵字」張說</p><p>鳳凰樓下對天泉，鸚鵡洲中匝管絃。舊識平陽佳麗地，</p><p>今逢上巳盛明年。舟將水動千尋日，幕共林橫兩岸煙。</p><p>不降玉人觀禊飲，誰令醉舞拂賓筵。</p><p>卷87_36「先天應令」張說</p><p>三陽麗景早芳辰，四序嘉園物候新。梅花百般障行路，</p><p>垂柳千條暗回津。鳥驚直為飛風葉，魚躍都由怯岸人。</p><p>唯願聖主南山壽，何愁不賞萬年春。</p><p>卷87_37「舞馬千秋萬歲樂府詞三首」張說</p><p>金天誕聖千秋節，玉醴還分萬壽觴。試聽紫騮歌樂府，</p><p>何如騄驥舞華岡。連鶱勢出魚龍變，躞蹀驕生鳥獸行。</p><p>歲歲相傳指樹日，翩翩來伴慶雲翔。</p><p>聖皇至德與天齊，天馬來儀自海西。腕足徐行拜兩膝，</p><p>繁驕不進踏千蹄。髤髵奮鬣時蹲踏，鼓怒驤身忽上躋。</p><p>更有銜杯終宴曲，垂頭掉尾醉如泥。</p><p>遠聽明君愛逸才，玉鞭金翅引龍媒。不因茲白人間有，</p><p>定是飛黃天上來。影弄日華相照耀，噴含雲色且裴徊。</p><p>莫言闕下桃花舞，別有河中蘭葉開。</p><p>卷87_38「同趙侍御巴陵早春作」張說</p><p>江上春來早可觀，巧將春物妒餘寒。水苔共繞留烏石，</p><p>花鳥爭開鬥鴨欄。佩勝芳辰日漸暖，然燈美夜月初圓。</p><p>意隨北雁雲飛去，直待南州蕙草殘。</p><p>卷87_39「灉湖山寺」張說</p><p>空山寂歷道心生，虛谷迢遙野鳥聲。禪室從來塵外賞，</p><p>香臺豈是世中情。雲間東嶺千尋出，樹裡南湖一片明。</p><p>若使巢由知此意，不將蘿薜易簪纓。</p><p>卷87_40「幽州新歲作」張說</p><p>去歲荊南梅似雪，今年薊北雪如梅。共知人事何常定，</p><p>且喜年華去復來。邊鎮戍歌連夜動，京城燎火徹明開。</p><p>遙遙西向長安日，願上南山壽一杯。</p><h1 class=ql-align-center>卷088張說</h1><p>卷八十八</p><p>卷88_1「扈從幸韋嗣立山莊應制」張說</p><p>寒灰飛玉琯，湯井駐金輿。既得方明相，還尋大隗居。</p><p>懸泉珠貫下，列帳錦屏舒。騎遠林逾密，笳繁谷自虛。</p><p>門旗塹復磴，殿幕裹通渠。舞鳳迎公主，雕龍賦婕妤。</p><p>地幽天賞洽，酒樂御筵初。菲才叨侍從，連藻愧應徐。</p><p>卷88_2「奉和聖制喜雪應制」張說</p><p>聖德與天同，封巒欲報功。詔書期日下，靈感應時通。</p><p>觸石雲呈瑞，含花雪告豐。積如沙照月，散似面從風。</p><p>舞集仙台上，歌流帝樂中。遙知百神喜，灑路待行宮。</p><p>卷88_3「奉和聖制寒食作應制」張說</p><p>寒食春過半，花穠鳥復嬌。從來禁火日，會接清明朝。</p><p>鬥敵雞殊勝，爭球馬絕調。晴空數雲點，香樹百風搖。</p><p>改木迎新燧，封田表舊燒。皇情愛嘉節，傳曲與簫韶。</p><p>卷88_4「奉和聖制賜崔日知往潞州應制」張說</p><p>聖情留曩鎮，佳氣翊興王。增戟雄都府，高車轉太常。</p><p>川橫八練闊，山帶五龍長。連帥初恩命，天人舊紀綱。</p><p>餞塗飛御藻，闔境自生光。明主徵循吏，何年下鳳凰。</p><p>卷88_5「春晚侍宴麗正殿探得開字」張說</p><p>聖政惟稽古，賓門引上才。坊因購書立，殿為集賢開。</p><p>髦彥星辰下，仙章日月回。字如龍負出，韻是鳳銜來。</p><p>庭柳餘春駐，宮鶯早夏催。喜承芸閣宴，幸奉柏樑杯。</p><p>卷88_6「奉和聖制花萼樓下宴應制」張說</p><p>萬心翹樂宴，三舍緩昌時。山接夏雲險，臺留春日遲。</p><p>節移芳未歇，興隔賞仍追。醉後傳嘉惠，樓前舞聖慈。</p><p>皇恩與時合，天意若人期。故發前旬雨，新垂湛露詩。</p><p>卷88_7「奉和聖制度蒲關應制」張說</p><p>蒲阪橫臨晉，華芝曉望秦。關城雄地險，橋路扼天津。</p><p>樓映行宮日，堤含宮樹春。黃雲隨寶鼎，紫氣逐真人。</p><p>東詠唐虞跡，西觀周漢塵。山河非國寶，明主愛忠臣。</p><p>卷88_8「奉和聖制途經華嶽應制」張說</p><p>西嶽鎮皇京，中峰入太清。玉鑾重嶺應，緹騎薄雲迎。</p><p>霽日懸高掌，寒空類削成。軒遊會神處，漢幸望仙情。</p><p>舊廟青林古，新碑綠字生。群臣原封岱，還駕勒鴻名。</p><p>卷88_9「奉和聖制過王濬墓應制」張說</p><p>牛鬥三分國，龍驤一統年。智高寧受制，風急肯回船。</p><p>有策擒吳嚭，無言讓範宣。援孤因勢屈，功重為讒偏。</p><p>舊跡灰塵散，枯墳故老傳。百代逢明主，何辭死道邊。</p><p>卷88_10「奉和聖制經河上公廟應制」張說</p><p>河上無名老，知非漢代人。先探道德要，留待聖明辰。</p><p>玄妙為天下，清虛用穀神。化將和氣一，風與太初鄰。</p><p>靈廟觀遺像，仙歌入至真。皇心齊萬物，何處不同塵。</p><p>卷88_11「奉和聖制幸鳳湯泉應制」張說</p><p>周狩聞岐禮，秦都辨雍名。獻禽天子孝，存老聖皇情。</p><p>溫潤宜冬幸，遊畋樂歲成。湯雲出水殿，暖氣入山營。</p><p>坎意無私潔，乾心稱物平。帝歌流樂府，溪谷也增榮。</p><p>卷88_12「恩賜樂遊園宴」張說</p><p>漢苑佳遊地，軒庭近侍臣。共持榮幸日，來賞豔陽春。</p><p>饌玉頒王篚，摐金下帝鈞。池臺草色遍，宮觀柳條新。</p><p>花綬光連榻，朱顏暢飲醇。聖朝多樂事，天意每隨人。</p><p>卷88_13「三月二十日詔宴樂遊園賦得風字」張說</p><p>樂遊形勝地，表裡望郊宮。北闕連天頂，南山對掌中。</p><p>皇恩貸芳月，旬宴美成功。魚戲芙蓉水，鶯啼楊柳風。</p><p>春光看欲暮，天澤戀無窮。長袖招斜日，留光待曲終。</p><p>卷88_14「赴集賢院學士上賜宴應制得輝字」張說</p><p>侍帝金華講，千齡道固稀。位將賢士設，書共學徒歸。</p><p>首命深燕隗，通經淺漢韋。列筵榮賜食，送客愧儒衣。</p><p>賀燕窺簷下，遷鶯入殿飛。欲知朝野慶，文教日光輝。</p><p>卷88_15「端午三殿侍宴應制探得魚字」張說</p><p>小暑夏弦應，徽音商管初。願齎長命縷，來續大恩餘。</p><p>三殿褰珠箔，群官上玉除。助陽嘗麥彘，順節進龜魚。</p><p>甘露垂天酒，芝花捧御書。合丹同蝘蜓，灰骨共蟾蜍。</p><p>今日傷蛇意，銜珠遂闕如。</p><p>卷88_16「奉和聖制春中興慶宮酺宴應制」張說</p><p>千齡逢啟聖，萬域共來威。慶接郊禋後，酺承農事稀。</p><p>御樓橫廣路，天樂下重闈。鸞鳳調歌曲，虹霓動舞衣。</p><p>合聲雲上聚，連步月中歸。物睹恩無外，神和道入微。</p><p>鎬京陪樂飲，柏殿奉文飛。徒竭秋雲影，何資春日暉。</p><p>卷88_17「奉和聖制千秋節宴應制」張說</p><p>五德生王者，千齡啟聖人。赤光來照夜，黃雲上覆晨。</p><p>海縣銜恩久，朝章獻舞新。高居帝座出，夾道眾官陳。</p><p>槊杖洗清景，磬管凝秋旻.珠囊含瑞露，金鏡抱仙輪。</p><p>何歲無鄉飲，何田不報神。薰歌與名節，傳代幸群臣。</p><p>卷88_18「奉和聖制太行山中言志應制」張說</p><p>六龍鳴玉鑾，九折步雲端。河絡南浮近，山經北上難。</p><p>羽儀映鬆雪，戈甲帶春寒。百穀晨笳動，千巖曉仗攢。</p><p>皇心感韶節，敷藻念人安。既立省方館，復建禮神壇。</p><p>扈蹕參天老，承榮忝夏官。長勤百年意，思見一勝殘。</p><p>卷88_19「奉和御製與宋璟源乾曜同日上官命宴東堂賜詩應制」張說</p><p>大塊熔群品，經生偶聖時。猥承三事命，虛忝百僚師。</p><p>右揆謀華碩，前星傅重資。連騫求舊禮，濫典樂賢詩。</p><p>賜釜同榮拜，摐金宴宰司。菊花吹御酒，蘭葉捧天詞。</p><p>寶曆休明盛，頹年晷漏衰。少留青史筆，未敢赤松期。</p><p>卷88_20「奉和聖制暇日與兄弟同遊興慶宮作應制」張說</p><p>漢武橫汾日，周王宴鎬年。何如造區夏，復此睦親賢。</p><p>巢鳳新成閣，飛龍舊躍泉。棣華歌尚在，桐葉戲仍傳。</p><p>禁籞氛埃隔，平臺景物連。聖慈良有裕，王道固無偏。</p><p>問俗兆人阜，觀風五教宣。獻圖開益地，張樂奏鈞天。</p><p>侍酒衢樽滿，詢芻諫鼓懸。永言形友愛，萬國共周旋。</p><p>卷88_21「奉和聖制送王晙巡邊應制」張說</p><p>六月歌周雅，三邊遣夏卿。欲施攻戰法，先作簡稽行。</p><p>禮樂知謀帥，春秋識用兵。一勞堪定國，萬里即長城。</p><p>策有和戎利，威傳破虜名。軍前雨灑道，樓上月臨營。</p><p>別藻瑤華降，同衣錦襮榮。關山由義近，戎馬為恩輕。</p><p>絲竹路傍散，風雲馬上生。朝廷謂吉甫，邦國望君平。</p><p>卷88_22「將赴朔方軍應制」張說</p><p>禮樂逢明主，韜鈐用老臣。恭憑神武策，遠御鬼方人。</p><p>供帳榮恩餞，山川喜詔巡。天文日月麗，朝賦管絃新。</p><p>幼志傳三略，衰材謝六鈞。膽由忠作伴，心固道為鄰。</p><p>漢保河南地，胡清塞北塵。連年大軍後，不日小康辰。</p><p>劍舞輕離別，歌酣忘苦辛。從來思博望，許國不謀身。</p><p>卷88_23「奉和聖制爰因巡省途次舊居應制」張說</p><p>蔥鬱興王郡，殷憂啟聖圖。周成會西土，漢武幸南都。</p><p>歲卜鑾輿邁，農祠雁政敷。武威稜外域，文教靡中區。</p><p>警蹕干戈捧，朝宗萬玉趨。舊藩人事革，新化國容殊。</p><p>壁有真龍畫，庭餘鳴鳳梧。叢觴祝堯壽，合鼎獻湯廚。</p><p>陽樂寒初變，春恩蟄更蘇。三耆頒命服，五稔復田輸。</p><p>君賦大風起，人歌湛露濡。從臣觀玉葉，方願紀靈符。</p><p>卷88_24「宿直溫泉宮羽林獻詩」張說</p><p>冬狩美秦正，新豐樂漢行。星陳玄武閣，月對羽林營。</p><p>寒木羅霜仗，空山響夜更。恩深靈液暖，節勁古鬆貞。</p><p>文武皆王事，輸心不為名。</p><p>卷88_25「玄武門侍射」張說</p><p>射觀通玄闕，兵欄闢御筵。雕弧月半上，畫的暈重圓。</p><p>羿後神幽贊，靈王法暗傳。貫心精四返，飲羽妙三聯。</p><p>雪鶴來銜箭，星麟下集弦。一逢軍宴洽，萬慶武功宣。</p><p>卷88_26「扈從南出雀鼠谷」張說</p><p>豫動三靈贊，時巡四海威。陝關凌曙出，平路半春歸。</p><p>霍鎮迎雲罕，汾河送羽旂。山南柳半密，谷北草全稀。</p><p>遲日宜華蓋，和風入袷衣。上林千里近，應見百花飛。</p><p>卷88_27「洛橋北亭詔餞諸刺史」張說</p><p>離亭拂御溝，別曲舞船樓。詔餞朝廷牧，符分海縣憂。</p><p>股肱還入郡，父母更臨州。扇逐仁風轉，車隨霖雨流。</p><p>恩光水上溢，榮色柳間浮。預待群方最，三公不遠求。</p><p>卷88_28「東都酺宴」張說</p><p>堯舜傳天下，同心致太平。吾君內舉聖，遠合至公情。</p><p>錫命承丕業，崇親享大名。二天資廣運，兩曜益齊明。</p><p>道暢昆蟲樂，恩深朽蠹榮。皇輿久西幸，留鎮在東京。</p><p>合宴千官入，分曹百戲呈。樂來嫌景遽，酒著訝寒輕。</p><p>喜氣連雲閣，歡呼動洛城。人間知幾代，今日見河清。</p><p>卷88_29「奉酬韋祭酒嗣立偶游龍門北溪忽懷驪山別業呈諸留守之作」張說</p><p>石澗泉虛落，鬆崖路曲回。聞君北溪下，想像南山隈。</p><p>近念鼎湖別，遙思雲嶂陪。不同奇覯往，空睹斯文來。</p><p>歲後寒初變，春前芳未開。黃蕤嫋岸柳，紫萼折村梅。</p><p>盡室茲遊玩，盈門幾樂哉。嗟留洛陽陌，夢詣建章臺。</p><p>野失巢由性，朝非元凱才。布懷欽遠跡，幽意日塵埃。</p><p>卷88_30「奉酬韋祭酒自湯還都經龍門北溪莊見貽之作」張說</p><p>聞君湯井至，瀟灑憩郊林。拂曙攜清賞，披雲覯綠岑。</p><p>歡言遊覽意，款曲望歸心。是日期佳客，同山忽異尋。</p><p>桃花迂路轉，楊柳間門深。泛舟伊水漲，繫馬香樹陰。</p><p>繁弦弄水族，嬌吹狎沙禽。春滿汀色媚，景斜嵐氣侵。</p><p>懷仁殊未遠，重德匪專臨。來藻敷幽思，連詞報所欽。</p><p>卷88_31「酬崔光祿冬日述懷贈答」張說</p><p>徐陳嘗並作，枚馬亦同時。各負當朝譽，俱承明主私。</p><p>夫君邁前侶，觀國騁奇姿。山似鳴威鳳，泉如出寶龜。</p><p>才雄子云筆，學廣仲舒帷。紫綬拂三寺，朱門臨九逵。</p><p>昔我含香日，聯爾縉雲司。朝攜蘭省步，夕退竹林期。</p><p>中路一分手，數載來何遲。求友還相得，群英覆在茲。</p><p>留臺少人務，方駕遞尋追。涉玩懷同賞，沾芳憶共持。</p><p>迎賓南澗飲，載妓東城嬉。春郊綠畝秀，秋澗白雲滋。</p><p>名畫披人物，良書討滯疑。興來光不惜，歡往跡如遺。</p><p>歲晏罷行樂，層城間所思。夜魂燈處厭，朝發鏡前衰。</p><p>忽枉崔駰什，兼流韋孟詞。曲高彌寡和，主善代為師。</p><p>齊戒觀華玉，留連嘆色絲。終慚起予者，何足與言詩。</p><p>卷88_32「同劉給事城南宴集」張說</p><p>水竹幽閒地，簪纓近侍臣。雍容乘暇日，瀟灑出囂塵。</p><p>樹對思朋鳥，池深入養鱗。管絃高逐吹，歌舞妙含春。</p><p>老子叨專席，歡邀隔縉紳。此中情不淺，遙寄賞心人。</p><p>卷88_33「溫泉馮劉二監客舍觀妓」張說</p><p>溫谷寒林薄，群遊樂事多。佳人蹀駿馬，乘月夜相過。</p><p>秀色然紅黛，嬌香發綺羅。鏡前鸞對舞，琴裡鳳傳歌。</p><p>妒寵傾新意，銜恩奈老何。為君留上客，歡笑斂雙蛾。</p><p>卷88_34「寄許八」張說</p><p>萬類春皆樂，徂顏獨不怡。年來人更老，花發意先衰。</p><p>乳鵲穿壇畫，巢蜂觸網絲。平生美容色，宿昔影中疑。</p><p>遠道何由夢，同心在者誰。西風欲誰語，憫默遂無詞。</p><p>卷88_35「送蘇合宮頲」張說</p><p>都邑群方首，商泉舊俗訛。變風須愷悌，成化佇絃歌。</p><p>疇昔珪璋友，雍容文雅多。振纓遊省闥，鏘玉宰京河。</p><p>別曲鸞初下，行軒雉尚過。百壺非餞意，流詠在人和。</p><p>卷88_36「送喬安邑備」張說</p><p>書閣移年歲，文明難復辭。歡言冬雪滿，恨別夏雲滋。</p><p>外尹方為政，高明自不欺。老人驂馭往，童子狎雛嬉。</p><p>日茂西河俗，寂寥東觀期。遙懷秀才令，京洛見新詩。</p><p>卷88_37「送趙二尚書彥昭北伐」張說</p><p>虜地河冰合，邊城備此時。兵連紫塞路，將舉白雲司。</p><p>提劍榮中貴，銜珠盛出師。日華光組練，風色焰旌旗。</p><p>投筆尊前起，橫戈馬上辭。梅花吹別引，楊柳賦歸詩。</p><p>卷88_38「石門別楊六欽望」張說</p><p>燕人同竄越，萬里自相哀。影響無期會，江山此地來。</p><p>暮年傷泛梗，累日慰寒灰。潮水東南落，浮雲西北迴。</p><p>俱看石門遠，倚棹兩悲哉。</p><p>卷88_39「南中送北使二首」張說</p><p>傳聞合蒲葉，曾向洛陽飛。何日南風至，還隨北使歸。</p><p>紅顏渡嶺歇，白首對秋衰。高歌何由見，層堂不可違。</p><p>誰憐炎海曲，淚盡血沾衣。</p><p>待罪居重譯，窮愁暮雨秋。山臨鬼門路，城繞瘴江流。</p><p>人事今如此，生涯尚可求。逢君入鄉縣，傳我念京周。</p><p>別恨歸途遠，離言暮景遒。夷歌翻下淚，蘆酒未消愁。</p><p>聞有胡兵急，深懷漢國羞。和親先是詐，款塞果為讎。</p><p>釋系應分爵，蠲徒幾復侯。廉頗誠未老，孫叔且無謀。</p><p>若道馮唐事，皇恩尚可收。</p><p>卷88_40「送趙順直郎中赴安西副大都督」張說</p><p>絕鎮功難立，懸軍命匪輕。復承遷相後，彌重任賢情。</p><p>將起神仙地，才稱禮樂英。長心堪系虜，短語足論兵。</p><p>日授休門法，星教置陣名。龍泉恩已著，燕頷相終成。</p><p>月窟窮天遠，河源入塞清。老夫操別翰，承旨頌昇平。</p><p>卷88_41「送宋休遠之蜀任」張說</p><p>求友殊損益，行道異窮申。綴我平生氣，吐贈薄遊人。</p><p>結恩事明主，忍愛遠辭親。色麗成都俗，膏腴蜀水濱。</p><p>如何從宦子，堅白共緇磷。日月千齡旦，河山萬族春。</p><p>懷鉛書瑞府，橫草事邊塵。不及安人吏，能令王化淳。</p><p>卷88_42「嶽州別樑六入朝」張說</p><p>遠蒞長沙渚，欣逢賈誼才。江山疲應接，風日復晴開。</p><p>江樹雲間斷，湘山水上來。近洲朝鷺集，古戍夜猿哀。</p><p>岸杼含蒼捄，河蒲秀紫臺。月餘偏地賞，心盡故人杯。</p><p>自我違京洛，嗟君此溯洄。容華因別老，交舊與年頹。</p><p>夢見長安陌，朝宗實盛哉。</p><p>卷88_43「相州冬日早衙」張說</p><p>城外宵鍾斂，閨中曙火殘。朝光曜庭雪，宿凍聚池寒。</p><p>正色臨廳事，疑詞定筆端。除苛囹圄息，伐枳吏人寬。</p><p>河內功猶淺，淮陽疾未安。鏡中星發變，頓使世情闌。</p><p>卷88_44「嶽州西城」張說</p><p>水國何遼曠，風波遂極天。西江三紀合，南浦二湖連。</p><p>危堞臨清境，煩憂暫豁然。九圍觀掌內，萬象閱眸前。</p><p>日去長沙渚，山橫雲夢田。汀葭變秋色，津樹入寒煙。</p><p>潛穴探靈詭，浮生揖聖仙。至今人不見，跡滅事空傳。</p><p>卷88_45「嶽州觀競渡」張說</p><p>畫作飛鳧艇，雙雙競拂流。低裝山色變，急棹水華浮。</p><p>土尚三閭俗，江傳二女遊。齊歌迎孟姥，獨舞送陽侯。</p><p>鼓發南湖溠，標爭西驛樓。並驅常詫速，非畏日光遒。</p><p>卷88_46「對酒行巴陵作」張說</p><p>留侯封萬戶，園令壽千金。本為成王業，初由賦上林。</p><p>繁榮安足恃，霜露遞相尋。鳥哭楚山外，猿啼湘水陰。</p><p>夢中城闕近，天畔海雲深。空對忘憂酌，離憂不去心。</p><p>卷88_47「嶽州宴姚紹之」張說</p><p>杞梓滯江濱，光華向日新。難兄金作友，媚子玉為人。</p><p>山水含秋興，池亭借善鄰。簷松風送靜，院竹鳥來馴。</p><p>翠斝吹黃菊，雕盤鱠紫鱗。緩歌將醉舞，為拂繡衣塵。</p><p>卷88_48「嶽州九日宴道觀西閣」張說</p><p>搖落長年嘆，蹉跎遠宦心。北風嘶代馬，南浦宿陽禽。</p><p>佳此黃花酌，酣餘白首吟。涼雲霾楚望，濛雨蔽荊岑。</p><p>登眺思清景，誰將眷濁陰。釣歌出江霧，樵唱入山林。</p><p>魚以嘉名採，木為美材侵。大道由中悟，逍遙匪外尋。</p><p>參佐多君子，詞華妙賞音。留題洞庭觀，望古意何深。</p><p>卷88_49「嶽州作」張說</p><p>水國生秋草，離居再及瓜。山川臨洞穴，風日望長沙。</p><p>物土南州異，關河北信賒。日昏聞怪鳥，地熱見修蛇。</p><p>遠人夢歸路，瘦馬嘶去家。正有江潭月，徘徊戀九華。</p><p>卷88_50「遊洞庭湖」張說</p><p>平湖曉望分，仙嶠氣氛氳。鼓枻乘清渚，尋峰弄白雲。</p><p>江寒天一色，日靜水重紋。樹坐參猿嘯，沙行入鷺群。</p><p>緣源斑筱密，罥徑綠蘿紛。洞穴傳虛應，楓林覺自薰。</p><p>雙童有靈藥，願取獻明君。</p><p>卷88_51「巴丘春作」張說</p><p>日出洞庭水，春山掛斷霞。江涔相映發，卉木共紛華。</p><p>湘戍南浮闊，荊關北望賒。湖陰窺魍魎，丘勢辨巴蛇。</p><p>島戶巢為館，漁人艇作家。自憐心問景，三歲客長沙。</p><p>卷88_52「嶽州夜坐」張說</p><p>炎洲苦三伏，永日臥孤城。賴此閒庭夜，蕭條夜月明。</p><p>獨歌還太息，幽感見餘聲。江近鶴時叫，山深猿屢鳴。</p><p>息心觀有欲，棄知返無名。五十知天命，吾其達此生。</p><p>卷88_53「別灉湖」張說</p><p>念別灉湖去，浮舟更一臨。千峰出浪險，萬木抱煙深。</p><p>南郡延恩渥，東山戀宿心。露花香欲醉，時鳥囀餘音。</p><p>涉趣皆留賞，無奇不遍尋。莫言山水間，幽意在鳴琴。</p><p>卷88_54「伯奴邊見歸田賦因投趙侍御」張說</p><p>爾家嘆窮鳥，吾族賦歸田。莫道榮枯異，同嗟世網牽。</p><p>黃陵浮汨渚，青草會湘川。去國逾三歲，茲山老二年。</p><p>寒鴞鳴舍下，昏虎臥籬前。客淚堪斑竹，離亭欲贈荃。</p><p>放言久無次，觸興感成篇。</p><p>卷88_55「清遠江峽山寺」張說</p><p>流落經荒外，逍遙此梵宮。雲峰吐月白，石壁淡煙紅。</p><p>寶塔靈仙湧，懸龕造化功。天香涵竹氣，虛唄引松風。</p><p>簷牖飛花入，廊房激水通。猿鳴知谷靜，魚戲辨江空。</p><p>靜默將何貴，惟應心境同。</p><p>卷88_56「春雨早雷」張說</p><p>東北春風至，飄飄帶雨來。拂黃先變柳，點素早驚梅。</p><p>樹藹懸書閣，煙含作賦臺。河魚未上凍，江蟄已聞雷。</p><p>美人宵夢著，金屏曙不開。無緣一啟齒，空酌萬年杯。</p><p>卷88_57「聞雨」張說</p><p>窮冬萬花匝，永夜百憂攢。危戍臨江火，空齋入雨寒。</p><p>斷猿知屢別，嘶雁覺虛彈。心對爐灰死，顏隨庭樹殘。</p><p>舊恩懷未報，傾膽鏡中看。</p><p>卷88_58「赦歸在道中作」張說</p><p>陳焦心息盡，死意不期生。何幸光華旦，流人歸上京。</p><p>愁將網共解，服與代俱明。復是三階正，還逢四海平。</p><p>誰能定禮樂，為國著功成。</p><p>卷88_59「喜度嶺」張說</p><p>東漢興唐歷，南河復禹謀。寧知瘴癘地，生入帝皇州。</p><p>雷雨蘇蟲蟄，春陽放學鳩。洄沿炎海畔，登降閩山陬。</p><p>嶺路分中夏，川源得上流。見花便獨笑，看草即忘憂。</p><p>自始居重譯，天星已再周。鄉關絕歸望，親戚不相求。</p><p>棄杖枯還植，窮鱗涸更浮。道消黃鶴去，運啟白駒留。</p><p>江妾晨炊黍，津童夜棹舟。盛明良可遇，莫後洛城遊。</p><h1 class=ql-align-center>卷089張說</h1><p>卷八十九</p><p>卷89_1「奉和聖制潼關口號應制」張說</p><p>天德平無外，關門東復西。不將千里隔，何用一丸泥。</p><p>卷89_2「奉蕭令嵩酒並詩（已下三首，俱賜宴東堂作）」張說</p><p>樂奏天恩滿，杯來秋興高。更蒙蕭相國，對席飲醇醪。</p><p>卷89_3「奉宇文黃門融酒」張說</p><p>聖德垂甘露，天章下大風。又乘黃閣賞，願作黑頭公。</p><p>卷89_4「奉裴中書光庭酒」張說</p><p>西掖恩華降，南宮命席闌。詎知雞樹後，更接鳳池歡。</p><p>卷89_5「清夜酌」張說</p><p>秋陰士多感，雨息夜無塵。清樽宜明月，復有平生人。</p><p>卷89_6「醉中作」張說</p><p>醉後樂無極，彌勝未醉時。動容皆是舞，出語總成詩。</p><p>卷89_7「送樑知微渡海東」張說</p><p>今日此相送，明年此相待。天上客星迴，知君渡東海。</p><p>卷89_8「寄劉道士舄」張說</p><p>真人降紫氣，邀我丹田宮。遠寄雙飛舄，飛飛不礙空。</p><p>卷89_9「書香能和尚塔」張說</p><p>大師捐世去，空餘法力在。遠寄無礙香，心隨到南海。</p><p>卷89_10「被使在蜀」張說</p><p>即今三伏盡，尚自在臨邛。歸途千里外，秋月定相逢。</p><p>卷89_11「正朝摘梅」張說</p><p>蜀地寒猶暖，正朝發早梅。偏驚萬里客，已復一年來。</p><p>卷89_12「蜀道後期」張說</p><p>客心爭日月，來往預期程。秋風不相待，先至洛陽城。</p><p>卷89_13「廣州江中作」張說</p><p>去國年方晏，愁心轉不堪。離人與江水，終日向西南。</p><p>卷89_14「江中誦經」張說</p><p>實相歸懸解，虛心暗在通。澄江明月內，應是色成空。</p><p>卷89_15「江中遇黃領子劉隆」張說</p><p>危石江中起，孤雲嶺上還。相逢皆得意，何處是鄉關。</p><p>卷89_16「欽州守歲」張說</p><p>故歲今宵盡，新年明旦來。愁心隨斗柄，東北望春回。</p><p>卷89_17「嶽州守歲二首」張說</p><p>夜風吹醉舞，庭戶對酣歌。愁逐前年少，歡迎今歲多。</p><p>桃枝堪辟惡，爆竹好驚眠。歌舞留今夕，猶言惜舊年。</p><p>卷89_18「元朝（一作幽州元日）」張說</p><p>今歲元日樂，不謝往年春。知向來心道，誰為昨夜人。</p><p>卷89_19「耗磨日飲二首」張說</p><p>耗磨傳茲日，縱橫道未宜。但令不忌醉，翻是樂無為。</p><p>上月今朝減，流傳耗磨辰。還將不事事，同醉俗中人。</p><p>卷89_20「又（一本此首同前第一首為二首）」張說</p><p>春來半月度，俗忌一時閒。不酌他鄉酒，惟堪對楚山。</p><p>卷89_21「九日進茱萸山詩五首」張說</p><p>家居洛陽下，舉目見嵩山。刻作茱萸節，情生造化間。</p><p>黃花宜泛酒，青嶽好登高。稽首明廷內，心為天下勞。</p><p>菊酒攜山客，萸囊系牧童。路疑隨大隗，心似問鴻蒙。</p><p>九日重陽數，三秋萬實成。時來謁軒後，罷去坐蓬瀛。</p><p>晚節歡重九，高山上五千。醉中知遇聖，夢裡見尋仙。</p><p>卷89_22「嶽州看黃葉」張說</p><p>白首看黃葉，徂顏復幾何。空慚棠樹下，不見政成歌。</p><p>卷89_23「嶺南送使二首」張說</p><p>獄中生白髮，嶺外罷紅顏。古來相送處，凡得幾人還。</p><p>萬里投荒裔，來時不見親。一朝成白首，看取報家人。</p><p>卷89_24「傷妓人董氏四首」張說</p><p>董氏嬌嬈性，多為窈窕名。人隨秋月落，韻入搗衣聲。</p><p>粉蕊粘妝簏，金花竭翠條。夜臺無戲伴，魂影向誰嬌。</p><p>舊亭紅粉閣，宿處白雲關。春日雙飛去，秋風獨不還。</p><p>舞席沾殘粉，歌樑委舊塵。獨傷窗裡月，不見帳中人。</p><p>卷89_25「三月閨怨」張說</p><p>三月時將盡，空房妾獨居。蛾眉愁自結，鬢髮沒情梳。</p><p>卷89_26「破陳樂詞二首」張說</p><p>漢兵出頓金微，照日光明鐵衣。百里火幡焰焰，</p><p>千行雲騎霏霏。蹙踏遼河自竭，鼓譟燕山可飛。</p><p>正屬四方朝賀，端知萬舞皇威。</p><p>少年膽氣凌雲，共許驍雄出群。匹馬城西挑戰，</p><p>單刀薊北從軍。一鼓鮮卑送款，五餌單于解紛。</p><p>誓欲成名報國，羞將開閣論勳。</p><p>卷89_27「舞馬詞六首」張說</p><p>萬玉朝宗鳳扆，千金率領龍媒。眄鼓凝驕躞蹀，</p><p>聽歌弄影徘徊。（聖代昇平樂）</p><p>天鹿遙徵衛叔，日龍上借羲和。將共兩驂爭舞，</p><p>來隨八駿齊歌。（聖代昇平樂）</p><p>彩旄八佾成行，時龍五色因方。屈膝銜杯赴節，</p><p>傾心獻壽無疆。（四海和平樂）</p><p>帝皁龍駒沛艾，星蘭驥子權奇。騰倚驤洋應節，</p><p>繁驕接跡不移。（四海和平樂）</p><p>二聖先天合德，群靈率土可封。擊石驂驔紫燕，</p><p>摐金顧步蒼龍。（四海和平樂）</p><p>聖君出震應籙，神馬浮河獻圖。足踏天庭鼓舞，</p><p>心將帝樂躊躕。（四海和平樂）</p><p>卷89_28「奉和三日祓禊渭濱應制」張說</p><p>青郊上巳豔陽年，紫禁皇遊祓渭川。</p><p>幸得歡娛承湛露，心同草樹樂春天。</p><p>卷89_29「桃花園馬上應制」張說</p><p>林間豔色驕天馬，苑裡穠華伴麗人。</p><p>願逐南風飛帝席，年年含笑舞青春。</p><p>卷89_30「奉和聖制幸韋嗣立山莊應制」張說</p><p>西京上相出扶陽，東郊別業好池塘。</p><p>自非仁智符天賞，安能日月共回光。</p><p>卷89_31「奉和聖制同玉真公主遊大哥山池題石壁」張說</p><p>池如明鏡月華開，山學香爐雲氣來。</p><p>神藻飛為鶺鴒賦，仙聲颺出鳳凰臺。</p><p>卷89_32「十五日夜御前口號踏歌詞二首」張說</p><p>花萼樓前雨露新，長安城裡太平人。</p><p>龍銜火樹千重焰，雞踏蓮花萬歲春。</p><p>帝宮三五戲春臺，行雨流風莫妒來。</p><p>西域燈輪千影合，東華金闕萬重開。</p><p>卷89_33「蘇摩遮五首（億歲樂）」張說</p><p>摩遮本出海西胡，琉璃寶服紫髯鬍。</p><p>聞道皇恩遍宇宙，來將歌舞助歡娛。</p><p>繡裝帕額寶花冠，夷歌騎舞借人看。</p><p>自能激水成陰氣，不慮今年寒不寒。</p><p>臘月凝陰積帝臺，豪歌急鼓送寒來。</p><p>油囊取得天河水，將添上壽萬年杯。</p><p>寒氣宜人最可憐，故將寒水散庭前。</p><p>惟願聖君無限壽，長取新年續舊年。</p><p>昭成皇后帝家親，榮樂諸人不比倫。</p><p>往日霜前花委地，今年雪後樹逢春。</p><p>卷89_34「三月三日定昆池奉和蕭令得潭字韻」張說</p><p>暮春三月日重三，春水桃花滿禊潭。</p><p>廣樂逶迤天上下，仙舟搖衍鏡中酣。</p><p>卷89_35「和尹從事懋泛洞庭」張說</p><p>平湖一望上連天，林景千尋下洞泉。</p><p>忽驚水上光華滿，疑是乘舟到日邊。</p><p>卷89_36「送樑六自洞庭山作」張說</p><p>巴陵一望洞庭秋，日見孤峰水上浮。</p><p>聞道神仙不可接，心隨湖水共悠悠。</p><p>卷89_37「同趙侍御望歸舟」張說</p><p>山庭迥迥面長川，江樹重重極遠煙。</p><p>形影相追高翥鳥，心腸並斷北風船。</p><p>卷89_38「襄陽路逢寒食」張說</p><p>去年寒食洞庭波，今年寒食襄陽路。</p><p>不辭著處尋山水，只畏還家落春暮。</p><h1 class=ql-align-center>卷090張均</h1><p>卷九十</p><p>卷90_1「和尹懋登南樓」張均</p><p>客來已兩春，更瞻韶光早。花鳥既環合，江山復駢抱。</p><p>樓形寫北潭，堞勢凌青島。白雲謝歸雁，馳懷洛陽道。</p><p>卷90_2「江上逢春」張均</p><p>離憂耿未和，春慮忽蹉跎。擇木猿知去，尋泥燕獨過。</p><p>驚花翻霽日，垂柳拂煙波。激意屢怡賞，無如鄉念何。</p><p>卷90_3「九日巴丘登高」張均</p><p>客心驚暮序，賓雁下滄洲。共賞重陽節，言尋戲馬遊。</p><p>湖風扶戍柳，江雨暗山樓。且酌東籬酒，聊祛南國憂。</p><p>卷90_4「和尹懋秋夜遊灉湖二首」張均</p><p>遠水沉西日，寒沙聚夜鷗。平湖乘月滿，飛棹接星流。</p><p>黃葉鳴悽吹，蒼葭掃暗洲。願移滄浦賞，歸待潁川遊。</p><p>灣潭幽意深，杳靄湧寒岑。石痕秋水落，嵐氣夕陽沉。</p><p>澄徹天為底，淵玄月作心。青溪非大隱，歸弄白雲潯。</p><p>卷90_5「岳陽晚景（一作父說詩）」張均</p><p>晚景寒鴉集，秋風旅雁歸。水光浮日出，霞彩映江飛。</p><p>洲白蘆花吐，園紅柿葉稀。長沙卑溼地，九月未成衣。</p><p>卷90_6「流合浦嶺外作」張均</p><p>瘴江西去火為山，炎徼南窮鬼作關。</p><p>從此更投人境外，生涯應在有無間。</p><p>卷90_7「奉和嶽州山城（一作張均詩）」張垍</p><p>郡館臨清賞，開扃坐白雲。訟虛棠戶曙，觀靜竹簷曛。</p><p>懸榻迎賓下，趨庭學禮聞。風傳琴上意，遙向日華紛。</p><h1 class=ql-align-center>卷091韋嗣立</h1><p>卷九十一</p><p>卷91_1「偶游龍門北溪忽懷驪山別業因以言志示弟淑奉呈諸大僚」韋嗣立</p><p>幽谷杜陵邊，風煙別幾年。偶來伊水曲，溪嶂覺依然。</p><p>傍浦憐芳樹，尋崖愛綠泉。嶺雲隨馬足，山鳥向人前。</p><p>地合心俱靜，言因理自玄。短才叨重寄，尸祿愧妨賢。</p><p>每挹掛冠侶，思從初服旋。稻粱仍欲報，歲月坐空捐。</p><p>助嶽無纖塊，輸溟謝末涓。還悟北轅失，方求南澗田。</p><p>卷91_2「奉和九日幸臨渭亭登高應制得深字」韋嗣立</p><p>層觀遠沈沈，鸞旗九日臨。帷宮壓水岸，步輦入煙岑。</p><p>枝上萸新採，樽中菊始斟。願陪歡樂事，長與歲時深。</p><p>卷91_3「奉和張嶽州王潭州別詩二首」韋嗣立</p><p>茂先王佐才，作牧楚江隈。登樓正欲賦，復遇仲宣來。</p><p>黃鵠飛將遠，雕龍文為開。寧知昔聯事，聽曲有餘哀。</p><p>昔時陪二賢，纓冕會神仙。一去馳江海，相逢共播遷。</p><p>無因千里駕，忽睹四愁篇。覽諷歡何已，歡終徒愴然。</p><p>卷91_4「奉和初春幸太平公主南莊應制」韋嗣立</p><p>主第巖扃架鵲橋，天門閶闔降鸞鑣。歷亂旌旗轉雲樹，</p><p>參差臺榭入煙霄。林間花雜平陽舞，谷裡鶯和弄玉簫。</p><p>已陪沁水追歡日，行奉茅山訪道朝。</p><p>卷91_5「自湯還都經龍門北溪贈張左丞崔禮部崔光祿」韋嗣立</p><p>棲閒有愚谷，好事枉朝軒。樹接前驅擁，巖傳後騎喧。</p><p>褰簾出野院，植杖候柴門。既拂林下席，仍攜池上樽。</p><p>深期契幽賞，實謂展歡言。末眷誠未易，佳遊時更敦。</p><p>俄看嘯儔侶，各已共飛鶱.延睇盡朝日，長懷通夜魂。</p><p>空聞岸竹動，徒見浦花繁。多愧春鶯曲，相求意獨存。</p><p>卷91_6「酬崔光祿冬日述懷贈答」韋嗣立</p><p>亭伯負高名，羽儀稱上京。魏珠能燭乘，秦璧許連城。</p><p>六月飛將遠，三冬學已精。洛陽推賈誼，江夏貴黃瓊。</p><p>推演中都術，旋參河尹聲。累遷登御府，移拜踐名卿。</p><p>庭聚歌鐘麗，門羅棨戟榮。鸚杯飛廣席，獸火列前楹。</p><p>散誕林園意，殷勤敬愛情。無容抱衰疾，良宴每招迎。</p><p>契得心逾重，言忘道益真。相勖忠義節，共談詞賦英。</p><p>雕蟲曾靡棄，白鳳已先鳴。光接神愈駭，音來味不成。</p><p>短歌甘自思，鴻藻彌難清。東里方希潤，西河敢竊明。</p><p>厚誣空見迫，喪德豈無誠。端守宮闈地，寒煙朝暮平。</p><p>顧才無術淺，懷器識憂盈。月下對雲闕，風前聞夜更。</p><p>昌年雖共偶，歡會此難並。為憐漳浦曲，沉痼有劉楨。</p><p>卷91_7「上巳日祓禊渭濱應制」韋嗣立</p><p>乘春祓禊逐風光，扈蹕陪鑾渭渚傍。</p><p>還笑當時水濱老，衰年八十待文王。</p><p>卷91_8「奉酬韋祭酒偶游龍門北溪忽懷驪山別業因以言志…之作」魏奉古</p><p>有美朝為貴，幽尋地自偏。踐臨伊水汭，想望灞池邊。</p><p>是遇皆新賞，茲遊若舊年。藤蘿隱路接，楊柳御溝聯。</p><p>道愜神情王，機忘俗理捐。遂初誠已重，兼濟實為賢。</p><p>跡是東山戀，心惟北闕懸。顧慚經拾紫，多謝賦思玄。</p><p>未躧中林步，空承麗藻傳。陽春和已寡，扣寂竟徒然。</p><p>卷91_9「奉酬韋祭酒偶游龍門北溪忽懷驪山別業因以言志…之作」崔日知</p><p>夙齡秉微尚，中年忽有鄰。以茲山水癖，遂得狎通人。</p><p>迨我鹹京道，聞君別業新。巖前窺石鏡，河畔踏芳茵。</p><p>既憐伊浦綠，復憶灞池春。連詞謝家子，同歡冀野賓。</p><p>趣閒魚共樂，情洽鳥來馴。詎念昔遊者，只命獨留秦。</p><p>蕭條穎陽戀，衝漠漢陰真。無由陪勝躅，空此玩書筠。</p><p>卷91_10「冬日述懷奉呈韋祭酒張左丞蘭臺名賢」崔日知</p><p>弱齡好經籍，披卷即怡然。覃精四十載，馳騁數千言。</p><p>孔壁採遺篆，周韋考絕編。袁公論劍術，孫子敘兵篇。</p><p>魯史君臣道，姬書日月懸。從師改炎燠，負笈遍山川。</p><p>上異西河夏，中非北海玄。光榮拾青紫，名價接通賢。</p><p>既重萬鐘樂，寧思二頃田。長戟同分虎，高冠亞附蟬。</p><p>晚懷重虛曠，養志息雕鐫。登高慚思拙，匠物謝情妍。</p><p>不慕張平子，寧希王仲宣。誰謂登龍日，翻成刻鵠年。</p><p>循循勞善誘，軋軋思微牽。琢磨才既竭，鑽仰德彌堅。</p><p>朽木誠為諭，捫心徒自憐。終期吞鳥夢，振翼上雲煙。</p><p>賦成先擲地，詞高直掞天。更執摳衣禮，仍開函丈筵。</p><p>霧披槐市藹，水靜璧池圓。願逐從風葉，飛舞翰林前。</p><p>卷91_11「奉酬韋嗣立祭酒偶游龍門北溪忽懷驪山別業…大僚之作」崔泰之</p><p>關塞臨伊水，驪山枕灞川。俱臨隱路側，同在帝城邊。</p><p>謝公兼出處，攜妓玩林泉。鳴騶噴梅雪，飛蓋曳松煙。</p><p>聞琴幽谷裡，看弈古巖前。落日低幃帳，歸雲繞管絃。</p><p>叨榮慚北闕，微尚愛東田。寂寞灰心盡，蕭條塵事捐。</p><p>朝思登嶄絕，夜夢弄潺湲。宿懷南澗意，況睹北溪篇。</p><p>卷91_12「同光祿弟冬日述懷」崔泰之</p><p>吾族白眉良，才華動洛陽。觀光初入仕，應宿始為郎。</p><p>飛螢玩書籍，白鳳吐文章。海卿逾往雅，河尹冠前張。</p><p>擇才綏鄢郢，殊化被江湘。高樓臨廣陌，甲第敞通莊。</p><p>列館邙山下，疏亭洛水傍。昌年賞豐陌，暇日悅林塘。</p><p>衣冠皆秀彥，羅綺盡名倡。隔岸聞歌度，臨池見舞行。</p><p>門庭寒變色，棨戟日生光。窮陰方靉靆，殺氣正蒼茫。</p><p>感時興盛作，晚歲共多傷。積德韋丞相，通神張子房。</p><p>吟草遍簪紱，逸韻合宮商。功名守留省，濫跡在文昌。</p><p>家園遙可見，臺寺近相望。無庸乘侍謁，有暇共翱翔。</p><p>棣華依雁序，竹葉拂鸞觴。水坐憐秋月，山行弄晚芳。</p><p>恩華慚服冕，友愛勖垂堂。無由報天德，相顧詠時康。</p><p>卷91_13「奉和聖制送張尚書巡邊」崔泰之</p><p>南庭胡運盡，北斗將星飛。旗鼓臨沙漠，旌旄出洛畿。</p><p>關山繞玉塞，烽火映金微。屢獻帷謀策，頻承廟勝威。</p><p>躞蹀臨河騎，逶迤度隴旂。地脈平千古，天聲振九圍。</p><p>車馬生邊氣，戈鋋駐落暉。夏近蓬猶轉，秋深草木腓。</p><p>餞送紆天什，恩榮賜御衣。佇勒燕然頌，鳴騶計日歸。</p><p>卷91_14「春夜寓直鳳閣懷群公（一本題上有和中書侍郎楊再思）」魏知古</p><p>拜門傳漏晚，寓直索居時。昔重安仁賦，今稱伯玉詩。</p><p>鴛池滿不溢，雞樹久逾滋。夙夜懷山甫，清風詠所思。</p><p>卷91_15「奉和春日途中喜雨應詔」魏知古</p><p>皇輿向洛城，時雨應天行。麗日登巖送，陰雲出野迎。</p><p>濯枝林杏發，潤葉渚蒲生。絲入綸言喜，花依錦字明。</p><p>微臣忝東觀，載筆佇西成。</p><p>卷91_16「從獵渭川獻詩」魏知古</p><p>嘗聞夏太康，五弟訓禽荒。我後來冬狩，三驅盛禮張。</p><p>順時鷹隼擊，講事武功揚。奔走未及去，翾飛豈暇翔。</p><p>非熊從渭水，瑞翟想陳倉。此欲誠難縱，茲遊不可常。</p><p>子云陳羽獵，僖伯諫漁棠。得失鑑齊楚，仁思念禹湯。</p><p>雍熙亮在宥，亭毒匪多傷。辛甲今為史，虞箴遂孔彰。</p><p>卷91_17「玄元觀尋李先生不遇」魏知古</p><p>羽客今何在，空尋伊洛間。忽聞歸苦縣，復想入函關。</p><p>未作千年別，猶應七日還。神仙不可見，寂寞返蓬山。</p><p class=ql-align-center><br></p></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/183c2bae.html alt="全唐詩 《共計900卷》（237——238卷）(錢起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../tw/%E7%A7%91%E5%AD%B8/183c2bae.html title="全唐詩 《共計900卷》（237——238卷）(錢起大全1)">全唐詩 《共計900卷》（237——238卷）(錢起大全1)</a></li><hr><li><a href=../../tw/%E9%81%8A%E6%88%B2/cba7f9dd.html alt="全唐詩 （共計900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../tw/%E9%81%8A%E6%88%B2/cba7f9dd.html title="全唐詩 （共計900卷）（1——4卷）">全唐詩 （共計900卷）（1——4卷）</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/e8a7f22.html alt="全唐詩 《共計900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../tw/%E9%81%8A%E6%88%B2/e8a7f22.html title="全唐詩 《共計900卷》（294——298卷）">全唐詩 《共計900卷》（294——298卷）</a></li><hr><li><a href=../../tw/%E9%81%8A%E6%88%B2/c7c2f74.html alt="全唐詩 《共計900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../tw/%E9%81%8A%E6%88%B2/c7c2f74.html title="全唐詩 《共計900卷》（202——206卷）">全唐詩 《共計900卷》（202——206卷）</a></li><hr><li><a href=../../tw/%E9%81%8A%E6%88%B2/aacd33c.html alt="全唐詩 《共計900卷》（139——143卷）  王昌齡大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../tw/%E9%81%8A%E6%88%B2/aacd33c.html title="全唐詩 《共計900卷》（139——143卷）  王昌齡大全">全唐詩 《共計900卷》（139——143卷） 王昌齡大全</a></li><hr><li><a href=../../tw/%E9%81%8A%E6%88%B2/3f9e967.html alt="全唐詩 《共計900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../tw/%E9%81%8A%E6%88%B2/3f9e967.html title="全唐詩 《共計900卷》（26——27卷）">全唐詩 《共計900卷》（26——27卷）</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>