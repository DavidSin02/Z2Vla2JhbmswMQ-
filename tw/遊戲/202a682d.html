<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全唐詩補編》第4部分 卷三 | 极客快訊</title><meta property="og:title" content="《全唐詩補編》第4部分 卷三 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/c202ad82e5f14c73bb2e19f811672d14"><link rel=alternate hreflang=x-default href=https://geekbank.cf/tw/%e9%81%8a%e6%88%b2/202a682d.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/202a682d.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/202a682d.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/202a682d.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/202a682d.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/202a682d.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/202a682d.html><link rel=canonical href=https://geekbank.cf/tw/%e9%81%8a%e6%88%b2/202a682d.html><meta property="article:published_time" content="2020-10-29T21:14:26+08:00"><meta property="article:modified_time" content="2020-10-29T21:14:26+08:00"><meta name=Keywords content><meta name=description content="《全唐詩補編》第4部分 卷三"><meta name=author content="极客快訊"><meta property="og:url" content="/tw/%E9%81%8A%E6%88%B2/202a682d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全唐詩補編》第4部分 卷三</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><br></p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p1.pstatp.com/large/pgc-image/c202ad82e5f14c73bb2e19f811672d14><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p>袁吉</p><p>金華山</p><p>金華山色與天齊，一徑盤紆盡石梯。步步前登清漢近，時時回首白雲低。風偷藥氣名何限，水泛花光路即迷。洞口數聲仙犬吠，始知羽客此真棲。 【《古今圖書集成山川典》一二七《金華山部》】</p><p>張隨</p><p>早春送郎官出宰 【《全唐詩》七八一作袁求賢詩○《文苑英華》一八九《省試》】</p><p>清遠居士</p><p>題透明巖安祿山題記後</p><p>【透明巖，亦名棲真巖，在大蓬山。巖西曰禪窟，巖壁上悠安祿山題記雲：「大唐先天二年，歲在辛丑，七月朔，安祿山敬造彌勒佛一龕。」有清遠居士題其後云云。王象之按：「先天二年即開元元年，是時祿山尚未顯，以相傳之久，兼恐別有姓名偶同，姑兩存之。」】</p><p>妖胡作逆罪滔天，翠輦倉皇幸蜀川。千載業緣磨不盡，卻來邀福向金仙。 【《輿地紀勝》一八八《蓬州景物》及《碑記》】</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p3.pstatp.com/large/pgc-image/2f38ebc2282247a3b25fb562c9e77b1d><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>楊逵</p><p>子規 【《全唐詩》二六七作顧況詩○《文苑英華》三二九《禽獸》】</p><p>楊禹珪</p><p>題孟巖 【句】</p><p>郡雖饒勝境，偏愛此巖幽。 【《輿地紀勝》一五七《資州》】</p><p>楊興義</p><p>和杜甫 【句】</p><p>莫嫌袍紫歸家阻，且慶豐年雅俗安。</p><p>題秋風 【句】</p><p>霜風一夜將紅葉，換盡江頭萬木青。 【《蜀中名勝記》二五《保寧府巴州》】</p><p>厲翼</p><p>送尹蔓回睦州</p><p>憐君授衣月，遠作泛舟行。江闊桐廬岸，山深建德城。千尋喬木影，七裡暮灘聲。興盡當停棹，臨流更濯纓。</p><p>鄭詳</p><p>贈妓</p><p>詳縱情詩酒，至廬江謁郡守，留連吟醉，因贈妓曰：</p><p>檯盤闊狹才三尺，似隔中當有阻艱。若不騎龍與騎鳳，樂營門是望夫山。 【《詩話總龜》二三《寓情門》引《南部新書》】</p><p>獨孤俊</p><p>題蓮花洞</p><p>路回千曲繞芝田，羽客相攜訪謫仙。石竇嵌空惟有跡，靈龕隱軫莫知年。來居洞里長無死，不出人間自有天。更欲不眠吟至曉，恐驚龍動起愁煙。</p><p>題含虛洞二首</p><p>高樹猿啼亂水聲，尋幽不覺洞中行。驪龍宿處雲常暗，羽客歸時路自明。別後已迷丹灶火，回來猶認玉童名。從今已去朝金闕，便隔人間五百生。</p><p>捫蘿攀蹬步欹危，歷覽幽巖駭怪奇。泉石膏肓傳亦久，神仙窟宅到何遲。真人鹿引非無路，洞府龍升自有時。但覺塵緣挹絕景，躊躇落筆媿題詩。 【以上《康熙徽州府志》二《婺源山川》】</p><p>聶同志</p><p>經故宮女墳有感 【二首】</p><p>家國久隨狂虜沒，春蕪又向冢頭青。如今憶得當時事，為爾傷心一涕零。</p><p>長郊煙淡月華清，因醉荒墳半夜醒。失路孤吟不勝苦，暗中應有鬼神聽。 【《萬首唐人絕句》三五】</p><p>魏徵</p><p>沃洲山</p><p>一聲清磬海邊月，十里香風澗底鬆。何代沃洲今夜興，倚欄干聽赤城鍾。 【《輿地紀勝》四《紹興府》】</p><p>清明 【嶽麓僧】</p><p>送紙上人遊羅浮 【二首】</p><p>一瓶一錫十方遊，揮麈湘南夜語投。四百好峰在何許？寄師雙眼看羅浮。</p><p>此身政坐愛名山，投老求閒可得閒。遙夜相思千里月，想應騎虎度鬆關。 【《羅浮志》十《詩》】</p><p>德圓</p><p>雲門寺</p><p>若耶溪邊寺，幽勝絕塵囂。一洞花將發，千巖雪未消。依陰生徑竹，野色映溪橋。漸賞登高處，鐘聲應寂寥。 【《古今圖書集成山川典》一一四《雲門山部》】</p><p>澹交</p><p>望樊川</p><p>萬樹葉初紅，人家樹色中。疏鍾搖雨足，積水浸雲容。雪磧回寒雁，村燈促夜舂。舊山歸未得，生計欲何從？ 【《古今圖書集成職方典》五二○《西安府部》】</p><p>覺隱</p><p>江亭晚眺</p><p>獨隱清江秋思長，晚潮初上水亭涼。海門雲起雙巒暝，一抹銀花影夕陽。 【《古今圖書集成職方典》七八五《安慶府部》】</p><p>全唐詩續補遺卷十六　無名氏</p><p>戰城南</p><p>戰地何昏昏，戰士如群蟻。氣重日輪紅，血染蓬蒿紫。烏鳥銜人肉，食悶飛不起。昨日城上人，今日城下鬼。旗色如羅星，鼙聲殊未已。妾家夫與兒，俱在鼙聲裡。 【《文苑英華》一九六《樂府》】</p><p>昭君怨</p><p>銜悲出漢關，落淚灑胡鞍。關榆三夏凍，塞柳九春寒。眉任愁中結，腰隨帶裡寬。別曲易悽斷，哀弦不忍彈。 【同上二○四《樂府》】</p><p>採菱女</p><p>白日期何去？青春只自矜。豔歌呈幾曲，江畔採新菱。望浦思同濟，輕舟喜共乘。翠 【一作業】 將眉比色，聲與調相應。盪漾微波散，清泠遠水澄。更看池際影，若對玉壺冰。 【同上二○八《樂府》】</p><p>分柑子歌示諸小</p><p>痴男騃女愁殺人，偏呼小者大者嗔。粗衣糲食盡須一，何況異味兼時新。今朝樓下柑初熟，摘得一筐分不足。兒童豈待父母施，自各捻來 【一作「各自捻將」】 獻兄叔。就中小女有所翳， 【(下缺)同上三三七《歌行》】</p><p>哭從伯祭酒</p><p>剖符馮翊次，以疾拜司成。義重疏皆友，仁深怨不生。昔居南比省，長話水雲情。吟諷資高興，絲綸發重名。經秋漳浦臥，一旦逝川聲。自古誰回得，重泉獨往程。明靈辭魏闕，冬日冷秦宮。孝子號天護，銘旌引柩行。門闌容足跡，章句許才清。劣薄無因報，恩知豈謂輕？捫膺詞莫吐，奠酒淚先傾。從此階前石，何人肯念貞？ 【愚魯獻孤石蒙賞孤峭 同上三○四《悲悼》】</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p1.pstatp.com/large/pgc-image/3eeff7c0076c443da2afd6ff4e0ff93b><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>雜詩</p><p>舊山雖在不關身，且向長安過暮春。一樹梨花一溪月，不知今夜屬何人？ 【《萬首唐人絕句》三八】</p><p>碧玉潭</p><p>潭在武康西一十里響應山之下，唐人有詩刻於巖上雲：</p><p>水面平鋪映碧空，夜深明月照龍宮。猿啼未響潭先響，一樹花開兩樹紅。 【《輿地紀勝》四《安吉州景物》】</p><p>子陵山洞</p><p>在京山縣南六十里，即嚴子陵隱所也。傍有石室名帝星井，寺曰淨安，嘗有一星，光芒見井中。昔人賦詩云：</p><p>翩翩釣臺翁，弊屣棄利祿。煙溪七裡瀨，風月一竿竹。平生知己誰？故人劉文叔。三聘乃肯來，公卿指為辱。高風輕萬乘，敢以足加腹。居然動天象，下應太史卜。</p><p>帝星井</p><p>帝星胡為落此間？豈非此有子陵山。蒼蒼(王民)井一百丈，至今深夜光芒寒。野老相傳是陳跡，斷碑摸索苔蘚斑。往事恍惚不可問，青山綠水空潺潺。 【以上《輿地紀勝》八四《郢州古蹟》。後一首又見《古今圖書集成職方典》一一四七《安陸府部》】</p><p>小桃源</p><p>曩有耕於小桃源得一銅牌，牌上有詩一絕雲：</p><p>綽約去朝真，仙源萬木春。要知竊桃客，定是會 【一作畫】 稽人。 【《輿地紀勝》一六六《長寧軍》】</p><p>大力寺石碣 【巢縣掘地得之】</p><p>地去巢縣十里分，招提名目古今存。風磨斷礎痕皴暗，雨剝殘碑點畫昏。一道澗聲飛石壁，兩邊山色鎖雲根。杜鵑花裡啼幽徑，往事依稀似訴論。 【同上《補闕》三《無為軍》】</p><p>題靈鷲</p><p>靈鷲名山萬古名，幾回無事繞廊行。殿前流水晴尤急，塔上春雲晚自生。鶴傍經床聽梵語，鳥窺齋砵候鐘聲。我來借得蒲團坐，歸去閒眠夢亦清。 【《鹹淳臨安志》八○《寺觀》】</p><p>平頂山</p><p>平蓋山高古木疏，昔人曾此築仙居。井通八角寒泉湧，觀毀三清劫火餘。洗墨池邊丹灶冷，系龍巖畔石潭虛。吟成獨坐荒苔上，閒看蝸牛學篆書。 【《蜀中名勝記》十二《眉州彭山縣》】</p><p>洞真觀 【在氓縣北】</p><p>玉洞瑤壇長冷落，真虛崖竇色常新。可憐城裡悠悠者，不識瀟湘四季春。 【同治《湖南通志》二三九《方外志寺觀》】</p><p>滄浪寺 【在沅江縣南三十里】</p><p>閒步滄浪野，棲禪竹作扉。浮生自有樂，塵慮總皆非。 【同上二四○】</p><p>玉乳泉壁間詩</p><p>騎馬出門三月暮，楊花無奈雪漫天。客情最苦夜難度，宿處先尋無杜鵑。 【《重修丹陽縣誌》三四《藝文》】</p><p>楚泊亭 【二首】</p><p>天垂六幕水浮空，霽月光風上下同。我向山頭一舒笑，楚人還望白雲中。</p><p>捲逃屈放兩俱空，山止波流萬古同。美惡不隨天地老，斷魂啼鳥一聲中。 【《嘉靖常德府志》十九《賦詠》】</p><p>黃金臺</p><p>燕昭北築黃金臺，四方豪傑乘風來。秦家燒書殺儒客，肘腋之間千里隔。去年八月幽州道，昭君墓前哭秋草。今年五月咸陽關，秦家城外悲河山。河上關頭車馬路，殘日青煙五陵樹。 【見元人王惲《秋澗集》。《古今圖書集成職方典》二九《順天府部》亦載此詩，題作《燕臺》】</p><p>題仙人洞石鍾</p><p>我欲扣石鍾，驚起洞中人。煙蘿杳無際，空鎖石門春。石洞何窈窕，雲是仙人庭。仙人渺何許？瑤草空自青。石洞窅且深，花落無人掃。仙翁去不還，何處尋瑤草。</p><p>盤山</p><p>盤山高巍峨，半入青雲裡。中間最上峰，更向天邊起。行行白石崖，六月不知暑。</p><p>題薊州桃李寺</p><p>舊有桃花樹，人呼寺故云。石危秋鷺上，灘遠夜僧聞。汲井連黃葉，登臺散白雲。燒丹勾漏合，無處不逢君。 【以上孫承澤《天府廣記》四二《失名唐人詩》，見石刻。】</p><p>魯陽城</p><p>豢術緣何竟醢龍，因遷僻壤隔雲封。山迷故國芙蓉秀，水瀉沙河玳瑁封。離黍何須發浩嘆，荒城久矣屬空墉。獨憐遼鶴歸何處，漫向深芊聽曉鍾。</p><p>思父臺</p><p>駐馬空山親舍迷，不堪回首白雲低。王師為國驅鋒鏑，爭向兒家杖履追。 【以上《古今圖書集成職方典》四八八《汝州部》】</p><p>桃川宮 【方士，失名】</p><p>流水迴環日夕澄，煙蘿石壁四時新。清風臺上生瑤草，夜雨鬆根老茯苓。九轉丹砂龍虎伏，千年劍氣鬼神驚。道人今向蓬萊去，白鶴歸來月滿庭。 【同上一二六二《常德府部》。又同治《湖南通志》二四○《方外志寺觀桃源縣》】</p><p>聖壽寺 【三首】</p><p>石罅題詩紀別年，風煙南北各悽然。薝蒲坐我靈山下，猶借高人半日緣。</p><p>夕籟鳴寒雨，晴峰出翠屏。風塵吾獨愧，鴻鵠下蒼冥。</p><p>趺坐叢林下，朗吟白石巔。一丘盤曲處，中有老龍眠。 【《古今圖書集成職方典》一○八五《興化府部》】</p><p>寒亭</p><p>朔風凜凜雪漫漫，未是寒亭分外寒。六月火雲天不雨，請君來此憑欄杆。 【同上一一四七《安陸府部》】</p><p>緱山廟</p><p>獨挹榴花夜向闌，詩情高寄碧雲間。不知鶴駕人何在，笙月亭亭滿故山。 【同上《山川典》六三《緱山部》】</p><p>牡丹</p><p>傾國姿容別，多開富貴家。臨軒一賞後，輕薄萬千花。 【同上《草木典》二八九《牡丹部》】</p><p>紀信墓</p><p>紀信生降為沛公，草荒古冢臥秋風。不知青史緣何事，卻道蕭何第一功。 【乾隆《直隸秦州新志》十一《藝文詩》】</p><p>卻鬼丸</p><p>走鹿枯風吼夜闌，頌花還喜向椒盤。人情此日非前日，歲事新官對舊官。竹葉莫辭終日醉，梅花已拚來年看。書生但恐寒為祟，不用朱泥卻鬼丹。 【《歲時廣記》五《元旦》】</p><p>上元詞 【句】</p><p>金吾不禁元宵，漏聲更莫催曉。 【同上十《上元》引《唐西京新記》】</p><p>中秋詩 【句】</p><p>端正月臨端正樹，韻香人在韻香樓。 【端正樹，韻香樓，皆明皇故事。同上三一《中秋》】</p><p>句</p><p>【東坡曰：「此唐人得意句。」】</p><p>一鳩鳴午寂，雙燕話春愁。 【《苕溪漁隱叢話前集》二四引《西清詩話》】</p><p>簡池 【句】</p><p>【簡池獨劉氏三溪號一郡之勝。】</p><p>入蜀最宜遊簡郡，尋山須是訪劉家。 【《輿地紀勝》一四五《簡州》】</p><p>東周詩 【句】</p><p>鍾會壘邊山月白，武侯橋畔水風清。 【同上一八六《隆慶府》】</p><p>任氏行 【句二】</p><p>蘭膏新沐雲鬢滑，寶釵斜墜青絲髮。</p><p>蟬鬢尚隨雲勢動，素衣猶帶月光來。 【《錦繡萬花谷》十七】</p><p>奉和詠雪應制 【和太宗】</p><p>寒雲垂廣幕，飄霰下天津。無轍方秪至，有感瑞氣新。色映姑山質，舞對洛川神。忽奉瑤池韻，漸和郢中春。 【《文苑英華》一七三《應制》】</p><p>句</p><p>【開元中，有儒士登終南山，得句雲：「野迥雲根闊，山高樹影長。」私心自負，吟諷之際，忽聞空中語云：「未若天河云云。」儒士不勝喜，以為己有。歸誇於僧，智潛掩鼻笑曰：「臭氣可掬，何足多也。」儒士驚愕，遽以實告。自此又號為鑑文大師，有《浮漚篇》行於世。】</p><p>天河雖有浪，月桂不聞香。 【《詩話總龜》八《評論門》引《零陵總記》】</p><p>編入樂府詞四首</p><p>山川雖異所，艹木尚同春。亦如溱洧地，自有采花人。</p><p>受律辭元首，相將討叛臣。鹹歌《破陣樂》，共賞太平人。</p><p>四海皇風被，千年德水清。戎衣更不著，今日告功成。</p><p>主上開昌歷，臣忠奉大猷。君看偃革後，便是太平秋。 【《萬首唐人絕句》三盛唐後】</p><p>和漁父詞 【十五首】</p><p>【《顏魯公集逸詩存目》雲：「公與陸鴻漸、徐士衡、李成矩共和玄真子(張志和)《漁父詞》共二十五首。今惟志和詞存，見《續仙傳》。」系張志和同時諸人倡和詞，《直齋書錄解題》有《玄真子漁歌碑傳集錄》一卷，可參考。】</p><p>遠山重迭水縈紆，水碧山青畫不如。山水裡，有巖居，誰道儂家也釣魚。</p><p>釣得紅鮮劈水開，錦鱗如畫逐鉤來。從棹尾，且穿腮，不管前溪一夜雷。</p><p>桃花浪起五湖春，一葉隨風萬里身。車宛□，餌輪囷，水邊時有羨魚人。</p><p>五嶺風煙絕四鄰，滿川鳧雁是交親。風觸岸，浪搖身，青草燈深不見人。</p><p>雪色髭鬚一老翁，時開短棹撥長空。微有雨，正無風，宜在五湖煙水中。</p><p>殘霞晚照四山明，雲起雲收陰又晴。風腳動，浪頭生，定是虛篷夜雨聲。</p><p>極浦遙看兩岸花，碧波微影弄晴霞。孤艇小，信橫斜，那個汀洲不是家。</p><p>洞庭湖上曉風生，風觸湖心一葉橫。蘭棹快，草衣輕，只釣鱸魚不釣名。</p><p>舴艋為舟力幾多，江頭雷雨半相和。珍重意，下長波，半夜潮生不奈何。</p><p>垂楊灣外遠山微，萬里晴波浸落暉。擊楫去，本無機，驚起鴛鴦撲塵飛。</p><p>衝波棹子橛頭船，青草湖中欲暮天。看白鳥，下長川，點破瀟湘萬里煙。</p><p>料理絲綸欲放船，江頭明月向人圓。尊有酒，坐無，拋下漁竿踏水眠。</p><p>風攪長空浪攪風，魚龍混雜一川中。藏遠漵，系長鬆，盡待雲收月照空。</p><p>舴艋為家無姓名，胡蘆中有甕頭清。香稻飯，紫蓴羹，破浪穿雲樂性靈。</p><p>偶然香餌得長(魚覃)，魚大船輕力不任。隨遠近，共浮沉，事事從輕不要深。 【《金奩集》】</p><p>答張籍 【句】</p><p>【元和中，長安有沙門(不記名氏)善病人文章，尤能捉語意相合處。張水部頗恚之，冥搜愈切，因得句曰：「長因送人處，憶得別家時。」徑往誇揚。乃曰：「此應不合前輩意也。」僧微笑曰：「此有人道了也。」籍曰：「向有何人？」僧乃吟曰：(見下)籍因撫掌大笑。】</p><p>見他桃李樹，思得後園春。 【《唐摭言》十三】</p><p>誚失婢牓詩 【原情寄嘲　三首】</p><p>撫養在香閨，嬌痴教不依。縱然桃葉寵，打得柳花飛。曉露空調粉，春羅枉賜衣。內家方妒殺，好處任從歸。</p><p>偷鎖出深閨，風花何所依？想因乘月去，難道綽天飛。燭暗新垂淚，香凝舊舞衣。恩情如不斷，還向夢中歸。</p><p>揭牓諱因依，千聲叫不歸。頭盤紅縷髻，身著紫羅衣。夾帶無金玉，窩藏有是非。請君看賞格，惆悵信音稀。 【汪立名輯本《白香山詩集補遺》注引《堯山堂外紀》】</p><p>詠二遊女</p><p>大中年，有江淮郡守名郎，登樓縱飲，見二遊女羅衣飄飄，目送久之，因詠曰：</p><p>兩朵紅英值萬金，教人不負看花心。高樓日晚東風急，吹落千家何處尋？</p><p>攝中郎將作詩</p><p>【在省日，宣宗顧問稱旨，攝中郎將，有詩曰：(見下)風神俊邁。後擁節旄。】</p><p>宮娃引入玉為行，金殿齊趨近御床。不見聖明親顧問，如何得攝漢中郎？ 【以上《詩話總龜》二三《寓情門》引《南部新書》】</p><p>商山館</p><p>【商山館中窗頰上有八句詩云雲，不知何人作。淨君、涼友，是帚與扇明矣。】</p><p>淨君掃浮塵，涼友招清風。炎炎火雲節，蕭然一堂中。誰知鹿冠叟，心地如虛空。虛空亦莫問，睡起照青銅。 【《清異錄》三】</p><p>宮詞</p><p>落絮濛濛立夏天，樓前槐樹影初圓。傳聞紫殿深深處，別有薰風入舜弦。</p><p>送春</p><p>斜風細雨趲春歸，何不從容奈妾時。未辦三杯相別酒，先吟一首送行詩。再三留得鶬鶊晚，千萬休教杜宇知。縱若苦留留不住，明年早早到南枝。</p><p>題壁</p><p>一團茅草亂蓬蓬，驀地燒天驀地空。爭似滿爐煨榾柮，慢騰騰地暖烘烘 【以上江標影刻南宋書棚本《唐人五十家小集》】</p><p>錢氏雷威琴</p><p>【李巽伯雲：「先公得雷威琴，錢氏物也，中題云云。故號忘味，為當代第一。」】</p><p>嶧陽孫枝，匠成雅器。一聽秋堂，三月忘味。 【《全五代詩》七四引《西溪叢話》上】</p><p>嘲曹翰</p><p>曹翰事世宗為樞密承旨。性貪侈。常著錦襪金線絲鞋。朝士有託無名子嘲之者，詩曰：</p><p>不作錦衣裳，裁為十指倉。千金包汗腳，慚愧絡絲娘。 【《清異錄》三】</p><p>水香勸盞嘲扈載 【酒令】</p><p>【扈載畏內特甚。未仕時，欲出，則謁假於細君。細君滴水於地，指曰：「不幹須前歸。」若去遠，則然香印掐至某所，以為還家之驗。因筵聚，方三行酒，載色慾逃遁。朋友默曉，譁曰：「扈君恐砌水隱形，香印過界耳，是當罰也。吾徒人撰新句一聯，勸清酒一盞。」眾以為善，乃俱起。一人捧甌吟曰(詩略)。逼載飲盡。別雲(詩略)。別雲(詩略)。別雲(詩略)。別雲(詩略)。載連沃六七巨觥，吐嘔淋漓。既上馬，群噪曰：「若夫人怪遲，但道被水香勸盞留住。」】</p><p>解稟香三令，能遵水五申。</p><p>細彈防事水，短藝戒時香。</p><p>戰兢思水約，匍匐赴香期。</p><p>出佩香三尺，歸防水九章。</p><p>命系逡巡水，時牽決定香。 【《清異錄》一】</p><p>玄卿鏡銘</p><p>【玄卿鏡，文筆古雅似六朝，字體圓潤似李唐，疑是隋末唐初之物。玄卿，鑄鏡字也。廣州某氏所藏。】</p><p>日初升，月初盈，纖塵不生，肖茲萬形。是曰攖寧，瑩虖太清。 【嘉慶《廣東通志》二○○《金石略》】</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p1.pstatp.com/large/pgc-image/c4984c910d2d429791c6db014c145141><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>高宗時期</p><p>【胡楚賓，秋浦(貴池)人。善屬文，高宗召為右史、兼崇賢直學士，預選與諸儒論禁中，撰《臣軌》等書千餘篇。朝廷疑議表疏密使參處，以分宰相權，號北門學士。楚賓為文甚敏，必酒中下筆。高宗每命作時，常以金銀盃(奭鬥)酒飲之，文成輒賜焉。其英資豪穎，與李白倫，故當時謠曰：】</p><p>【《全唐詩》八七八《胡楚賓謠》，以為與晚唐顧雲、張喬、殷文圭等為同時人，文字有不同。】</p><p>前有胡楚賓，後有李翰林。詞同三峽水，字值萬黃金。 【《嘉靖池州府志》七《人物篇賢哲》】</p><p>開元時謠</p><p>《楊妃外傳》：開元十載上元日，楊家五宅夜遊，與廣寧公主騎從爭西門市。楊氏奴鞭公主衣，公主墮馬。駙馬程昌胤扶主，因及數撾。主泣奏，上令決殺楊家奴，昌胤停官。於是楊家轉橫。時謠雲：</p><p>生女勿悲酸，生男勿喜歡。 【《歲時廣記》十一《上元》】</p><p>三高僧諺</p><p>【道標，富陽人。姓黎氏，一作秦氏。年七歲，有大沙門過而識之，勸令出家。為靈隱山白雲峰海和尚弟子。至德二年詔白衣通佛經七百紙者，命為比丘，標首中選，即日得度居南天竺寺。嘗於靈鷲峰之南西嶺下，葺茅為堂，號西嶺草堂，稱西嶺和尚。經營之外，尤練詩章。當時吳興清晝[皎然]、會稽靈澈，相與酬唱。諺雲[見下]。又陸羽雲：「夫日月雲霞為天標，山川草木為地標，推能歸美為德標，居閒趣寂為道標。」長慶三年卒，年八十四。(《高僧傳》參《西湖高僧事略》)】</p><p>霅之晝，能清秀。越之澈，洞冰雪。杭之標，摩雲霄。 【雍正《浙江通志》一九八《仙釋傳杭州府》】</p><p>國學新修五經壁歌 【並記】</p><p>初，大曆中，名儒張參為國子司業，始詳定五經書於論堂東西廂之壁，辯齊、魯之音取其宜，考古今之文取其正。繇是諸生之師心曲學，偏聽臆說，鹹束之而歸於大同。揭揭高懸，積六十歲，崩剝汙衊 【一作「穢」】 ，截然不鮮。今天子尚文章，尊典籍，於苑囿不加尺椽，而成均以治學上言，遽賜千萬。時祭酒皞實屍之，博士公肅實佐之。國庠重嚴，過者必式。遂以羨贏，再新壁書。懲前土塗不克以壽，乃析堅木負墉而庇之。其制如版牘而高廣，其平如粉澤而潔滑，背施陰關，使眾如一，附離之際，無跡而尋，堂皇靚深，兩廡相照。申命國子能通法書者，分章揆日，遜其業而繕寫焉。筆削既成，讎校既精，白黑彬班，瞭然飛動。以蒙來求，煥若星辰，以敬來趨，肅如神明，以疑來質，決若蓍蔡。由京師而風天下，覃及九譯，鹹知宗師，非止服逢掖者鑽仰而已。於是學官陳師正等暨生徒凡四百二十有八人，請金石刻，且歌之曰： 【(見下)】 時餘為禮部郎，凡瞽宗之事，得以關決，故書之以移史官，宜附於藝文志雲。</p><p>我有學宇，既傾而成之。我有壁經，既昧而明之。孰規摹之？孰發揮之？祭酒維齊，博士維韋。俾我學徒，絃歌以時。切切祁祁，不敖不嬉。庶乎遒人，來採我詩。 【《劉夢得集》二六《記》】</p><p>高黎貢山謠</p><p>高黎貢山在永昌西，下臨怒江，左右平川，謂之穹賧湯浪，加萌所居也。朝濟怒江登山，暮方到山頂。冬中山上積雪苦寒，夏秋又苦穹賧湯浪毒暑酷熱。河賧賈客，在尋傳羈旅未還者，為之謠曰：</p><p>冬日欲歸來，高黎貢山雪。秋夏欲歸來，無那穹賧熱。春時欲歸來，囊中絡賂絕。 【原注：絡賂，財之名也。《蠻書》二、《永昌府文徵》一】</p><p>籤詞</p><p>【盧多遜相生曹南，方幼，其父攜就雲陽道觀小學。時與群兒誦書廢壇上，有古籤一筒，競往抽取為戲。時多遜尚未識字，得一簽，歸示其父。詞曰云雲。父見頗喜，以為吉讖，留籤於家。迨後作相，及其敗也，始因遣堂吏趙白陰與秦王廷美連謀，事暴，遂南竄，年五十二卒於朱崖。籤中之語，一字不差。】</p><p>身出中書堂，須因天水白。登仙五十二，終為蓬海客。 【《玉壺清話》三】</p><p>全唐詩續補遺卷十七　神仙鬼怪</p><p>程太虛</p><p>隋程太虛，西充人。自幼學道，精修勤苦。隱居南岷山，絕粒，有二虎侍左右。九井十三峰，皆其修煉處也。一夕，大風雨，砌下得碧玉印。每乞符祈年，印以授之，輒獲豐稔。唐元和中解體，後遷神於元宮，容貌不變。宣宗命人求之，過商山，宿逆旅，躡險有居第如公館。青童引見，一道士自稱程太虛，祖居西充。且囑曰：「明歲君自蜀至南岷，無忘我。」及至蜀，視畫像，與前見者無異。宋賜號道濟大師。 【(《古今圖書集成職方典順慶府部》引《總志》)】</p><p>磨劍泉</p><p>源泉巖溜漾清波，淬出光鋩利太阿。橋下斬蛟餘事耳，斷除天下幾妖魔。</p><p>磨劍泉</p><p>源泉巖溜漾清波，淬出光鋩利太阿。橋下斬蛟餘事耳，斷除天下幾妖魔。</p><p>漱玉泉</p><p>瀑布橫飛翠壑間，泉聲入耳送清寒。天然一曲非凡響，萬顆明珠落玉盤。</p><p>洞陽峰</p><p>南岷勝(上既下木)壓諸方，東壁奇峰出洞陽。丈五月輪才晃曜，大千世界便輝光。扶開華嶽煙雲渺，顯得蓬萊日月長。世道廢興原有數，浮沉聚散亦何傷。</p><p>醮壇峰</p><p>蒼松老檜擁華壇，鶴唳猿啼白晝閒。煙篆香殘凌漢表，風飄仙樂響山間。高燒華嶽金蓮炬，齊到黃岡玉筍班。獨步蒼苔尋故址，恍然咫尺覲天顏。 【以上《古今圖書集成職方典》六○二《順慶府部》】</p><p>何仙姑</p><p>仙姑，增城何泰女。生唐開耀間，紫雲繞室，頂有六毫。四歲能舉一鈞。事親孝，性靜柔，遊羅浮為仙。今有祠在增城縣南，有井尚存，即其舊宅。唐賜仙姑朝霞帔一襲。</p><p>【原案：《太平廣記》：廣州有何二孃，以織鞋為業。後飛去上羅浮山為仙。唐開元中敕令黃門使往廣州求何氏，得之。後又踴身而去，不知所之。《孔氏六帖》：增城何氏女，有神仙之術云云。《輿地紀勝》：女仙中增城何氏女下有何仙雲。《會仙觀記》：昔有何仙居此，食雲母。唐景龍中白日升仙。竊疑何二孃、何氏女、何仙乃一人，即世俗八仙中之何仙姑也。】</p><p>【今按：《古今圖書集成神仙部》及《中國人名大辭典》又雜引《安慶府志》、《歙縣誌》、《祁陽縣誌》、《浙江通志》及《福建通志》，各有異說。】</p><p>鳳台雲母</p><p>【所居春岡，地產雲母。嘗夢老人授服餌丹法，漸覺身輕健。有詩曰[見下]。後果有鳳來集其上，遂改名鳳台雲。】</p><p>鳳台雲母似天花，煉作芙蓉白雲芽。笑殺狂遊勾漏令，更從何處覓丹砂？</p><p>將遊羅浮留詩</p><p>【江北與羅浮山相望，嘗曰：「將遊羅浮。」父母怪之，私為擇配。結縭之夕，忽不知所之。留詩屏硯間曰[見下]。明早起視家側井徑，有遺履而已。】</p><p>麻姑怪我戀塵囂，一隔仙凡道路遙。去去滄洲弄明月，倒騎黃鶴聽鸞簫。</p><p>有道士自羅浮之增城口占三絕寄家</p><p>【頃之，有道士來自羅浮，見姑在麻姑石上，顧謂道士曰：「而之增城，屬吾親收拾井上履，口占三絕寄其家曰[見下]。其後增城李令世英與謝草堂者表其事。李令為天台黃岩人，始悟仙語無一不有驗雲。】</p><p>鐵橋風景勝天台，千樹萬樹梅花開。玉簫吹過黃岩洞，勾引長庚跨鶴來。</p><p>寄語童童與阿瓊，休將塵事惱閒情。蓬萊弱水今清淺，滿地花陰護月明。</p><p>已趁群真入紫微，故鄉回首尚遲遲。千年留取井邊履，說與草堂仙子知。</p><p>柔珠庵東壁題詩 【句】</p><p>【仙姑又嘗於柔珠庵東壁題一絕，字比晉人差清婉少骨。壁後半毀，惟餘「百尺」十三字，其下必「風」字也。後二句無人能續之者。】</p><p>百尺水簾飛白虹，笙簫松柏語天風。 【嘉慶《廣東通志》三二九《釋老傳》轉引《羅浮山志會編》引明孫蕡《何仙姑記》】</p><p>張巡</p><p>鐵筆歌 【今按：疑為後人所作，錄附參考。】</p><p>皇天生我兮男子，君王用我兮熊羆。力拔山兮勢雄，氣貫日兮虹霓。月正明兮磨鎗礪劍，星未落兮擊鼓掀旗。搗賊室兮焚寨，臠賊肉兮充飢。食馬革兮計盡，殺妻妾兮心悲。為厲鬼兮身被鐵甲，為明神兮手執金錘。亦莫指我為張毅，亦莫指我為張飛。我乃唐之張巡，與許遠兮同時。在東嶽兮押案，都統使兮陰司。事蓬萊兮殿直，任酆都兮獄推。景佑真君兮陽間封爵，忠烈大夫兮天上官資。漫濡毫而為翰，俾世人而皆知。 【《古今圖書集成職方典》三九九《歸德府部》】</p><p>嗜酒道人</p><p>劉處靜贈金不受</p><p>【劉處靜，字道遊，彭城人。其先避地遂昌，因家焉。遇異人，授以吐納之道。嘗召見，賜緋衣，退居仙都山隱真巖，結廬金龍洞側，門人慾塑其像。一日，有嗜酒道人來成之，處靜留飲旬日，以黃金三十銖贈其行，相送金龍洞前。及回，得片紙書云云十六字，裹原金在焉。於是頓悟，遂豫築玄壚於廬後，自譔其志。鹹通十四年六月辛酉日解化。】</p><p>子與吾金，吾授子真。真抱子形，形全於神。 【雍正《浙江通志》二○一《仙釋傳處州府》引《仙都志》】</p><p>鍾離權</p><p>詩寄太原學士 【題元佑七年九月九日書。為宋人依託】</p><p>【潁川莊綽跋雲：「昔維揚有何仙姑者，世以為謫仙，能與真靈接。一日，鍾離過之，使治黃素，乃書此詩。呂公亦跋其後，令俟王學士至而授之。後數日，王古敏仲自貳卿出守會稽，至維揚訪姑，即以與之。王祕不以示人。」】</p><p>風燈泡沫兩相悲，未肯遺榮自保持。頷下藏珠當猛取，身中有道更求誰？才高雅稱神仙骨，智照靈如大寶龜。一半青山無買處，與君攜手話希夷。 【《雲麓漫鈔》卷二】</p><p>呂岩</p><p>一作嵒，字洞賓。○呂岩詩詞，多宋人依託，雖經《全唐詩》廣為收錄，仍多遺漏，現緣前例補之。</p><p>西靈觀</p><p>【在新喻縣西五十里瑞仙山下，晉永和八年許真君建。】</p><p>八月秋高氣漸清，再攜琴劍宿西靈。蕊珠新換當年殿，函谷重開往日經。晉代宰王香馥馥，周朝柱史燭熒熒。一聲鶴唳人間曉，吟起晴空徹杳冥。 【隆慶《臨江府志》十三】</p><p>朗州戲筆 【二首】</p><p>賣墨遨遊到朗州，無端太守問因由。家居北斗星辰下，劍掛南山月角頭。朝覲玉皇登寶殿，暮隨王母宴瓊樓。知君相見不相識，回首白雲歸去休。</p><p>數年不到鼎城遊，反掌俄經八十秋。劉氏宅為張氏宅，謝家樓作李家樓。千金公子皆空手，三歲孩兒盡白頭。惟有兩般依舊在，青山長秀水長流。 【嘉靖《常德府志》十九】</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p1.pstatp.com/large/pgc-image/600b040081264da881734eab66122926><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>白雲岩</p><p>古木叢林號白雲，高巖更去謁觀音。路登青嶂上頭上，寺隱白雲深處深。法鼓震開天地眼，飛輪推出聖凡心。時人到此如中悟，何必南巖海上尋。</p><p>過水坪</p><p>山巔雲起日初辰，山徑霜清絕點塵。林下支鍋炊飯客，道旁背籠販鹽人。白崖嶺峻藏風洞，碧澗泉音露石垠。跋涉不知殘臘盡，動勞寧復計冬春。 【以上《古今圖書集成職方典》一一六二《鄖陽府部》】</p><p>遊靈顯觀</p><p>素衣丹壑寄生涯，相近衡茅共幾家。臥聽鬆音臨水石，坐看山色老煙霞。林中有鶴窺來客，巖畔無人見落花。但把琴書消白晝，不須爐裡煉丹砂。 【同上三三五《潞安府部》】</p><p>呂劍留泉</p><p>五百年前此地來，碧桃移向石壇栽。三春綠柳千條縷，萬線清泉一劍開。紅日照殘新殿閣，白雲堆破舊樓臺。昔年蹤跡今何在？尚有餘霞點翠苔。 【同上一二八八《靖州部》】</p><p>印山亭即事</p><p>誰道憑虛不可樓，波心一點注中流。魚遊過影知空相，人到驚雲動遠眸。隔斷紅塵飛不到，迴旋青氣望來收。江天寂寞難窮目，煙火漁燈亂客愁。 【同上一四二八《平樂府部》】</p><p>集虛觀留題 【在嶽池縣郭南門外。○又作《寓雲洞橋夜題石壁》】</p><p>青蛇煉影月 【一作「就自」】 徘徊，夜靜雲間尚未 【一作「開向此」】 來。應是有人新換骨，暫留蹤跡到天台。 【《輿地紀勝》一六五《廣安軍仙釋》。《古今圖書集成職方典》六○二《順慶府部》。又一二七○《辰州府部》】</p><p>題昌元驛</p><p>東西南北留蹤跡，縱意風狂到處覓。朝朝暮暮去尋人，及至人尋還不識。 【《永樂大典》一八二二四「像」字韻引《輿地紀勝》】</p><p>飛雲山留題</p><p>【飛雲山王氏道院，去蒲村鎮五里，昔有道人過之。留題云云。以逐句第三字合成「呂洞賓來」，主人覺而異之，已失道人所在矣。】</p><p>攜笻來此步飛雲，錢滿賓階綠蘚勻。江上同歸共誰去，不堪回首不逢人。 【《輿地紀勝》一五一《永康軍仙釋》】</p><p>題壁二絕</p><p>展旗邀我過天聰，玉女雙鸞展笑容。卓筆醮幹龍鼻水，等閒題破石屏風。</p><p>昔時曾臥龍湫水，今日止茲續舊遊。何處酒家堪醉月，興酣解卻白狐裘。 【《廣雁蕩山志》二十一《藝文》作回道人】</p><p>詠景十首</p><p>桃花溪 【以下詠景十首】</p><p>東風昨夜落奇葩，散作春江萬頃霞。從此漁郎得消息，泝流直到是仙家。</p><p>桃川仙境</p><p>說著神仙豈偶然，神仙名不是虛傳。巖洞石洞今還在，流水落花經幾年？</p><p>秦人洞</p><p>洞門深鎖白雲封，九節丹崖第幾重？欲向山中詢甲子，秦人盡日不相逢。</p><p>纜船洲</p><p>笑拋漁艇入蒼茫，豈意壺中歲月長。歸到荒洲無覓處，萋萋芳草對斜陽。</p><p>空心杉</p><p>古木槎牙樹底空，學仙遊子坐空中。自從白日飛昇去，幾度寒鴉噪晚風。</p><p>煉丹臺</p><p>誰築斯臺學煉丹？丹成飛上紫雲端。空餘遺址在人世，滿目青山碧草寒。</p><p>遇仙橋</p><p>幾回秦女夜吹簫，洞底松風送寂寥。不作巫陽雲雨夢，卻尋仙侶到藍橋。</p><p>仙徑亭</p><p>紫氣南來第一關，道人家在白雲間。山門深鎖無人到，流水落花春晝閒。</p><p>歸鶴峰</p><p>鶴歸華表幾千年，雞犬隨丹盡上天。開遍碧桃春不老，千巖萬壑鎖蒼煙。</p><p>梅溪煙雨</p><p>摩挲睡眼望山凹，非霧非煙景四郊。一幅生綃不收拾，被風展卻掛林梢。 【以上《嘉靖常德府志》十九。又《古今圖書集成職方典》一二六二《常德府志》及《山川典》一六二《桃源山部》】</p><p>大圓山</p><p>【大圓山有光塵子墨跡云云。傍書宋幹道壬辰年，相傳以為呂仙作矣。】</p><p>三山相接欲飛騰，高下來為半日登。合向中間著夫子，大員道士小員僧。 【《蜀中名勝記》十八《重慶府定遠縣》】</p><p>登平都訪仙 【二首　題呂純陽】</p><p>盂蘭清曉過平都，天下名山總不如。兩口單行誰解識，王陰空使馬蹄虛。</p><p>一鳴白鳥出青城，再謁王陰二友人。口口惟言三島樂，抬眸已過洞庭春。 【同上十九《酆都縣》】</p><p>嵩山觀 【題呂岩】</p><p>兩日行山興尚稠，塵緣未斷且回頭。一天風雨吹涼閣，四面藤蘿伴客留。著眼盡難為業障，平生無過是浮漚。何須底死言名利，尋得清閒即便休。 【同上三十《潼川州遂寧縣》】</p><p>題酒家門額</p><p>【唐末，馮翊城外酒家門額，書云云。於王字末，大書酒也。字體散逸，非世俗書，人謂是呂洞賓題。】</p><p>飛空卻回顧，謝此含春王。 【《清異錄》四】</p><p>西江月 【六首　以下詞】</p><p>【原八首，前二首已見《全唐詩》，此六首，《全宋詞》亦未收。】</p><p>世有學人無數，愚痴妄意如麻。汞鉛錯認結為沙，運火欲覓黃芽。千日虛勞心力，人人盡破其家。真鉛似玉本無瑕，將鳳欲比狂鴉。</p><p>至道不煩不遠，至人只在目前。淮王煉石得沖天，漢世已經千年。全在低心下人，事該緣分偶然。安爐置鼎盡周圓，須得汞去投鉛。</p><p>聽說金公兩字，何物喚作金孫。尋枝尋葉必知根，無智便乃心昏。若用凡鉛為體，都來少魄無魂。水銀漸結必難存，祕訣要處誰論。</p><p>真假兩般元字，金公所料重迷。凡鉛縱與嶽山齊，不肯假與金妻。聽說真鉛住處，他家跳在深溪。兩情恩愛事因媒，義重爭向東西。</p><p>水火運來週歲，四六勿錯如初。水多火少失功夫，勝地方始安爐。直須認鼎與藥，卻如雞子無殊。內黃外白結凝酥，一顆圓明汞珠。</p><p>彼此離於生處，火遭水破驚忙。分身各自擬深藏，半路再遣蕭郎。夫為無衣素體，妻因水浸衣黃。丙丁甲乙有形相，剛遣令合陰陽。 【《古今圖書集成神異典》三○二《靜功部》】</p><p>西江月</p><p>落日數聲啼鳥，香風滿路吹花。道人邀我煮新茶，盪滌胸中瀟灑。世事不堪迴音，夢魂猶遶天涯。鳳停橋畔即吾家，管甚月明今夜。 【《湖海新聞夷堅續志後集》一】</p><p>沁園春</p><p>昨日南京，今朝天嶽，倏焉忽焉。指洞庭為酒，渴時浩飲，君山作枕，醉後高眠。談笑自如，往來無礙，半是風狂半是仙。隨身在，有一襟風月，兩袖雲煙。　人間，放浪多年，又排辨東華第二筵。把珊瑚砍倒，栽吾琪樹，天河放淺，種我金蓮。搥碎王京，踢翻蓬島，稽首虛皇玉案前。無難事，信功成八百，行滿三千。 【隆慶《嶽州府志》十八】</p><p>沁園春</p><p>琳館清標，瓊臺麗質，何年天上飛來。揚州暫倚，后土為深栽。獨立乾坤一樹，春風佔，萬朵齊開。天然巧，蕊珠圓簇，玉瓣輕裁。　見一花九朵，類玲瓏玉斝，錯落瓊杯。得滿盛香露，洗盪塵埃。是真元孕育，有仙風道骨，豈是凡胎。問真宰，難留下土，攜爾上蓬萊。 【《揚州瓊花集》】</p><p>失調名</p><p>別無巧妙，與你方兒一個。子後午前定息坐，夾脊雙門崑崙過。恁你得氣力，思量我。 【《夷堅丁集》十八】</p><p>附羅浮山八仙石題詩</p><p>【舊志雲：「石在藥槽之下，流杯池上。相傳有八仙飲於此，飲畢題詩云雲。鐫諸石上，歲久，字猶未甚漫滅。】</p><p>溜流青嶂瀉溪灣，漱石飛雲湍復旋。琥珀杯深誰共飲？八仙齊會賀堯年。 【《古今圖書集成山川典》一八九《羅浮山部》，又見《羅浮山志》十】</p><p>虞皋</p><p>皋，福州永貞人，以鬻黃精為業。延鈞時人。</p><p>歌</p><p>【故人朱當敏歸時，皋及賓客皆送之。至洞門，客以尺八擊玉磬，皋和而歌云云。歌畢，忽然俱去。】</p><p>朝為雄兮暮為雌，天地終盡兮人生幾時。 【《全五代詩》八七引《榕陰新簡》】</p><p>寧化九龍進士 【神】</p><p>安濟廟，在清流縣南夢溪洞口，即九龍陽數潛靈王廟也。自唐有之，莫詳創始封爵之由。廟前有灘險甚，往來之舟非禱於祠下不敢行。宋朝賜今額。嘉佑中，樞密直學士蔡公襄知泉州，有布衣上謁，自稱寧化九龍進士。公與坐，莫測其為神。及送之庭除，忽不見，始異之。取刺而觀，於中得詩五十六字，尋加訪問。明年，遞詩於廟，尸祝不虔，失其真跡。大觀間，縣尉張龜齡嘗序其事。今林木森陰，觀者必敬。詩云雲。末題閩通文二年四月封明威校尉，永隆二年正月封興瑞將軍，九月封陽數潛靈王。</p><p>詩</p><p>遠遠青青迭迭峰，峰前真宰讀書翁。半巖冷落高宗雨，一洞淒涼吉甫風。溪隱豹眠寒霧露，井凋鳳宿舊梧桐。九龍山下英雄氣，盡屬君王宇宙中。 【《永樂大典》七八九二「汀」字韻引《臨汀志祠廟》】</p><p>蜀宮人</p><p>月夜吟</p><p>【李西美帥成都，士人陳甲館於便齋。月夜有危髻古衣裳婦人數輦，笑語花圃中，有甚麗者誦詩云雲。忽不見。今府第，故蜀宮，豈當時宮女猶有鬼耶？】</p><p>舊時衣服盡雲霞，不到迎仙不是家。今日樓臺渾不識，只餘古木記宣華。 【按《蜀檮杌》。宣華，故苑名】</p><p>小雨廉纖梅子黃，晚雲收盡月侵廊。樹陰把酒不成醉，何處無情枉斷腸。 【《全五代詩》六十引《聞見後錄》】</p><p>附錄　友邦</p><p>晁衡</p><p>晁衡，一作朝衡，日本人，原名阿部仲麻呂。十六歲留學長安，在唐朝歷任校書、左補闕、祕書監等職，與李白、王維、儲光羲等為友。五十餘歲時與鑑真和尚同時渡海回國，鑑真歷險到達日本，晁衡卻漂流海上，幸在中南半島登岸，兩年後重返長安，任鎮南都護。大曆五年在中國逝世，年七十三歲。</p><p>思歸</p><p>慕義名空在，輸忠孝不全。報恩無有日，歸國定何年？ 【《古今和歌集》(《光明日報》一九七八年八月二十日王仁波文引)】</p><p>金地藏</p><p>金地藏，新羅國僧。至德間渡海，居青陽九華山。嘗以巖間白土雜飯食之，人以為異。年九十九，忽召徒眾告別，但聞山鳴石隕，俄頃趺坐於函中。洎三稔，開將入塔，顏貌如生，舁之而動，骨節若撼金鎖焉。 【(《全唐詩》八○八作新羅國王子。)】</p><p>酬惠米詩</p><p>棄卻金鑾衲布衣，修身浮海到華西。原身自是皇太子，慕道相逢柯用之。未敢叩門求地語，昨叨送米續晨炊。而今餐食黃精飯，腹飽忘思前日飢。 【以上《嘉靖池州府志》九】</p><p>續拾</p><p>　全唐詩續拾卷一</p><p>庾抱</p><p>詠史得韓非</p><p>說難徒有美，孤憤竟無申。定是名傷命，非關犯逆鱗。 【見《十萬卷樓叢書》本唐釋皎然《詩式》卷三。】</p><p>陳子良</p><p>學小庾體</p><p>拂簟承花落，開簾待燕歸。 【見《四部叢刊》本《後村先生大全集》卷一七七《詩話續集》引唐李康成《玉臺後集》。】</p><p>陳叔達</p><p>入闕詠空鏡臺詩</p><p>即今裝飾廢，雕零衢路間。姮娥與明月，相共落關山。 【見中華書局排印本唐徐堅等纂《初學記》卷二十五。】</p><p>法琳</p><p>法琳，姓陳，潁川人，寓居襄陽。少出家，住荊州青溪山玉泉寺。遊獵儒釋，博通內外詞旨。隋季入關，舍僧服歸俗。武德初復為僧，住京師濟法寺。貞觀初移住龍田寺。十三年冬，因謗訕罪下獄，陳書自訴，詔不加罪，敕移於益郡僧舍。次年六月，行至百牢關因疾而卒，年六十九。著作甚多，傳世有《破邪論》、《辨正論》等。詩五首。 【(《全唐詩》無法琳詩。事蹟據《續高僧傳》卷二四本傳、《開元釋教錄》卷八本傳及《法琳別傳》。)】</p><p>別毛名素</p><p>叔夜嗟幽憤，陳思苦責躬。在餘今失候，枉與古人同。草深難見日，鬆迥易來風。因言得意者，誰復免窮通？ 【《大正新修大藏經》第五十冊唐釋彥悰撰《唐護法沙門法琳別傳》卷中。】</p><p>敕放遷益部臨行賦詩 【題擬】</p><p>僕秉屈原操，不探漁父篇。問言蓬轉者，答言直如弦。</p><p>辭訣友人詩 【題擬】</p><p>非意延非罪，離友復離親。山川萬里隔，方勞七尺身。遊魂長去楚，分念獨留秦。自匪相知者，誰憐死別人。</p><p>言志</p><p>草命如懸露，輕生類轉蓬。所嗟明夜月，難與古人同。 【均見同前書卷下。】</p><p>青溪野老詩 【題從《續古文苑》卷四】</p><p>元淑世位卑，長卿宦情寡。二頃且營田，三錢聊飲馬。懸峰白雲上，掛月青山下。中心欲有言，未得忘言者。 【見法琳《辨正論》卷七，《大正藏》本。】</p><p>朱子奢</p><p>五言早秋侍宴應詔</p><p>殿閣炎光盡，池臺爽氣歸。荷香風裡歇，樹影日中衰。蟬聲出林散，鳥路入雲飛。承恩方未極，無由駐落暉。 【見貴陽陳田影刻本日本尾張國真福寺藏唐卷子本《翰林學士集》。】</p><p>魏徵</p><p>宿沃洲山寺</p><p>崆峒山叟到江東，荷杖來尋支遁蹤。馬跡幾經青草沒，仙壇依舊白雲封。一聲清磬海邊月，十里香風澗底鬆。何代沃洲今夜興，倚杖來聽赤城鍾。 【見《會稽掇英總集》卷四。】</p><p>缺題五古詩</p><p>大道夷且長，窘路狹且促。修翼無卑棲，遠趾不步局。舒吾凌霄羽，奮此千里足。超邁絕塵驅，倏忽誰能逐？賢愚豈常類，稟性在清濁。富貴有人籍，貧賤無天錄。通塞苟由己，志士不相卜。陳平敖里社，韓信釣河曲。終居天下宰，食此萬鍾祿。德音流千載，功名重山嶽。</p><p>靈芝生河洲，動搖因洪波。蘭榮一何晚，嚴霜瘁其柯。哀哉二芳草，不植泰山阿。文質道所貴，遭時用有嘉。絳灌臨衡宰，謂誼崇浮華。賢才抑不用，遠投荊南沙。抱玉乘龍驥，不逢樂與和。安得孔仲尼，為世陳四科。 【見上海大眾書局《古今碑帖集成》。】</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p3.pstatp.com/large/pgc-image/65f3e1e6b6c3430c9257467ed1d97811><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>王績</p><p>元正賦附歌</p><p>獻歲風光早，芳春節會多。徑潘三月內，恣意飽相 【五卷本作「經」】 過。 【伯二八一九卷，又五卷本《王無功文集》卷一。】</p><p>靈龜並序</p><p>靈龜，君子有悔也。言明不若昧，進不若退。</p><p>彼靈龜兮，潛伏平坻。文列八卦，色合四時。出遊芳蓮，入負神蓍。吐故吸新，何慮何思？赫赫王會，峨峨天府，謀猷所資，吉凶所聚。爾有前鑑，爾既餘 【李抄本作「餘」】 將，爾有嘉識，爾既餘 【李抄本作「餘」】 輔。爰施長網，載沈密羅，於沼於沚，於江於沱。既剔既剝，是鑽是灼，姑取供用，焉知其佗。嗚呼靈龜，孰謂爾哲？本緣末喪，命為才絕。山木自寇，膏火自滅，敢陳明辭，以告來裔。</p><p>校園</p><p>汾川勝地，姑射名辰。月照山客，風吹俗人。琴聲送冷，酒氣迎春。閉門常樂，何須四鄰。</p><p>被徵謝病</p><p>漢朝徵隱士，唐年訪逸人。還言北山曲，更坐東河濱。枌榆三晉地，煙火四家鄰。白豕祠鄉社，青羊祭宅神。拓畦侵院角，蹙水上渠漘。臥病劉公幹，躬耕鄭子真。橫裁桑節杖，豎翦竹皮巾。鶴警琴亭夜，鶯啼酒甕春。顏回惟樂道，原憲豈傷貧？藉草邀新友，班荊接故人。市門逢賣藥，山圃值肩薪。相將共無事，何處犯囂塵！</p><p>春日山莊言志</p><p>平子試歸田，風光溢眼前。野樓全跨迥，山閣半臨煙。入屋敧生樹，當階逆湧泉。翦茅通澗底，移柳向河邊。崩砂猶有處，臥石不知年。入谷開斜道，橫溪渡小船。鄭玄唯解義，王烈鎮尋仙。去去人間遠，誰知心自然。</p><p>獨坐</p><p>託身千載下，聊思 【《韻語陽秋》作「遊」】 萬物初。欲令無作有，翻覺實成虛。周文方定策，秦帝即焚書。寄語無為者，知君悟有餘。</p><p>詠懷</p><p>桑榆汾水北，煙火濁河東。未必尋歸路，居然息轉蓬。故鄉行處 【《全唐詩》作「雲」】 是，虛室坐間同。日落西山暮，方知天下空。</p><p>山夜</p><p>仲尼初返魯，藏史欲辭周。脫落四方事，棲遑萬里遊。影來徒自責，心盡更何求？禮樂存三代，煙霞主一丘。長歌明月在，獨坐白雲浮。物情勞倚伏，生涯任去留。百年一如此，世事方悠悠。</p><p>遊山贈仲長先生子光</p><p>試出南河曲，還起北山期。連峰無蹔斷，絕嶺互相疑。結藤標往路，刻樹記來時。沙場聊憩路，石壁旋題詩。葉秋紅稍下，苔寒綠更滋。幽尋多樂處，勿怪往還遲。</p><p>春晚園林</p><p>不道嫌朝隱，無情受陸沉。忽逢今旦樂，還遂少時心。卷書藏篋笥，移榻就園林。老妻能勸酒，少子解彈琴。落花隨處下，春鳥自須吟。兀然成一醉，誰知懷抱深？</p><p>贈薛學士方士</p><p>昔歲尋周孔，今春訪老莊。途經丹水岸，路出白雲鄉。窈窕開皇道，深沉指太方。物情爭逐鹿，人事各亡羊。月明看桂樹，日下覓扶桑。寄語悠悠者，誰知此路長。</p><p>春莊走筆</p><p>野客元圖靜，田家本惡諠。枕山通箘閣，臨澗創茅軒。約略栽新柳，隨宜作小園。草依三徑合，花接四鄰繁。野婦調中饋，山朋促上樽。曉羹猶未糝，春酒不須溫。賣藥開東鋪，租田向北村。夢中逢櫟社，醉裡覓桃源。豬肝時入饌，犢鼻即裁褌。自覺勳名薄，方知道義尊。所嗟同志少，無處可忘言。</p><p>泛船河上</p><p>初晴何以慰？薄暮理輕舟。白雲銷向盡，黃河曲複流。隨風依北岸，逐浪向南洲。波瀾浩淼淼，懷抱直悠悠。自覺生如寄，方知世若浮。蓬萊何處在？坐使百年秋。</p><p>過程處士飲率爾成詠</p><p>莫道山中泉石好，莫畏人間行路難。蜀郡爐家何必鬧，宜城酒店舊來寬。杯至定知懸怪晚，飲盡祇應速唱看。但使百年相續醉，何愁萬里客衣單。</p><p>解六合丞還</p><p>我家滄海白雲邊，還將別業對林泉，不用功名喧一世，直取煙霞送百年。彭澤有田唯種黍，步兵從宦豈論錢？但願朝朝長得醉 【李抄本此句作「但使百年相續醉」】 ，何辭夜夜甕間眠。</p><p>山中獨坐</p><p>試逐遊山去，聊觀避俗情。引流還當井，憑樹即為楹。酒中添藥氣，琴裡作鬆聲。石爐煎玉髓，土釜出金精。水碧連年服，雲丹計日成。還看市朝路，無處不營營。</p><p>題畫幛背</p><p>雲霞圖幛子，山水畫屏風。不應須對許，坐慣青溪中。</p><p>春園興後</p><p>比日尋常醉，經年獨未醒。回瞻後園柳，忽值數行青。定是春來意，低頭更好聽。歌鶯遼亂動，蓮葉繞池生。散腰追阮籍，招手喚劉伶。隔架窺前空，未餘幾 【據李抄本補】 小瓶。風光須用卻，留此待誰傾。</p><p>山園</p><p>幽人養性靈，長嘯坐山扃。二月蘭心紫，三春柳色青。捲簾看水石，開牖望園亭。琴曲唯留古，書名半是經。風煙長入詠，几杖悉為銘。切直平生盡，何為勞是形？</p><p>春日還莊</p><p>居人姓仲長，端坐悅年光。地形疑谷口，川勢似河陽。傍山移草石，橫渠種稻粱。滋蘭依舊畹，接果著新行。自持茅作屋，無用杏為樑。蓬埋張仲徑，藜破管寧床。浴蠶溫織室，分蜂暖蜜房。竹密連階暗，花飛滿宅香。坐棠思邵伯，看柳憶嵇康。自得終焉趣，無論懷故鄉。</p><p>尋訪道士山居</p><p>抱琴欲隱去，杖策訪幽潛。青溪無限曲，丹障幾重簾。水聲全繞砌，樹影半橫簷。甑塵炊暫拂，爐香盡更添。短茅新縛薦，細藋始編簷。寫咒桃為板，題經竹作籤。紫文千歲蝠，丹書五月蟾。三山今近遠，飛路幸相兼。</p><p>端坐詠思</p><p>張衡賦《四愁》，梁鴻歌《五噫》。慷慨□□□，憔悴將焉如？紛吾獨無悶，高臥喜閒居。世途何足數，人事本來虛。三王無定策，五帝有殘書。咄嗟建城市，倏忽觀丘墟。明治若不足，昏暴常有餘。寄言忘懷者，歸來任卷舒。</p><p>山中採藥</p><p>採藥北巖陰，乘興獨幽尋。澗尾泉恆細，山腰溪轉深。石橫疑路斷，雲暗覺峰沉。薄暮歸來去，松丘橫夜琴。</p><p>晚秋夜坐</p><p>園亭物候奇，舒嘯樂無為。芰荷高出岸，楊柳下敧池。蟬噪黏遠舉，魚驚鉤暫移。蕭蕭懷抱足，何藉世人知？</p><p>在邊三首</p><p>客行秋未歸，蕭索意多違。雁門霜雪苦，龍城冠蓋稀。穹廬還作室，短褐更為衣。自憐書信斷，空瞻鴻雁飛。</p><p>羈旅滯胡中，思歸道路窮。猶擎蘇武節，尚抱李陵弓。漠北平無樹，關南迥有風。長安知遠近，徒想灞池東。</p><p>昔歲銜王命，今秋獨未旋。節毛風落盡，衣袖雪沾鮮。瀚海平連地，狼山峻入天。何當攜侍子，相逐拜甘泉。</p><p>冬夜載酒於鄉館尋崔使君善為</p><p>思君夜漸闌，載酒一相看。野館含煙冷，山衣犯雪寒。停車聊捧袂，倒屣共臨盤。今夕山陰賞，誰知逢道安。</p><p>讀《真隱傳》見披裘公及漢濱老父因題四韻</p><p>被褐延陵徑，耕田漢水陰。由來驩擊壤，何處視遺金？季子停驂謝，張溫下道尋。世人無所識，誰知方寸心？</p><p>性不好治產興後言懷</p><p>自有人間分，何須郭外田？和光遊聚落，獨興入山泉。河曲編蕭坐，靈臺結絮眠。還應多藏客，辛苦沒殘年。</p><p>山家夏日九首</p><p>寂寞坐山家，蕭條翫物華。樹奇 【李抄本作「倚」】 全擁石，蒲長半侵砂。池光連壁動，日影對窗斜。石榴兼布葉，金(□登)唯作花。落藤斜引蔓，伏筍暗抽芽。高臥長無客，方知人事賒。</p><p>隱士長鬆壑，先生孤竹丘。溪深常抱凍，澗冷鎮含秋。九春寧解褐，五月自披裘。誰信湯年旱，山燋金石流？</p><p>山中舊可安，無處不盤桓。嶺澀攀藤易，巖崎策杖難。藥供無限食，石起自然壇。樹密簷偏冷，泉深階鎮寒。鬆根聊入釀，竹實試調丹。孔淳書數帙，朝朝還自看。</p><p>巖居何啻好，野性本規閒。青松生戶側，奔泉湧砌間。老父循渾沌，稚子服斒斕。自得為巢許，無勞買卻山。</p><p>追涼剩不歸，高臥隱鬆闈。野竹欄階種，巖花入戶飛。澗幽人路斷，山曠鳥啼稀。不特嫌周粟，時時須采薇。</p><p>山人 【李抄本作「中」】 有敝廬，竹樹近扶疏。傍巖開灶井，橫澗引庭除。障子游仙畫，屏風章草書。誰言非面俗，更欲賦《閒居》。</p><p>幽居枕廣川，長望鬱芊芊。北巖採樵路，東坡種藥田。澗泉通院井，山氣雜廚煙。向夕林庭曠，蕭條鳴一弦。</p><p>山居自可安，樂道不為難。甲乙題書卷，梧桐數藥丸。樹陰連戶靜，泉影度窗寒。抱琴聊倚石，高眠風自彈。</p><p>避暑長巖東，蕭條趣不窮。密藤成斗帳，疏樹即簷櫳。槿花礙前浦，荷香欄上風。寄言覆苔客，無事果園中。</p><p>洛水南看漢王馬射</p><p>君王馬態驕，蹀躞過河橋。雨息銅街靜，塵飛金埒遙。鐵絲纏箭腳，玉片抱弓腰。日□矜百中，唯看楊柳條。 【以上三十九首均見北京圖書館藏清陳氏晚晴軒抄本五卷本《王無功文集》卷二。】</p><p>　全唐詩續拾卷二</p><p>王績</p><p>駕馬觀獵</p><p>天巡總禁營，詰旦擁戈城。旗常紛出沒，彀騎鬱縱橫。圍塵千里暗，獵火四山明。獸竭郊原迥，禽殫灌莽平。割鮮同飲至，振旅以休兵。動作威容備，周旋軍令成。金鐃清御道，玉鼓節神行。別有磻溪叟，無日戰逢迎。</p><p>山中獨坐自贈</p><p>幽人似不平，獨坐北山楹。攜妻樑處士，別婦許先生。擯俗勞長嘆，尋山倦遠行。空山斜照落，古樹寒煙生。解組陶元亮，辭家向子平。是非何處在？潭泊苦縱橫。</p><p>自答</p><p>公子澹無為，非關懷□移。老來猶有 【據李抄本補】 婦，王霸豈無兒。人世何勞隔，生涯故可知。溪流無限水，樹長自然枝。竹林橫□□，梧桐倚惠施。楊朱那早計，煩此泣途歧。</p><p>過鄭處士山莊二首</p><p>鑿溪南浦曲，栽援北巖阿。野膳調藜荏，山依緝薜蘿。釣潭因舊跡，樵路起新歌。欲知幽賞處，青青松桂多。</p><p>僻處開三徑，幽居無四鄰。橫文彪子褥，碎點鹿胎巾。斷籬棲夜雉，荒砌起朝麇。薄暮東溪上，猶言在渭濱。</p><p>病後醮宅</p><p>公幹苦沉綿，居山畏不延。白驢迎蒯子，青牛下葛仙。度符南灶曲，寫咒北階前。龍行初禁火，鳥步即凌煙。淨席三天坐，香爐五帝筵。埋沙禳疫氣，鎮石御凶年。鬼用泥為壁，神將紙作錢。山精愁鏡厭，野魅怯燈然。今日揚雄宅，應堪草《太玄》。</p><p>過鄉學</p><p>杖蔾尋學舍，摳衣向講堂。杏壇花正落，槐市葉新長。聚徒疑魯國，遊人即鄭鄉。先生坐不議，弟子入成行。滿元 【韓理洲雲應「作邴原」】 供灑埽，劉俊脫衣裳。組帶填中塾，青衿溢下庠。佩猳情已變，術蟻藝應光。寄語安眠者，無為糞土牆。</p><p>春莊酒後</p><p>郊扉乘曉闢，山醞及年開。柏葉投新釀，松花潑舊醅。野妻臨甕倚，村豎捧瓶來。竹瘤還作杓，樹癭即成杯。北潭因醉往，南畝帶星迴。田家多酒伴，誰怪玉山頹？</p><p>題酒店樓壁絕句八首</p><p>欲識幽人伴，非是俗情量。有業開屠肆，無名坐餅行。</p><p>或問遊人道，那能獨步憂？飲時含救藥，醉罷不能愁。</p><p>仲任書卷盡，平君 【韓理洲疑為「君平」之倒文，即嚴君平】 不 【韓校改為「卜」】 數充。相逢何以慰？細酌對春風。</p><p>山中避暑</p><p>幽人自可憐，避暑更蕭然。片雲堪度雨，小樹即生煙。巖雪頻經夏，溪冰定幾年？橫階看臥石，隔牖聽飛泉。地使炎涼變，人疑歲序遷。詎知來遁俗，更似得逃年。</p><p>圍碁</p><p>飽食端居暇，披襟弈思專。雕盤蜃脛飾，帖局象牙緣。裂地四維舉，分麾兩陣前。攢眉思上策，屈指計中權。勁卒衡 【韓校疑為「衝」】 圍度，奇軍略地旋。魚鱗張九拒，鶴翅擁三邊。逐徵何待應，爭鋒豈厭先。雙關防易斷，隻眼畏難全。將驕多受辱，敵恥屢摧堅。驟(者見)成為敗，頻看絕更連。許知愁越復，恤弱貴邢遷。誹俗韋弘嗣，邀名葛稚川。分陰雖可重，小道詎宜捐？相公摧屐日，樵客爛柯年。唐堯猶不棄，孔父尚稱賢。博術存書錄，壺經著禮篇。寄言陸士衡，無嗤王仲宣。</p><p>詠隱</p><p>獨有幽棲趣，能令俗網賒。耕夫田作業，巢叟樹為家。晚令柔殘黍，春園掃落花。恝然乘興往，何必御雲車？</p><p>春夜過翟處士正師飲酒醉後自問答二首</p><p>樽酒泛流霞，相將臨歲華。酣歌吹樹葉，醉舞拂燈花。對飲情何已，思歸月漸斜。明朝解酲處，為道向誰家？</p><p>春來物候妍，夜飲但留連。晚鎗交鬢側，殘樽倚膝前。縱橫抱琴舞，狼籍枕書眠。解酲須及曙，路遠莫言旋。</p><p>被舉應徵別鄉中故人</p><p>皇明照區域，帝思屬風雲。燒山出隱士，治道送徵君。自惟逢艾影，叨名蘭桂芬。使君留白璧，天子降玄纁。山雞終失望，野鹿暫辭群。川氣含丹日，鄉煙間白雲。停驂無以贈，握管遂成文。</p><p>同蔡學士君知詠雲</p><p>固陽陰正密，侍族□方和。巫山臣作賦，汾水帝為歌。繪色還成錦，輕飛更作羅。《無衣》昔有詠，飄轉獨如何？</p><p>贈山居黃道士</p><p>潔身何必是，避俗豈能全？動息都無隔，浮沉最可憐。嵇山《高士傳》，莊叟《讓王篇》。逃名遂得志，□□若為傳？</p><p>新園旦坐</p><p>林宅資餘構，園亭今創營。接力過半箸 【據李抄本補】，從此近全生。鑿沼三泉漏，為山九仞成。草香羅戶穴，茅茹結簷楹。鬆栽一當伴，柳種五為名。獨對三春酌，無人來共傾。</p><p>閱家書</p><p>張氏前鈔本，班家舊賜餘。尚應千許帙，何啻五盈車。縫悉龜文印，題皆龍爪書。牙籤過半在，玉軸已全疏。(上薛下木)系防黏蠹，芸香闢紙魚。下帷堪發憤，閉戶足為儲。為向揚雄說，無勞羨石渠。</p><p>九月九日</p><p>九日重陽節，三秋季月殘。菊花催晚氣【據《古今歲時雜詠》補】， 萸房避早寒。霜濃鷹擊遠，霧重雁飛難。誰憶龍山外，蕭條邊興闌？</p><p>登隴(土反)二首</p><p>客行登隴(土反)，長望一思歸。地險關山密，天平鴻雁稀。轉蓬無定去，驚葉但知飛。目極征途遠，勞情歌《式微》。</p><p>隴(土反)三秦望，遊人萬里悲。何關嗚咽水，自是斷腸時。風高黃葉散，日下白雲滋。悵望東飛翼，憂來不自持。</p><p>遊山寺</p><p>赤城仙觀啟，青山梵宇裁。中天疏寶座，半景出香臺。雁翼金橋轉，魚鱗石道回。經文連樹刻，仙影對巖開。別有迷方者，終慚無礙才。摳衣祇杖錫，斂袂謁浮杯。暫識(山耆)闍嶺，聯詢劫燼灰。持花龍女至，獻果象王來。講坐真乘闡，談筵外法催。方希除八難，從此滌三災。</p><p>觀石壁諸龕禮拜成詠</p><p>萬里疏煙壁，千龕對日宮。瞻顏猶不暇，合掌更難窮。嶺路橫攜斷，山心暗鑿通。真如何處泊？坐費計人功。</p><p>久客齋府病歸言志</p><p>君王邸茅 【據李抄本補】 寬，修行正檀欒。構山臨下杜，穿渠入上蘭。天人多晏喜，賓寀盛鵷鸞。玉舄鎮花簟，金環□果盤。?雞新市望，走馬章臺看。別有恩光重，恆嗟報答難。沉綿赴漳浦，羈旅別長安。玄渚蘆花白，黃山梨葉丹。故人儻相念，應知歸路寒。</p><p>秋園夜坐</p><p>秋來木葉黃，半夜坐林塘。淺溜含新凍，輕雲護早霜。落螢飛未起，驚鳥亂無行。寂寞知何事？東籬菊稍芳。 【以上二十八首均見北京圖書館藏清陳氏晚晴軒鈔本五卷本《王無功文集》卷三。此本承鄭永曉同志抄示。另參校之李抄本，即東武李氏研錄山房鈔本，轉引自韓理洲同志校點本《王無功文集》(五卷本會校)。】</p><p>句</p><p>側望卿相門，難入堅如石。 【同前卷七四。轉錄自祝尚書《〈全唐詩〉小補》。】</p><p>陸露</p><p>陸搢，字大紳，吳郡人。隋仁壽中，召補春宮學士，大業中為燕王記室。唐貞觀中，授朝散大夫、魏王府文學。詩一首。 【(《全唐詩》無陸搢詩，傳據《吳郡志》卷二一引《大業雜記》，從張忱石說)】</p><p>四言曲池酺飲座銘</p><p>群公酺飲，列坐水湄。花飄翠蓋，葉覆丹帷。俱傾聖酒，爭摛雅詩。下國賤隸，含毫無辭。 【《翰林學士集》。】</p><p>　劉雯</p><p>五言春日侍宴望海應詔</p><p>巨壑觀無際，靈異蘊難詳。尋真遊漢武，架石駐秦皇。方丈神仙敻，蓬萊道路長。俱由肆情慾，非為恤封(僵去人改土) 【同「疆」】 。何如應順動，鳴鑾事省方。徘徊臨委輸，迢遰極扶桑。滔滔四瀆府，浩浩百川王。浮天還納漢，浴日乍翻光。夷洲曖淑景，鬱島麗時芳。幸屬滄波謐，欣逢寶化昌。 【《翰林學士集》。】</p><p>岑文本</p><p>五言春日侍宴望海應詔</p><p>五材□水流，千流會谷王。委輸綿厚載，朝宗極大荒。浮天納星漢，浴日吐扶桑。奔濤疑迭島，驚浪似浮航。雲撤青丘見，霧卷碧流長。金臺煥霞景，銀闕藻春光。九夷驕巨壑，五輅出遼陽。朝神泛弘舸，鞭石濟飛樑。曜戈威海□，振楫落星芒。幸廁歌旅□，極望恧成章。 【《翰林學士集》。】</p><p>鄭元(王壽)</p><p>元(王壽)，字德芳，滎陽開封人。隋封莘國公，大業末為文城郡守。入唐，官太常卿。嘗使突厥，被留數年，歸拜鴻臚卿。貞觀間封沛國公，二十年卒。詩一首。 【(《全唐詩》無鄭元詩，傳據《舊唐書》卷六二本傳)】</p><p>四言曲池酺飲座銘</p><p>離酺將促，遠就池臺。酒隨歡至，花逐風來。鶴歸波動，魚躍萍開。人生所盛，何過樂哉。 【《翰林學士集》。】</p><p>沈叔安</p><p>四言曲池酺飲座銘</p><p>天地開泰，日月貞明。政教弘闡，至治隆平。三陽應節，百卉舒榮。憓流方外，酺飲上京。 【《翰林學士集》。】</p><p>高士廉</p><p>士廉，渤海蓨人。隋大業中，為治禮郎，貶朱鳶主簿。入唐，累遷雍州治中。貞觀初，拜侍中，封義興郡公，進許國公，官至尚書右僕射。二十一年卒，年七十二。詩一首。 【(《全唐詩》無高士廉詩，傳據《舊唐書》卷六五本傳)】</p><p>五言春日侍宴次望海應詔</p><p>玉律應青陽，鸞駕幸春方。篲雲陳罕(上□下畢)，(上下一中曰)野列旗常。雕弓連月彩，雄劍聚星光。觀兵遼碣上，停驂渤澥傍。浮天既淼淼，浴日復滄滄。水映紅桃色，風飄丹(木口) 【疑為「桂」字】 香。蜃結疑樓峙，濤驚似蓋張。三韓沐醇化，四郡(佇去人改立)唯良。深仁苞動植，神武讋遐荒。願草登封禮，簪紱奉周行。 【《翰林學士集》。】</p><p>鄭仁軌</p><p>仁軌，貞觀間為龍宗衛率府長史弘文館直學士。詩一首。 【(《全唐詩》無鄭仁軌詩)】</p><p>五言奉日侍宴望海應詔</p><p>御龍稱曩載，仙駕紀前皇。直謂窮遊覽，非為務省方。大君弘覆燾，禁暴撫遐荒。觀兵臨碣石，極目眺扶桑。周區廓靈府，接漢委歸塘。淼淼經綸闊，悠悠控注長。標空□絕島，跨日起飛樑。銀闕浮朝氣，金臺映晚光。蕩穢符神略，安流表會昌。徒欣奉奇觀，傾蠡詎可量？ 【《翰林學士集》。】</p><p>謝偃</p><p>雜言詩</p><p>嘉辰令月歡無極，萬歲千秋樂未央。 【見《日本古典文學大系》七三冊收日人藤原公任一○一八年左右纂《和漢朗詠集》卷下《祝》。】</p><p>褚亮</p><p>祀五方用舒和歌</p><p>笙歌鑰舞屬年韶，鷺鼓鳧鍾展時豫。調露初迎綺春節，承雲遽踐蒼霄馭。 【見《唐詩紀事》卷四。】</p><p>宗廟九德之歌辭</p><p>皇祖誕慶，於昭於天。積德斯遠，茂緒攸 【一作「攸緒」】 先。繼天應歷 【一作「維文應歷」】 ，神武弘宣。肇跡媯水，成功版 【一作「(土反)」】 泉。道光覆載，聲穆幹元 【一作「吉先」】 ，式備犧象，用潔牲牷。禮終九獻，樂展四懸。神貺景福，遐哉永年。 【見中華書局排印本《初學記》卷十三。】</p><p>祭太社樂章八首 【存目○見《舊唐書》卷三十《音樂志》三。】</p><p>享太廟樂章十三首 【存目○見同書卷三十一《音樂志》四。】</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p1.pstatp.com/large/pgc-image/1ef894b5160b4669b67b1eb8065eef98><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p><p>楊師道</p><p>五言早秋儀鸞殿侍宴應詔</p><p>秋氣灑雲景，高弦韻早風。雕樑尚飛燕，洛浦未驚鴻。水泛芙蕖影，橋臨芳桂叢。稱觴奉高興，長願比華嵩。 【見清末貴陽陳田影刊日本尾張國真福寺藏唐卷子本《翰林學士集》。】</p><p>五言奉和行經破薛舉戰地應詔</p><p>鳳紀初膺籙，龍顏昔在田。鳴祠憑隴嶂，召雨竊涇川。受律威丹浦，揚兵震阪泉。止戈基此地，握契硉斯年。六轡乘秋景，三驅被廣(土廛)。凝笳入曉囀，析羽雜風懸。塞雲銜落日，關城帶斷煙。回輿登故壘，駐蹕想荒阡。歲月方悠敻，神功逾赫然。微臣願奉職，導禮翠華前。 【同前。】</p><p>李百藥</p><p>笙歌 【二首】</p><p>新聲雖自知，舊寵會應移。無令棗下吹，便作一枯枝。</p><p>為相雍門嘆，當思執燭遊。不惜妾身難再得，方期君壽度千秋。 【見中華書局影印本《文苑英華》卷七一李百藥《笙賦》。】</p><p>太宗皇帝李世民</p><p>賜李百藥</p><p>項棄范增善，紂妒比干才。嗟此二賢沒，餘喜得卿來。 【《冊府元龜》卷九七《帝王部禮賢》。此首承陶敏先生錄示。】</p><p>五言悼姜維 【題擬】</p><p>鑿門初奉衛，伏節始臨戎。振鱗方躍浪，騁翼正凌風。未展六騎術，先虧一簣功。防身不足智，徇命有餘忠。悲驂嘶向路，哀笳咽遠空。淒涼大樹下，流悼滿深衷。 【《冊府元龜》卷一四一《帝王部念良臣》。】</p><p>魏徵葬日登凌煙閣賦七言詩 【題擬】</p><p>勁筱逢霜摧美質，臺星失位夭良臣。唯當掩泣雲臺上，空對餘形無復人。 【唐王方慶纂《魏鄭公諫錄》卷五。】</p><p>五言塞外同賦山夜臨秋以臨為韻</p><p>邊城炎氣沉，塞外涼風侵。三韓駐旌節，九野蹔登臨。水淨霞中色，山高□ 【下半字原卷缺。似為「雲」字】 裡心。浪帷舒百丈，鬆蓋偃千尋。毀橋猶帶石，目闕尚橫金。煙生遙岸隱，月落半峰陰。連洲 【《初學記》卷三「洲」作「山」】 驚鳥亂，隔岫斷猿吟。早花初密菊，晚葉未疏林。憑軾望寰宇，流眺極高深。河山非所恃，於焉鑑古今。 【見貴陽陳田影刊日本尾張國真福寺舊藏唐卷子本《翰林學士集》。】</p><p>五言延慶殿集同賦花間鳥</p><p>露園芳(上蕊下木)散，風樹□鶯新。啼笑非憂樂，嬌莊復對人。色映枝中錦，歌飛葉裡塵。所嗟非久質，共視歇餘春。 【同前。】</p><p>五言詠棋 【二首】</p><p>手談標昔美，坐隱逸前良。參差分兩勢，玄素引雙行。捨生非假命，帶死不關傷。方知仙嶺側，爛斧幾寒芳。</p><p>治兵期制勝，裂地不要勳。半死圍中斷，全生節外分。鴈行非假翼，陣氣本無雲。翫此孫吳意，怡神靜俗氛。 【同前。】</p><p>贊姚秦三藏羅什法師詩</p><p>秦朝朗現聖人星，遠表吾師德至靈。十萬流沙來振錫，三千弟子共翻經。文含金玉知無朽，舌似蘭蓀尚有馨。堪嘆逍遙園裡事，空餘明月草青青。 【清陸耀遹《金石續編》卷二十。】</p><p>焚經臺</p><p>門徑蕭蕭長綠苔，一回登此一徘徊。青牛謾說函關去，白馬親從印土來。確實是非憑烈焰，要分真偽築高臺。春風也解嫌狼籍，吹盡當年道教灰。 【見《四部叢刊初編》影宋本釋法雲《翻譯名義集》卷七「續補譯師」條注。日本《續藏經》本宋釋子升、如佑輯《禪門諸祖師偈頌》卷下之下稱此詩為「唐太宗《題白馬寺》」。】</p><p>缺題贊</p><p>功成積劫印紋端，不是南山得恐難。眼睹數重金色潤，手擎一片玉光寒。煉時百火精神透，藏處千年瑩彩完。定果薰修真祕密，信心莫作等閒看。 【見《大正新修大藏經》第五十二冊元釋詳邁撰《辨偽錄》卷五，雲出元如意長老《聖旨特建釋迦舍利靈通感通之塔碑文》。《佛祖統紀》卷四五作宋太宗《佛牙贊》。】</p><p>李靖</p><p>靖，本名藥師，雍州三原人。少有文武材略。初仕隋，為長安縣功曹、駕部員外郎、馬邑郡丞。唐高祖時，任行軍總管，從李孝恭徵蕭銑，復度嶺招撫嶺南諸州，屢立軍功。太宗時，歷任刑部尚書、兵部尚書、尚書右僕射等職，先後擊敗東突厥、吐谷渾。初封代國公，改衛國公。貞觀二十三年卒，年七十九。詩一首。 【(《全唐詩》無李靖詩。事蹟據《舊唐書》卷六七本傳)】</p><p>舞劍歌</p><p>陟崇岡兮望四圍，□□閃□兮斷虹飛，嗟嗟三軍唱凱歸。 【見《欽定盤山志》卷一、《日下舊聞考》卷一一六。】</p><p>蕭翼</p><p>宿雲門東客院</p><p>路入山西又向 【《蘭亭考》作「路更」】 西，雨和春雪旋成泥。風吹迭巘雲頭散，月照平湖雁影低。拄杖負書尋遠寺，倩童牽鹿渡深溪。今朝獨宿巖東院，唯聽猿吟與鳥啼。 【見《會稽掇英總集》卷六、桑世昌《蘭亭考》卷十。】</p><p>辨才</p><p>赴召</p><p>雲霄志 【疑當作「咫」】 尺別鬆關，禪室空留碧嶂間。縱使朝廷卿相貴，爭如心與白雲閒。 【見《古今禪藻集》卷七。】</p><p>李君武</p><p>君武，趙郡人，唐初蔚州司馬。詩一首。 【(《全唐詩》無李君武詩)】</p><p>詠泥</p><p>椒塗香氣溢，芝封璽文生。色逐梨陽紫，名隨蜀道清。一丸封漢塞，數鬥濁秦涇。部分 【一作「曉」】 高樓妾，特況別離情。 【見《十萬卷樓叢書》本皎然《詩式》卷三。參《四友齋叢說》卷二十四。】</p><p>王威德</p><p>威德，唐初人。 【(《全唐詩》無王威德詩)】</p><p>戲賈元遜</p><p>千具羖(羊歷)皮，唯裁一量靺。 【見《歷代笑話集》所收開元十二年敦煌寫本侯白《啟顏錄》。】</p><p>賈元遜</p><p>元遜，唐初人。 【(《全唐詩》無賈元遜詩)】</p><p>戲王威德</p><p>千丈黃楊木，空為一個梳。 【同前。】</p><p>杜正倫</p><p>詩</p><p>惟憐一派溫泉水，不逐人心冷暖移。 【《記纂淵海》卷一○○。】</p><p>薛開府</p><p>詩</p><p>昨望巫山峽，流淚滿征衣。今赴長安道，含笑逐春歸。 【《陝兩金石志》卷六五《唐故魏州昌樂縣令孫君(義普)墓誌銘引。】</p><p>　全唐詩續拾卷三</p><p>劉子翼</p><p>子翼，字小心，常州晉陵人。隋大業初，歷祕書監。唐貞觀間拜吳王府功曹，遷著作郎、弘文館直學士，預修《晉書》。永徽初卒。有集二十卷。詩二首。 【(《全唐詩》無劉子翼詩，傳據《舊唐書》卷八七本傳)】</p><p>五言奉和詠棋應詔</p><p>一枰位才設，兩敵智俱申。勢危翻效古，行險乍為新。稱徵非禦寇，言劫詎侵人。欲知情慮審，鴻雁不留神。</p><p>銳心爭決勝，運功□圖全。眼均須執後，氣等欲乘先。引行遙下雁，徇地遠侵邊。借問逢仙日，何如偶聖年？ 【《翰林學士集》。】</p><p>張文琮</p><p>四言曲池酺飲座銘</p><p>和風習習，落景沉沉。俯映綠水，仰睎翠林。友朋好合，如□瑟琴。勉矣君子，俱奉堯心。 【《翰林學士集》。】</p><p>張厚胤</p><p>張後胤，字嗣宗，蘇州崑山人。義寧初，為齊王文學。武德中，擢員外散騎侍郎。貞觀間，歷官國子祭酒、散騎常侍。永徽中致仕，卒年八十三。詩一首。 【(《全唐詩》無張後胤詩，傳據《舊唐書》卷一八九本傳)】</p><p>四言曲池酺飲座銘</p><p>公侯盛集，酺燕梁園。鶯多谷響，樹密花繁。波流東逝，落照西奔。人生行樂，此外何論。 【《翰林學士集》。】</p><p>長孫無忌</p><p>五言儀鸞殿早秋侍宴應詔</p><p>金飆扇徂暑，玉露下層臺。接綬芳筵合，臨池紫殿開。日斜林影去，風度荷香來。既承百味酒，願上萬年杯。 【《翰林學士集》。】</p><p>五言春日侍宴望海應詔</p><p>靈夔振窮髮，淑景麗青陽。千乘隱雷轉，萬騎儼騰驤。目極三山嶮，流睇百川長。仙湖遙藹藹，蜃氣遠蒼蒼。下物深逾廣，引濁清詎傷。帶霧含天碧，浮霞映日光。樓臺自接影，雲島間相望。春波飛碣石，曉浪拂扶桑。喧聲騁遊□，旅浴恣翾翔。群鷗心久狎，如何□稻粱？ 【同前。】</p><p>五言奉和行經破薛舉戰地應詔</p><p>天步昔未平，隴上駐神兵。戈回曦御轉，弓滿桂輪明。屏塵安地軸，卷霧靜幹扃。往振雷霆氣，今垂雨露情。高垣起新邑，長楊布故營。山川澄素景，林薄動秋聲。風野徵翼駃，霜渚寒流清。朝煙澹雲(上□下幹)，夕吹繞霓旌。鳴鑾出雁塞，迭鼓入龍城。方陪東覲禮，奉璧侍雲亭。 【同前。】</p><p>五言侍宴延慶殿同賦別題得寒桂叢應詔</p><p>根連八樹裡，枝拂九華端。風急小山外，葉下大江干。霜中花轉馥，露上色逾丹。自負凌(上□下羊)性，巖幽待歲寒。 【同前。】</p><p>蕭鈞</p><p>鈞，樑宗室之後。父珣，隋遷州刺史、樑國公。鈞博學有才望。貞觀中，累除中書舍人，為房、魏所重。永徽二年，歷遷諫議大夫，兼弘文館學士，尋為太子率更令，兼崇賢館學士。顯慶中卒。撰《韻旨》二十卷，有集三十卷，均不傳。詩一首。 【(《全唐詩》無蕭鈞詩，傳據《舊唐書》卷六三本傳)】</p><p>晚景遊泛懷友詩</p><p>龍門 【丁誤作「開」】 依御溝，鳳轄轉芳洲。雲峰初辨 【《御覽》作「辯」】 夏，麥氣早迎秋。山翠餘煙積，川平晚照收。浪隨文浪轉，渡 【《御覽》作「波」】 逐彩鴛浮。風花輕未落 【《御覽》誤作「洛」】 ，巖泉咽不流。一辭金谷苑，空想 【丁注：「一作思」】 竹林遊。 【見《初學記》卷十八，以《太平御覽》卷四一○、丁福保輯《全樑詩》卷十參校。】</p><p>靜泰</p><p>靜泰，顯慶間洛邑僧。詩一首。 【(《全唐詩》無靜泰詩)】</p><p>嘲道士李榮 【題擬】</p><p>李榮烏黮，何異蛣蜣。先師米賊，汝亦不良。 【見《大正新修大藏經》第五十二冊釋道宣撰《集古今佛道論衡》卷丁。】</p><p>義褒</p><p>義褒，俗姓薛，常州晉陵人。初住蘇州明法師所，又往婺州縉雲山曠法師所，次住東陽金華山法幢寺。顯慶三年至長安，參預佛道論辯。後住京師慈恩寺。龍朔元年後卒，年五十一。詩三首。 【(《全唐詩》無義褒詩，傳參《續高僧傳》卷十五)】</p><p>嘲道士 【題擬】</p><p>般若非愚智，破愚嘆為智。道士若亡愚，我智藥亦遺。</p><p>一彈彈黃雀，已射兩(至鳥)鶚。彈彈黃雀足，射射(至鳥)鶚腰。</p><p>兩人助一人，三愚成一智。昔聞今始見，斯言無有從 【一作「有從記」】 於時。 【同前。】</p><p>李榮</p><p>嘲義褒 【題擬】</p><p>僧頭似彈丸，解義亦團欒。 【同前。】</p><p>嘲洛邑僧靜泰 【題擬】</p><p>靜泰語，莫慞惶。我未發，汝剩揚。 【同前。】</p><p>靈辯</p><p>靈辯，姓安氏，襄陽人。年十五出家，精習三論大乘諸經。龍朔二年為大慈恩寺沙門，後在西明寺譯經，未詳所終。詩七首。 【(《全唐詩》無靈辯詩，茲依《集古今佛道論衡》及《宋高僧傳》卷四《唐京師西明寺圓測傳》錄事跡)】</p><p>嘲道士李榮 【題擬】</p><p>老子兩卷本未研尋，莊生七篇何曾披讀？頭戴死谷皮，欲似鈍啄木。</p><p>榮未及對又嘲</p><p>聞君來蜀道，蜀道信為難。何不乘鳧遊帝裡，翻被枷項入長安。 【敕追榮入京日著枷。】</p><p>又嘲</p><p>槁木猶應重，死灰方未然。既逢田甲尿，仍遭酷吏懸。</p><p>又嘲</p><p>柱枷異支策 【一作「榮」】 ，擎枷非椐 【一作「據」】 梧。閉口臨枷柄，真似濫吹竽。</p><p>又嘲</p><p>區區蜀地老，竊號道門英。已摧頭上角，何用口中鳴？</p><p>又嘲</p><p>眾僧本來齋潔，故當餐飯進蔬。道士唯當醮祭，應須酌醴焚魚。</p><p>又嘲</p><p>道士當諦聽，沙門贈子言：鴻鶴 【疑鷹作鵠】 已高逝，燕雀徒自喧。 【均見《集古今佛道論衡》卷丁。】</p><p>上官儀</p><p>五言遼東侍宴山夜臨秋同賦臨韻應詔</p><p>奉駕凌稽阜，同御掩□岑。肆賞乖濡足，窮覽□ 【疑為「惕」字。】 幹心。一德光神武，萬象鏡沖襟。御□遼山夕，凝麾溟海潯。帷殿 【《初》作「殿帳」】 清炎氣，輦道含秋陰。悽風移漢築，流水入虞琴。雲飛送斷鴈，月上凈疏林。滴瀝露枝響，空濛煙壑深。撫躬謝仁智，泉石忝登臨。信美陪仙蹕，長歌慰陸沉。 【見影日本藏唐卷子本《翰林學士集》，以《初學記》卷三引詩參校。】</p><p>五言奉和詠棋應詔</p><p>寶局光仙岫，瑤棋掩帝臺。圖雲雙陣起，鴈寫兩行開。固節修常道，侵邊慎禍胎。□□□儲妙，空挹季長才。</p><p>定位資裨將，制變佇中權。重關宿立，六出帶花圓。引寇疏疑絕，窺強怯未前。金枰自韞粹，玉帳豈能傳。 【同前。】</p><p>五言春日侍宴望海應詔</p><p>青丘橫日域，碧海貫乾綱。奇怪儲神府，朝宗擅谷王。靈官耀三嶽，仙槎泛□□。蜃樓朝氣上，雞樹早花芳。別島春潮駃，連汀宿霧長。驚湍蕩雲色，沓浪倒霞光。宸行肅遼隧，降望臨歸塘。夾林朱鷺澈，分空翠鳳翔。憑深體媯後，徒御葉周王。遊聖沾玄澤，詎假濯滄浪。 【同前。】</p><p>五言奉和行經破薛舉戰地應詔</p><p>策星映霄極，飛鴻浹地區。鮪水騰周駕，涿鹿驚軒弧。榮河開祕篆，柳谷薦靈符。天遊御長策，侮食被來蘇。秋原懷八陣，武校燭三驅。投石堙舊壘，削樹委荒途。□野驚宵磷，頹墉噪晚烏。毒涇晦涼雨，塞井蔽荒蕪。衝情朗金鏡，睿藻邃玄珠。□恩奉御什，撫己濫齊竽。 【同前。】</p><p>五言侍宴延慶殿同賦別離得凌霜雁應詔</p><p>涼沙起關塞，候雁下江干。流聲度迥月，浮影入長瀾。系書天路遠，避繳曉風寒。□□□□曲，先驚霜翮殘。 【同前。】</p><p>假作屏風詩</p><p>綠葉霜中夏，紅花雪裡春。去馬不移跡 【《詩格》作「足」】 ，來車啟動輪 【《詩格》作「塵」。此首為直言志】。</p><p>假作贈別詩</p><p>離情弦上急 【《詩格》作「怨」】 ，別曲雁邊嘶。低雲百種 【一作「千過」】 鬱，垂露幾 【一作「千」】 行啼。 【此首為比附志。】</p><p>假作幽蘭詩</p><p>日月雖不照，馨香 【一作「多」】 要自豐。有怨生幽地，無由 【《詩格》作「情」】 逐遠風。 【此首為寄懷志。】</p><p>假作賦得魯司寇詩</p><p>隱見通榮辱，行藏備卷舒。避席談曾子，趨庭誨伯魚。 【此首為起賦志。】</p><p>假作田家詩</p><p>有意嫌千石，無心羨九卿。且悅丘園好 【《詩格》作「死」】 ，何論冠蓋生 【《詩格》作「未甘冠蓋榮」。此首為貶毀志。】</p><p>假作美人詩</p><p>宋臘何須說，虞姬未足談。頰態花翻愧，眉成月倒懸 【《詩格》作「妝罷花更醜，眉成月對愁」。此首為讚譽志。以上六首皆見《文鏡祕府論》地卷《六志》引上官儀《筆札華樑》。《吟窗雜錄》卷一引託名魏文帝《詩格》每首各引二句。】</p><p>于志寧</p><p>四言曲池酺飲座銘</p><p>涇抽冠箏，源開綬花。水隨灣曲，樹逐風斜。始攀幽桂，更折疏麻。再歡難遇，聊賞山家。 【《翰林學士集》。】</p><p>玄奘</p><p>玄奘，俗姓陳，名禕，洛州緱氏人。十三歲出家，歷住成都、荊州、趙州、長安等地。貞觀三年西行求法，歷遊天竺各地，歷十七年始還。後住長安譯出經籍一千三百餘卷。麟德元年二月病逝，年六十五。詩五首。 【(《全唐詩》無玄奘詩，事蹟據《大慈恩寺三藏法師傳》，參《中國佛教》第二冊遊俠文)】</p><p>題西天舍眼塔 【在西天】</p><p>帝釋傾心崇二塔，為憐舍眼滿千生。不因行苦過人表，豈得光流法界明。</p><p>題尼蓮河七言</p><p>尼蓮河水正東流，曾浴金人體得柔。自此更誰登彼岸，西看佛樹幾千秋。</p><p>題半偈捨身山 【在西天】</p><p>忽聞八字超詩境，不借丹軀舍此山。偈句篇留方石上，樂音時奏半空間。</p><p>題童子寺五言 【在太原□□北京】</p><p>西登童子寺，東望晉陽城。金川千點淥，汾水一條清。</p><p>題中嶽山七言 【在京南】</p><p>孤峰絕頂萬餘嶒，策杖攀蘿漸漸登。行到目邊天上寺，白雲相伴兩三僧。 【以上五首均見斯三七三卷。】</p><p>玄逵</p><p>玄逵，潤州江寧人，俗姓胡。童子出家，南往廣州，欲西渡求法。染疾歸，卒，年僅二十五六歲。詩一首。 【(《全唐詩》無玄逵詩，事蹟據《大唐西域求法高僧傳》)】</p><p>言離廣府還望桂林去留愴然自述贈懷云爾</p><p>標心之梵宇，運想入仙洲。嬰痼乖同好，沉情阻若抽。葉落乍難聚，情離不可收。何日乘杯至，詳觀演法流。 【錄自《大正新修大藏經》第五十一冊唐釋義淨撰《大唐西域求法高僧傳》卷下。】</p><p>明解</p><p>明解，字昭義，俗姓姚，吳興武康人。京師普光寺僧。龍朔元年八月卒。補詩一首。 【(《全唐詩》卷八六五鬼詩中錄明解卒後《遺畫工詩》一首)】</p><p>因致酒歡會述志為詩</p><p>一乘本非有，三空何所歸？幸得金門詔，行背玉毫暉。未能齊物我，猶懷識是非。萊爾同心契，知餘志不違。幕齊雲葉卷，酒度榴花飛。寄語繩床執，辭君匡坐威。 【見《卍續藏經》本唐釋懷信撰《釋門自鏡錄》卷中。《續高僧傳》卷三五錄首二句。】</p><p>張敬之</p><p>敬之，字叔謇，襄陽人。柬之弟。以門蔭補成均生，高第，授將仕郎。後以述作為務。咸亨四年卒，年二十五。詩一首。 【(《全唐詩》無張敬之詩)】</p><p>賦城上烏勒歸飛二字 【題擬】</p><p>靈臺自可依，爰止竟何歸？祇由城上冷，故向日輪飛。 【見《襄陽冢墓遺文》收《唐將仕郎張君墓誌銘》引。】</p><p>許敬宗</p><p>四言奉陪皇太子釋奠詩一首應令</p><p>天鈞初播，流形硉分。應圖作極，執契為君。經邦測景，命秩頒雲。功弘海謐，□洽風薰。 【其一。】</p><p>皇靈拓統，帝宅遐光。馳威日域，浹化乾綱。網羅千代，併吞百王。禎寧國太 【疑應作「泰」】 ，慶襲元良。 【其三。】</p><p>天庭朗玉，睿掌暉珠。問安昏定，奉禮晨趨。照宣離景，幾亞神摳。承綸太極，肄業鴻都。 【其五。】</p><p>尊師上德，齒學崇年。登歌暢美，啐爵思虔。雩童鼓篋，碩老重筵。辭雕辯囿，矢激言泉。 【其七。】</p><p>初芳候律，新(口卞)諧音。罄喧浮泗，弦靜淄林。珪(石一)炫目，璧水澄心。(上蕊下木)飄蹊靄，葉滿帷深。 【其九。】</p><p>縟禮光備，文思可紀。日駟輪斜，雲門祝止。景福垂裕，受釐延祉。嚴訓一尊，澄湮萬汜。 【其十。《翰林學士集》。】</p><p>四言曲池酺飲座銘</p><p>日月揚彩，爟烽撤候。賜飲平郊，列筵春岫。露鮮芳薄，影華清溜。倒載言旋，驪歌貳奏。 【同前。】</p><p>五言遼東侍宴山夜臨秋同賦臨韻應詔</p><p>稽山騰禹計，姑射蕩堯心。豈如臨碣石，軒衛警摐金。轅門縈□水，大旆掩長岑。復屬高秋夜，澄空素景臨。層巖多麗色，幽澗有清音。含星光淺瀨，褰霧靜疏林。高明興睿賞，仁知輔沖襟。湛露浮仙爵，悽風韻雅琴。秋令生威遠，寒光被物深。方懷草封禪，陪禮泰山陰。 【同前。】</p><p>五言侍宴延慶殿同賦別題得阿閣鳳應詔</p><p>帝臺凌紫霧，仙鳳下丹霄。層巢依綺閣，清歌入洞簫。逸彩桐間豔，浮聲竹外嬌。自欣棲大廈，率舞為聞韶。 【同前。】</p><p>五言侍宴延慶殿集同賦得花間鳥一首應詔</p><p>落花飛禁蓹，時鳥(口卡)芳晨。飄香入綺殿，流響度天津。千笑千嬌切，一囀一驚新。方知物華處，偏在上林春。 【同前。】</p><p>五言後池侍宴迴文詩一首應詔</p><p>涼氣澄佳序，碧沚澹遙空。篁林下儀鳳，彩鷁間賓鴻。蒼山帶落日，麗苑扇薰風。長筵列廣燕，慶洽載恩隆。 【同前。】</p><p>五言奉和詠棋應詔</p><p>魚麗新整陣，鸐□忽爭先。八圍規破眼，略野務開邊。分行漸雲布，亂點逐星連。勝是精神得，非關品格懸。</p><p>拂局初料敵，陰謀比用師。觀形已決勝，怯下復徐思。摶戰類相劫，圖全且自持。宸襟協堯智，遊藝發初絲。 【同前。】</p><p>五言七夕侍宴賦得歸衣飛機一首應詔</p><p>一年銜別怨，七夕始言歸。破涕開新靨，微步登雲梯。天回兔漸沒，河曠鵲停飛。那堪盡今夜，復往弄殘機。 【同前。】</p><p>句</p><p>白雪裝梅樹。 【見李壁《王荊文公詩箋註》卷二九《次韻王勝之詠雪》。】</p><p>李元禮</p><p>李元禮，高祖第十子。武德四年封鄭王。貞觀六年改徐王。歷刺鄭、徐、絳、潞等州。威亨三年卒。</p><div class=pgc-img><img alt="《全唐詩補編》第4部分 卷三" onerror=errorimg.call(this); src=https://p1.pstatp.com/large/pgc-image/1f8f9c3ef431480285aeae8e72a9491f><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p></div><div class="post-meta meta-tags"><ul class=clearfix><li><a>全唐</a></li><li><a>詩補編</a></li><li><a>部分</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/6965675d.html alt="《全唐詩話》卷四 孤鍾已斷泉聲在，風動瑤花月滿壇" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/22b1e1900d8e4456b2f4540149eff812 style=border-radius:25px></a>
<a href=../../tw/%E7%A7%91%E5%AD%B8/6965675d.html title="《全唐詩話》卷四 孤鍾已斷泉聲在，風動瑤花月滿壇">《全唐詩話》卷四 孤鍾已斷泉聲在，風動瑤花月滿壇</a></li><hr><li><a href=../../tw/%E7%A7%91%E5%AD%B8/2f13dd0d.html alt=部分核雕師名單 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/56c172c99c6540de81d52a008ab25ae1 style=border-radius:25px></a>
<a href=../../tw/%E7%A7%91%E5%AD%B8/2f13dd0d.html title=部分核雕師名單>部分核雕師名單</a></li><hr><li><a href=../../tw/%E7%A7%91%E6%8A%80/d9bb84a.html alt=消防的部分真題 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5cc65976d4c146f69f8c37e6fe7b033b style=border-radius:25px></a>
<a href=../../tw/%E7%A7%91%E6%8A%80/d9bb84a.html title=消防的部分真題>消防的部分真題</a></li><hr><li><a href=../../tw/%E7%A7%91%E6%8A%80/e84d0f6.html alt=火車輪的組成部分 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1523070738309da8859214a style=border-radius:25px></a>
<a href=../../tw/%E7%A7%91%E6%8A%80/e84d0f6.html title=火車輪的組成部分>火車輪的組成部分</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>