<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中考文言文（八）：《世說新語》 | 极客快訊</title><meta property="og:title" content="中考文言文（八）：《世說新語》 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e9%81%8a%e6%88%b2/2220e4d.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/2220e4d.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/2220e4d.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/2220e4d.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/2220e4d.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/2220e4d.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/2220e4d.html><link rel=canonical href=https://geekbank.cf/tw/%e9%81%8a%e6%88%b2/2220e4d.html><meta property="article:published_time" content="2020-10-29T20:47:31+08:00"><meta property="article:modified_time" content="2020-10-29T20:47:31+08:00"><meta name=Keywords content><meta name=description content="中考文言文（八）：《世說新語》"><meta name=author content="极客快訊"><meta property="og:url" content="/tw/%E9%81%8A%E6%88%B2/2220e4d.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中考文言文（八）：《世說新語》</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>雅量</strong></p><p>作者：劉義慶</p><p>豫章太守顧邵，是雍之子。邵在郡卒，雍盛集僚屬，自圍棋。外啟信至，而無兒書，雖神氣不變，而心了其故。以爪掐掌，血流沾褥。賓客既散，方嘆曰：“已無延陵之高，豈可有喪明之責？”於是豁情散哀，顏色自若。</p><p>嵇中散臨刑東市，神氣不變。索琴彈之，奏廣陵散。曲終曰：“袁孝尼嘗請學此散，吾靳固不與，廣陵散於今絕矣！”太學生三千人上書，請以為師，不許。文王亦尋悔焉。</p><p>夏侯太初嘗倚柱作書。時大雨，霹靂破所倚柱，衣服焦然，神色無變，書亦如故。賓客左右，皆跌蕩不得住。</p><p>王戎七歲，嘗與諸小兒遊。看道邊李樹多子折枝。諸兒競走取之，唯戎不動。人問之，答曰：“樹在道邊而多子，此必苦李。”取之，信然。</p><p>魏明帝於宣武場上斷虎爪牙，縱百姓觀之。王戎七歲，亦往看。虎承閒攀欄而吼，其聲震地，觀者無不辟易顛仆。戎湛然不動，了無恐色。</p><p>王戎為侍中，南郡太守劉肇遺筒中箋布五端，戎雖不受，厚報其書。</p><p>裴叔則被收，神氣無變，舉止自若。求紙筆作書。書成，救者多，乃得免。後位儀同三司。</p><p>王夷甫嘗屬族人事，經時未行，遇於一處飲燕，因語之曰：“近屬尊事，那得不行？”族人大怒，便舉樏擲其面。夷甫都無言，盥洗畢，牽王丞相臂，與共載去。在車中照鏡語丞相曰：“汝看我眼光，迺出牛背上。”</p><p>裴遐在周馥所，馥設主人。遐與人圍棋，馥司馬行酒。遐正戲，不時為飲。司馬恚，因曳遐墜地。遐還坐，舉止如常，顏色不變，復戲如故。王夷甫問遐“當時何得顏色不異？”答曰：“直是闇當故耳。”</p><p>劉慶孫在太傅府，於時人士，多為所構。唯庾子嵩縱心事外，無跡可閒。後以其性儉家富，說太傅令換千萬，冀其有吝，於此可乘。太傅於眾坐中問庾，庾時頹然已醉，幘墜几上，以頭就穿取，徐答雲：“下官家故可有兩娑千萬，隨公所取。”於是乃服。後有人向庾道此，庾曰：“可謂以小人之慮，度君子之心。”</p><p>王夷甫與裴景聲志好不同。景聲惡欲取之，卒不能回。乃故詣王，肆言極罵，要王答己，欲以分謗。王不為動色，徐曰：“白眼兒遂作。”</p><p>王夷甫長裴成公四歲，不與相知。時共集一處，皆當時名士，謂王曰：“裴令令望何足計！”王便卿裴。裴曰：“自可全君雅志。”</p><p>有往來者雲：庾公有東下意。或謂王公：“可潛稍嚴，以備不虞。”王公曰：“我與元規雖俱王臣，本懷布衣之好。若其欲來，吾角巾徑還烏衣，何所稍嚴。”</p><p>王丞相主簿欲檢校帳下。公語主簿：“欲與主簿周旋，無為知人几案閒事。”</p><p>祖士少好財，阮遙集好屐，並恆自經營，同是一累，而未判其得失。人有詣祖，見料視財物。客至，屏當未盡，餘兩小簏箸背後，傾身障之，意未能平。或有詣阮，見自吹火蠟屐，因嘆曰：“未知一生當箸幾量屐？”神色閒暢。於是勝負始分。</p><p>許侍中、顧司空俱作丞相從事，爾時已被遇，遊宴集聚，略無不同。嘗夜至丞相許戲，二人歡極，丞相便命使入己帳眠。顧至曉迴轉，不得快孰。許上床便咍臺大鼾。丞相顧諸客曰：“此中亦難得眠處。”</p><p>庾太尉風儀偉長，不輕舉止，時人皆以為假。亮有大兒數歲，雅重之質，便自如此，人知是天性。溫太真嘗隱幔怛之，此兒神色恬然，乃徐跪曰：“君侯何以為此？”論者謂不減亮。蘇峻時遇害。或雲：“見阿恭，知元規非假。”</p><p>褚公於章安令遷太尉記室參軍，名字已顯而位微，人未多識。公東出，乘估客船，送故吏數人投錢唐亭住。爾時吳興沈充為縣令，當送客過浙江，客出，亭吏驅公移牛屋下。潮水至，沈令起彷徨，問：“牛屋下是何物？”吏雲：“昨有一傖父來寄亭中，有尊貴客，權移之。”令有酒色，因遙問“傖父欲食餅不？姓何等？可共語。”褚因舉手答曰：“河南褚季野。”遠近久承公名，令於是大遽，不敢移公，便於牛屋下修刺詣公。更宰殺為饌，具於公前，鞭撻亭吏，欲以謝慚。公與之酌宴，言色無異，狀如不覺。令送公至界。</p><p>郗太傅在京口，遣門生與王丞相書，求女婿。丞相語郗信：“君往東廂，任意選之。”門生歸，白郗曰：“王家諸郎，亦皆可嘉，聞來覓婿，鹹自矜持。唯有一郎，在床上坦腹臥，如不聞。”郗公雲：“正此好！”訪之，乃是逸少，因嫁女與焉。</p><p>過江初，拜官，輿飾供饌。羊曼拜丹陽尹，客來蚤者，並得佳設。日晏漸罄，不復及精，隨客早晚，不問貴賤。羊固拜臨海，竟日皆美供。雖晚至，亦獲盛饌。時論以固之豐華，不如曼之真率。</p><p>周仲智飲酒醉，瞋目還面謂伯仁曰：“君才不如弟，而橫得重名！”須臾，舉蠟燭火擲伯仁。伯仁笑曰：“阿奴火攻，固出下策耳！”</p><p>顧和始為楊州從事。月旦當朝，未入頃，停車州門外。周侯詣丞相，歷和車邊。和覓蝨，夷然不動。周既過，反還，指顧心曰：“此中何所有？”顧搏蝨如故，徐應曰：“此中最是難測地。”周侯既入，語丞相曰：“卿州吏中有一令僕才。”</p><p>庾太尉與蘇峻戰，敗，率左右十餘人，乘小船西奔。亂兵相剝掠，射誤中柂工，應弦而倒。舉船上鹹失色分散，亮不動容，徐曰：“此手那可使箸賊！”眾迺安。</p><p>庾小徵西嚐出未還。婦母阮是劉萬安妻，與女上安陵城樓上。俄頃翼歸，策良馬，盛輿衛。阮語女：“聞庾郎能騎，我何由得見？”婦告翼，翼便為於道開鹵簿盤馬，始兩轉，墜馬墮地，意色自若。</p><p>宣武與簡文、太宰共載，密令人在輿前後鳴鼓大叫。鹵簿中驚擾，太宰惶怖求下輿。顧看簡文，穆然清恬。宣武語人曰：“朝廷閒故復有此賢。”</p><p>王劭、王薈共詣宣武，正值收庾希家。薈不自安，逡巡欲去；劭堅坐不動，待收信還，得不定迺出。論者以劭為優。</p><p>桓宣武與郗超議芟夷朝臣，條牒既定，其夜同宿。明晨起，呼謝安、王坦之入，擲疏示之。郗猶在帳內，謝都無言，王直擲還，雲：多！宣武取筆欲除，郗不覺竊從帳中與宣武言。謝含笑曰：“郗生可謂入幕賓也。”</p><p>謝太傅盤桓東山時，與孫興公諸人泛海戲。風起浪湧，孫、王諸人色並遽，便唱使還。太傅神情方王，吟嘯不言。舟人以公貌閒意說，猶去不止。既風轉急，浪猛，諸人皆諠動不坐。公徐雲：“如此，將無歸！”眾人即承響而回。於是審其量，足以鎮安朝野。</p><p>桓公伏甲設饌，廣延朝士，因此欲誅謝安、王坦之。王甚遽，問謝曰：“當作何計？”謝神意不變，謂文度曰：“晉阼存亡，在此一行。”相與俱前。王之恐狀，轉見於色。謝之寬容，愈表於貌。望階趨席，方作洛生詠，諷“浩浩洪流”。桓憚其曠遠，乃趣解兵。王、謝舊齊名，於此始判優劣。</p><p>謝太傅與王文度共詣郗超，日旰未得前，王便欲去。謝曰：“不能為性命忍俄頃？”</p><p>支道林還東，時賢並送於徵虜亭。蔡子叔前至，坐近林公。謝萬石後來，坐小遠。蔡暫起，謝移就其處。蔡還，見謝在焉，因合褥舉謝擲地，自復坐。謝冠幘傾脫，乃徐起振衣就席，神意甚平，不覺瞋沮。坐定，謂蔡曰：“卿奇人，殆壞我面。”蔡答曰：“我本不為卿面作計。”其後，二人俱不介意。</p><p>郗嘉賓欽崇釋道安德問，餉米千斛，修書累紙，意寄殷勤。道安答直雲：“損米。”愈覺有待之為煩。</p><p>謝安南免吏部尚書還東，謝太傅赴桓公司馬出西，相遇破岡。既當遠別，遂停三日共語。太傅欲慰其失官，安南輒引以它端。雖信宿中塗，竟不言及此事。太傅深恨在心未盡，謂同舟曰：“謝奉故是奇士。”</p><p>戴公從東出，謝太傅往看之。謝本輕戴，見但與論琴書。戴既無吝色，而談琴書愈妙。謝悠然知其量。</p><p>謝公與人圍棋，俄而謝玄淮上信至。看書竟，默然無言，徐向局。客問淮上利害？答曰：“小兒輩大破賊。”意色舉止，不異於常。</p><p>王子猷、子敬曾俱坐一室，上忽發火。子猷遽走避，不惶取屐；子敬神色恬然，徐喚左右，扶憑而出，不異平常。世以此定二王神宇。</p><p>符堅遊魂近境，謝太傅謂子敬曰：“可將當軸，了其此處。”</p><p>王僧彌、謝車騎共王小奴許集。僧彌舉酒勸謝雲：“奉使君一觴。”謝曰：“可爾。”僧彌勃然起，作色曰：“汝故是吳興溪中釣碣耳！何敢譸張！”謝徐撫掌而笑曰：“衛軍，僧彌殊不肅省，乃侵陵上國也。”</p><p>王東亭為桓宣武主簿，既承藉，有美譽，公甚欲其人地為一府之望。初，見謝失儀，而神色自若。坐上賓客即相貶笑。公曰：“不然，觀其情貌，必自不凡。吾當試之。”後因月朝閣下伏，公於內走馬直出突之，左右皆宕僕，而王不動。名價於是大重，鹹雲“是公輔器也”。</p><p>太元末，長星見，孝武心甚惡之。夜，華林園中飲酒，舉杯屬星雲：“長星！勸爾一杯酒。自古何時有萬歲天子？”</p><p>殷荊州有所識，作賦，是束皙慢戲之流。殷甚以為有才，語王恭：“適見新文，甚可觀。”便於手巾函中出之。王讀，殷笑之不自勝。王看竟，既不笑，亦不言好惡，但以如意帖之而已。殷悵然自失。</p><p>羊綏第二子孚，少有俊才，與謝益壽相好，嘗蚤往謝許，未食。俄而王齊、王睹來。既先不相識，王向席有不說色，欲使羊去。羊了不眄，唯腳委几上，詠矚自若。謝與王敘寒溫數語畢，還與羊談賞，王方悟其奇，乃合共語。須臾食下，二王都不得餐，唯屬羊不暇。羊不大應對之，而盛進食，食畢便退。遂苦相留，羊義不住，直雲：“曏者不得從命，中國尚虛。”二王是孝伯兩弟。</p></div></div><div class="post-meta meta-tags"><ul class=clearfix><li><a>世說</a></li><li><a>新語</a></li><li><a>中考</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/b8a0205f.html alt=《世說新語》：邊文禮的回答表達了啥意思呢 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cab6c1d88cf8498fb7ead3af72159fb7 style=border-radius:25px></a>
<a href=../../tw/%E7%A7%91%E6%8A%80/b8a0205f.html title=《世說新語》：邊文禮的回答表達了啥意思呢>《世說新語》：邊文禮的回答表達了啥意思呢</a></li><hr><li><a href=../../tw/%E7%A7%91%E6%8A%80/68d54c03.html alt=《世說新語》原文註釋及譯文(卷六到卷九) class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/591d1fe1ec3a400eb6da42b029d41faf style=border-radius:25px></a>
<a href=../../tw/%E7%A7%91%E6%8A%80/68d54c03.html title=《世說新語》原文註釋及譯文(卷六到卷九)>《世說新語》原文註釋及譯文(卷六到卷九)</a></li><hr><li><a href=../../tw/%E7%A7%91%E6%8A%80/5ab68ae2.html alt=《世說新語》原文註釋及譯文(卷十六到卷二十一) class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/591d1fe1ec3a400eb6da42b029d41faf style=border-radius:25px></a>
<a href=../../tw/%E7%A7%91%E6%8A%80/5ab68ae2.html title=《世說新語》原文註釋及譯文(卷十六到卷二十一)>《世說新語》原文註釋及譯文(卷十六到卷二十一)</a></li><hr><li><a href=../../tw/%E7%A7%91%E6%8A%80/ab4ea3a1.html alt=《世說新語》原文註釋及譯文(卷一到卷五) class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/dad64b767be7494b88f4a72e8fbd886e style=border-radius:25px></a>
<a href=../../tw/%E7%A7%91%E6%8A%80/ab4ea3a1.html title=《世說新語》原文註釋及譯文(卷一到卷五)>《世說新語》原文註釋及譯文(卷一到卷五)</a></li><hr><li><a href=../../tw/%E7%A7%91%E6%8A%80/a9dc318c.html alt=《世說新語》原文註釋及譯文(卷二十七至本書完) class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/591d1fe1ec3a400eb6da42b029d41faf style=border-radius:25px></a>
<a href=../../tw/%E7%A7%91%E6%8A%80/a9dc318c.html title=《世說新語》原文註釋及譯文(卷二十七至本書完)>《世說新語》原文註釋及譯文(卷二十七至本書完)</a></li><hr><li><a href=../../tw/%E7%A7%91%E6%8A%80/6392564b.html alt=《世說新語》原文註釋及譯文(卷二十二到卷二十六) class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/591d1fe1ec3a400eb6da42b029d41faf style=border-radius:25px></a>
<a href=../../tw/%E7%A7%91%E6%8A%80/6392564b.html title=《世說新語》原文註釋及譯文(卷二十二到卷二十六)>《世說新語》原文註釋及譯文(卷二十二到卷二十六)</a></li><hr><li><a href=../../tw/%E7%A7%91%E6%8A%80/94925fb5.html alt=《世說新語》原文註釋及譯文(卷十到卷十五) class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/591d1fe1ec3a400eb6da42b029d41faf style=border-radius:25px></a>
<a href=../../tw/%E7%A7%91%E6%8A%80/94925fb5.html title=《世說新語》原文註釋及譯文(卷十到卷十五)>《世說新語》原文註釋及譯文(卷十到卷十五)</a></li><hr><li><a href=../../tw/%E7%A7%91%E5%AD%B8/b957592c.html alt=《世說新語》裡的那些美好愛情——一見鍾情 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1ddfaca36e6a4b8c89c43f84b651f7b2 style=border-radius:25px></a>
<a href=../../tw/%E7%A7%91%E5%AD%B8/b957592c.html title=《世說新語》裡的那些美好愛情——一見鍾情>《世說新語》裡的那些美好愛情——一見鍾情</a></li><hr><li><a href=../../tw/%E9%81%8A%E6%88%B2/c0e7423.html alt=「世說新語譯註」言語第二11-25 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/c0e7423.html title=「世說新語譯註」言語第二11-25>「世說新語譯註」言語第二11-25</a></li><hr><li><a href=../../tw/%E7%A7%91%E6%8A%80/7799eb87.html alt=中考複習專題之半角模型 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/474fb2e71c604674a24a04465c43b957 style=border-radius:25px></a>
<a href=../../tw/%E7%A7%91%E6%8A%80/7799eb87.html title=中考複習專題之半角模型>中考複習專題之半角模型</a></li><hr><li><a href=../../tw/%E7%A7%91%E6%8A%80/392a7920.html alt=中考給材料作文：《努力成為有價值的人》 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b21a9105382243148a61f2de71bf7a18 style=border-radius:25px></a>
<a href=../../tw/%E7%A7%91%E6%8A%80/392a7920.html title=中考給材料作文：《努力成為有價值的人》>中考給材料作文：《努力成為有價值的人》</a></li><hr><li><a href=../../tw/%E7%A7%91%E6%8A%80/772b3b8d.html alt="非遺敦化 | 舊國新語話非遺 故事篇（十一）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/43dd68dbfcd74155967fe49bc91df344 style=border-radius:25px></a>
<a href=../../tw/%E7%A7%91%E6%8A%80/772b3b8d.html title="非遺敦化 | 舊國新語話非遺 故事篇（十一）">非遺敦化 | 舊國新語話非遺 故事篇（十一）</a></li><hr><li><a href=../../tw/%E7%A7%91%E6%8A%80/bd4b596f.html alt=中考常考物理量的估測 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/bf9622cf-98d0-4b87-b39a-b921b1d31a23 style=border-radius:25px></a>
<a href=../../tw/%E7%A7%91%E6%8A%80/bd4b596f.html title=中考常考物理量的估測>中考常考物理量的估測</a></li><hr><li><a href=../../tw/%E7%A7%91%E5%AD%B8/a61b8fa9.html alt=中考化學——第十單元酸鹼鹽 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9b852c9fdb474164aeeb698f188616f3 style=border-radius:25px></a>
<a href=../../tw/%E7%A7%91%E5%AD%B8/a61b8fa9.html title=中考化學——第十單元酸鹼鹽>中考化學——第十單元酸鹼鹽</a></li><hr><li><a href=../../tw/%E7%A7%91%E5%AD%B8/ef8fcf18.html alt=屈遠志：“新語言”初探 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/fa62eb78-8503-4899-bb73-b06e263137bb style=border-radius:25px></a>
<a href=../../tw/%E7%A7%91%E5%AD%B8/ef8fcf18.html title=屈遠志：“新語言”初探>屈遠志：“新語言”初探</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>