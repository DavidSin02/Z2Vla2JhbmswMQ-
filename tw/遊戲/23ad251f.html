<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《海野詞》·曾覿 | 极客快訊</title><meta property="og:title" content="《海野詞》·曾覿 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e9%81%8a%e6%88%b2/23ad251f.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/23ad251f.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/23ad251f.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/23ad251f.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/23ad251f.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/23ad251f.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/23ad251f.html><link rel=canonical href=https://geekbank.cf/tw/%e9%81%8a%e6%88%b2/23ad251f.html><meta property="article:published_time" content="2020-10-29T21:14:40+08:00"><meta property="article:modified_time" content="2020-10-29T21:14:40+08:00"><meta name=Keywords content><meta name=description content="《海野詞》·曾覿"><meta name=author content="极客快訊"><meta property="og:url" content="/tw/%E9%81%8A%E6%88%B2/23ad251f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《海野詞》·曾覿</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p>☆水龍吟</p><p>楚天千里無雲，露華洗出秋容淨。銀蟾臺榭，玉壺天地，參差桂影。鴛瓦寒生，畫簷光射，碧梧金井。聽韶華半夜，江梅三弄，風嫋嫋、良宵永。</p><p>攜手西園宴罷，下瑤臺、醉魂初醒。吹簫仙子，驂鸞歸路，一襟清興。DE32鵲樓高，建章門迥，星河耿耿。看滄江潮上，丹楓葉落，浸關山冷。</p><p>☆念奴嬌</p><p>霽天湛碧，正新涼風露，冰壺清徹。河漢無聲□□□，湧出銀蟾孤絕。巖桂香飄，井梧影轉，冷浸宮袍潔。西廂往事，一簾幽夢悽切。</p><p>腸斷楚峽雲歸，尊前無緒，只有愁如發。此夕姮娥應也恨，冷落瓊樓金闕。禁漏迢迢，邊鴻杳杳，密意憑誰說。闌干星漢，落梅三弄初闋。☆念奴嬌（席上賦林檎花）</p><p>群花漸老，向曉來微雨，芳心初拆。拂掠嬌紅香旖旎，渾欲不勝春色。淡月梨花，新晴繁杏，裝點成標格。風光都在，半開深院人寂。</p><p>剛要買斷東風，嫋欒枝低映，舞茵歌席。記得當時曾共賞，玉人纖手輕摘。醉裡妖饒，醒時風韻，比並堪端的。誰知憔悴，對花空恁思憶。</p><p>☆念奴嬌（賞芍藥）</p><p>人生行樂，算一春歡賞，都來幾日。綠暗紅稀春已去，贏得星星頭白。醉裡狂歌，花前起舞，拚罰金盃百。淋漓宮錦，忍辜妖豔姿色。</p><p>須信殿得韶光，只愁花謝，又作經年別。嫩紫嬌紅還解語，應為主人留客。月落烏啼，酒闌燭暗，離緒傷吳越。竹西歌吹，不堪老去重憶。</p><p>☆念奴嬌（餘年十八寓符離，臨行，作此詞）</p><p>媚容素態，比群花、贏了風流顏色。暱枕低幃銷受得，□□輕憐深惜。怎望如今，瓶沈簪折，驀地成疏隔。□□夕雨，甚時重見蹤跡。</p><p>門外暫泊蘭舟，一行霜樹，□一重山碧。淚眼相看爭忍望，天際孤村寒驛。汴水無情，催人東去，去也添愁寂。鱗鴻方便，為人傳個消息。</p><p>☆瑞鶴仙 陡寒生翠幕。凍雲垂，繽紛飛雪初落。縈風度池閣。嫋餘妍，時趁舞腰纖弱。江天漠漠。認殘梅、吹散畫角。正貂裘乍怯，黃昏院宇，入簷飄泊。</p><p>依約。銀河迢遞，種玉群仙，共驂鸞鶴。東君未覺。先春綻，萬花萼。向尊前、已喜豐年呈瑞，人間何事最樂。擁笙歌、繡合低帷，縱歡細酌。 ☆傾杯樂（仙呂席上賞雪）</p><p>錦帳寒添，畫簷雀噪，凍雲布野。望空際、瑤峰微吐，瓊花初綻，江山如畫。裁冰剪水裝鴛瓦。杳旗亭路，依稀管絃臺榭。倚小樓佳興，一行珠簾不下。 隨縷板、歌聲閒暇。傍翠袖雲鬟、憐豔冶。似佯醉、不耐嬌羞，濃歡旋學風雅。向暝色、雙鸞舞罷。紅獸暖、春生金斝。但殢飲，香霧卷、壺天不夜。 ☆木蘭花慢（長樂臺晚望偶成）</p><p>正枝頭荔子，晚紅皺、嫋薰風。對碧瓦迷雲，青山似浪，返照浮空。高臺稱吟眺處，□繁華、清勝兩無窮。簾卷榕陰暮合，萬家香靄溟濛。</p><p>年光冉冉逐飛鴻。嘆雨跡雲蹤。漸暑退蘭房，涼生象簟，知與誰同。臨鸞晚妝初罷，怨清宵、好夢不相逢。看即天涯秋也，恨隨一葉梧桐。</p><p>☆水調歌頭（書懷）</p><p>溪山多勝事，詩酒辨清遊。主人為我，增葺臺榭足凝眸。彷彿玉壺天地，隱見瀛洲風月，千首傲王侯。誰與共登眺，公子氣橫秋。</p><p>記當年，曾共醉，庾公樓。一杯此際，重話前事逐東流。多謝兼金清唱，更擬重陽佳節，挼菊任扶頭。但願身長健，浮世拚悠悠。☆水調歌頭</p><p>圖畫上麟閣，莫使鬢先秋。壯年豪氣，無奈黯黯陣雲浮。常記青油幕下，一矢聊城飛去，談笑靜邊頭。勳業出無意，非為快恩仇。</p><p>卷龍韜，隨鳳詔，與時謀。朱幡皁蓋南下，聊試海山州。邂逅故人相見，俯仰浮生今古，螻蟻共王侯。萬事偶然耳，風月恣嬉遊。</p><p>☆水調歌頭（和南劍薛倅）</p><p>長樂富山水，杖屨足追遊。故人千里，西望雙劍黯回眸。多謝扁舟乘興，慰我天涯羈思，何必羨封侯。暮雨疏簾卷，爽氣颯如秋。</p><p>送徵鴻，浮大白，倚危樓。參橫月落，耿耿河漢近人流。堪嘆人生離合，後日徵鞍西去，別語卻從頭。老矣江邊路，清興漫悠悠。</p><p>☆醉蓬萊（侍宴德壽宮應制賦假山）</p><p>向逍遙物外，造化工夫，做成幽致。杳靄壺天，映滿空蒼翠。聳秀峰巒，媚春花木，對玉階金砌。方丈瀛洲，非煙非霧，恍移平地。</p><p>況值良辰，宴遊時候，日永風和，暮春天氣。金母龜臺，傍碧桃陰裡。地久天長，父堯子舜，燦綺羅佳會。一部仙韶，九重鸞仗，年年同醉。 ☆滿庭芳（賞牡丹）</p><p>冶態輕盈，香風搖盪，畫欄淑景初長。彩霞深處，明豔奪昭陽。試問沈香舊事，應勸我、莫負韶光。多情是，低徊顧影，雲幕淡微涼。</p><p>人間，春更好，一枝斜插，猶記疏狂。到如今潘鬢，暗點吳霜。樂事直須年少，何妨拚、一飲千觴。醺醺醉，壺天向晚，春思正悠揚。</p><p>☆燕山亭（中秋諸王席上作）</p><p>河漢風清，庭戶夜涼，皓月澄秋時候。冰鑑乍開，跨海飛來，光掩滿天星斗。四卷珠簾，漸移影、寶階鴛甃。還有。看歲歲嬋娟，向人依舊。</p><p>朱邸高宴簪纓，正歌吹瑤臺，舞翻宮袖。銀管競酬，棣萼相輝，風流古來誰有。玉笛橫空，更聽徹、裳霓三奏。難偶。拚醉倒、參橫曉漏。</p><p>☆燕山亭（楊廉訪生日）</p><p>玉立明光，才業冠倫，漢歷方承休運。江左奏功，塞壘宣威，紫綬幾垂金印。歲晚歸來，望丹極、新清氛CB4A。忠憤。著撓節朋儔，便成嘉遁。</p><p>千載雲海茫茫，記舉目新亭，壯懷難盡。蝴蝶夢驚，化鶴飛還，榮華等閒一瞬。七十尊前，算疇昔、都無可恨。休問。長佔取、朱顏綠鬢。</p><p>☆沁園春（初冬夜坐聞淮上捷音次韻）</p><p>更漏迢迢，乍寒天氣，畫燭對床。正井梧飄砌，邊鴻度月，故人何處，水遠山長。老去功名，年來情緒，寬盡寒衣銷舊香。除非是，仗蠻箋象管，時伴吟窗。</p><p>詞章。莫話行藏。且喜見捷書來帝鄉。看銳師雲合，妖氛電掃，隨堤宮柳，依舊成行。夢繞他年，青門紫陌，對酒花前歌正當。空成恨，奈潘郎兩鬢，新點吳霜。</p><p>☆喜遷鶯（福唐平蕩海寇宴犒將士席上作）</p><p>七閩形勝。鎮南紀會府，山川交映。簫鼓喧天，綺羅盈市，不負四時風景。共喜太平無事，豈料潢池不逞。殄群醜，看一鼓雷奔，滄溟波靜。 指縱詩書帥。曾到鳳池，密勿陪幾政。暫淹籌幃，催分戰艦，總出智謀先定。想見捷書初上，盡道臣賢主聖。正圖舊，聽重宣丹詔，歸調金鼎。 ☆金人捧露盤（庚寅歲春奉使過京師感懷作） 記神京、繁華地，舊遊蹤。正御溝、春水溶溶。平康巷陌，繡鞍金勒躍青驄。解衣沽酒醉弦管，柳綠花紅。</p><p>到如今、餘霜鬢，嗟前事、夢魂中。但寒煙、滿目飛蓬。雕欄玉砌，空鎖三十六離宮。塞笳驚起暮天雁，寂寞東風。</p><p>☆傳言玉女</p><p>鳳闕龍樓，清夜月華初照。萬點星球，護花梢寒峭。華胥夢裡，老去歡情終少。花愁醉悶，總消除了。</p><p>紫陌嬉遊，不似少年懷抱。珠簾十里，聽笙簫聲杳。幽期密約，暗想淺顰輕笑。良時莫負，玉山頻倒。</p><p>☆好事近（仰賡聖制）</p><p>搖揚杏花風，遲日淡陰雙闕。絲管緩隨檀板，看舞腰迴雪。</p><p>龍舟閒艤畫橋邊，須趁好花折。頻勸御杯宜滿，正清歌初闋。 ☆好事近（嚴陵柳守席上） 一夢別長安，山路雨斜風細。行到子陵灘畔，謝主人深意。</p><p>多情低唱下樑塵，拚十分沈醉。去也為伊消瘦，悄不禁思憶。 ☆好事近</p><p>霽雪好風光，恰是相逢時節。酒量不禁頻勸，便醉倒人側。</p><p>嚴城更漏夜厭厭，應有斷腸客。莫問落梅三弄，喜一枝曾折。</p><p>☆柳梢青（侍宴禁中和張知合應制作）</p><p>梅粉輕勻。和風布暖，香徑無塵。鳳閣凌虛，龍池澄碧，芳意鱗鱗。 清時酒聖花神。對內苑、風光又新。一部仙韶，九重鸞仗，天上長春。 ☆柳梢青（臨安春會，泛舟湖中，胡帥索詞，因賦）</p><p>花柳爭春。湖山競秀，恰近清明。綺席從容，蘭舟搖曳，穩泛波平。 君恩許宴簪纓。密座促、仍多故情。一部清音，兩行紅粉，醉入嚴城。 ☆柳梢青（山林堂席上以主人之意解嘲）</p><p>品雅風流，端端正正，堪人憐惜。因甚新來，眉兒不展，愁情如織。</p><p>倡條冶葉無情，猶為他、千思萬憶。據恁當初，真心實意，如何虧得。</p><p>☆春光好（侍宴苑中賞杏花）</p><p>胭脂膩，粉光輕。正新晴。枝上鬧紅無處著，近清明。</p><p>仙娥進酒多情。向花下、相鬧盈盈。不惜十分傾玉斝，惜凋零。☆春光好（感舊）</p><p>心下事，不思量。自難忘。花底夢迴春漠漠，恨偏長。</p><p>閒日多少韶光。雕闌靜、芳草池塘。風急落紅留不住，又斜陽。</p><p>☆春光好</p><p>槐陰密，蔗漿寒。荔枝丹。珍重主人憐客意，薦雕盤。 多情翠袖憑欄。晚妝罷、誰與共歡。簾卷玉鉤風細細，斂眉山。</p><p>☆減字木蘭花（席上賞宴賜牡丹之作） 一聲杜宇。滿地落紅愁不語。國色春嬌。不逐風前柳絮飄。</p><p>珠簾休卷。愛惜龍香藏粉豔。勝友俱來。同醉君恩倒玉杯。</p><p>☆點絳脣（慶即席上）</p><p>璧月香風，萬家簾幕煙如晝。鬧蛾雪柳。人似梅花瘦。</p><p>行樂清時，莫惜笙歌奏。更闌後。滿斟金斗。且醉厭厭酒。</p><p>☆點絳脣 細雨斜風，上元燈火還空過。下簾孤坐。老去知因果。</p><p>風月詞情，冷落教誰和。今忘我。靜中看破。萬事空花墮。</p><p>☆浣溪沙（奉詔次韻張池州賞杏聽琵琶）</p><p>豔杏紅芳透粉肌。沈香亭宴太真妃。新晴庭館燕來遲。</p><p>試抹麼弦妝半掩，滿斟綠醑袖交飛。九重天上捧金卮。</p><p>☆浣溪沙（鄭相席上贈舞者）</p><p>元是昭陽宮裡人。驚鴻宛轉掌中身。只疑飛過洞庭雲。</p><p>按徹涼州蓮步緊，好花風嫋一枝新。畫堂香暖不勝春。</p><p>☆浣溪沙 綺陌尋芳惜少年。長楸走馬著金鞭。玉樓春醉杏花前。</p><p>憔悴如今誰作伴，別離還近養花天。碧雲凝處憶嬋娟。</p><p>☆浣溪沙</p><p>一扇薰風入座涼。輕雲微雨弄晴光。綠團梅子未成黃。</p><p>漸近日長愁悶處，更堪羈旅送歸艎。亂山重疊水茫茫。 ☆清商怨 華燈鬧。銀蟾照。萬家羅幕香風透。金尊側。花顏色。醉里人人，向人情極。惜惜惜。</p><p>春寒峭。腰肢小。鬢雲斜ED51蛾兒嫋。清宵寂。香閨隔。好夢難尋，雨蹤雲跡。憶憶憶。</p><p>☆訴衷情（夜直殿廬，晚雪，因作）</p><p>建章宮殿晚生寒。飛雪點朱闌。舞腰緩隨檀板，輕絮殢春閒。</p><p>愁思亂，酒腸慳。漏將殘。玉人今夜，滴粉搓酥，應斂眉山。</p><p>☆訴衷情（趙德大還延平，因語舊遊，作此以贈之）</p><p>半鉤珠箔小揚州。春色在重樓。曾醉玳筵歌舞，楚夢苦難留。</p><p>情脈脈，恨悠悠。幾時休。大都人世，會少離多，總是閒愁。</p><p>☆訴衷情</p><p>晚妝初試蕊珠宮。隨步異香濃。檀槽緩垂鸞帶，纖指捻春蔥。</p><p>鶯語巧，上林中。正嬌慵。暫教花下，簾影微開，多謝東風。</p><p>☆訴衷情（史丞相宴曲水席上作）</p><p>蘭亭曲水擅風流。移宴向清秋。黃花未應憔悴，盞面尚堪浮。 圍豔質，發歌喉。細相酬。明年此會，主人還是，在鳳池頭。☆踏莎行 翠幄成陰，誰家簾幕。綺羅相擁處、觥籌錯。清和將近，□春寒更薄。高歌看簌簌、樑塵落。</p><p>好景良辰，人生行樂。金盃無奈是、苦相虐。殘紅飛盡，嫋垂楊輕弱。來歲斷不負、鶯花約。</p><p>☆眼兒媚（閨思） 花近清明晚風寒。錦幄獸香殘。醺醺醉裡，匆匆相見，重聽哀彈。 春情入指鶯聲碎，危柱不勝弦。十分得意，一場輕夢，淡月闌干。</p><p>☆眼兒媚</p><p>重勸離觴淚相看。寂寞上徵鞍。臨行欲話，風流心事，萬緒千端。</p><p>春光漫漫人千里，歸夢繞長安。不堪向晚，孤城吹角，回首關山。</p><p>☆蝶戀花（惜春）</p><p>翠箔垂雲香噴霧。年少疏狂，載酒尋芳路。多少惜花春意緒。勸人金盞歌金縷。 桃李飄零風景暮。只有閒愁，不逐流年去。舊事而今誰共語。畫樓空指行雲處。</p><p>☆蝶戀花（三月上巳應制）</p><p>御柳風柔春正暖。紫殿朱樓，赫奕祥光遠。十二玉龍迎鳳輦。香騰錦繡聞弦管。</p><p>扇卻雙鶯開寶宴。綠繞紅圍，宣勸金卮滿，萬歲千秋流寵眷。此身欲備昭陽燕。</p><p>☆隔浦蓮（詠白蓮）</p><p>涼秋湖上過雨。作意回商素。暗綠翻輕蓋，蕭然姑射儔侶。妝臉宜淡佇。紅衣妒。步襪凌波去。</p><p>異香度。天教占斷，風汀月浦煙渚。纖塵不到，夢繞玉壺清處。多少芳心待怨訴。無語。飛來一片鷗鷺。</p><p>☆浪淘沙（觀潮作）</p><p>一線海門來。雪噴雲開。崑山移玉下瑤臺。卷地西風吹不斷，直到蓬萊。</p><p>羯鼓譟春雷。鼉舞蛟回。歌樓鼓吹夕陽催。今古清愁流不盡，都一樽罍。</p><p>☆驀山溪（坤寧殿得旨次韻賦照水梅花）</p><p>催花小雨，輕把香塵灑。簾卷水亭風，梅影轉、夕陽初下。靚妝窺鑑，鴛甃湛清漪，浮暗麝，剪芳瓊，消得連城價。 玉樓十二，寒怯銖衣掛。曾是綠華仙，眷餘情、新詞如畫。花隨人聖，須信世無雙，騰鳳吹，駐鑾輿，堪與瑤池亞。 ☆驀山溪（暮秋賞梨花）</p><p>凋紅減翠，正是清秋杪。深院嫋香風，看梨花、一枝開早。瓏璁映面，依約認嬌顰，天淡淡，月溶溶，春意知多少。</p><p>清明池館，芳信年年好。更向五侯家，把江梅、風光佔了。休教寂寞，辜負向人心。檀板響，寶杯傾，潘鬢從他老。☆感皇恩（重到臨安）</p><p>依舊惜春心，花枝常好。只恐尊前被花笑。少年青鬢，耐得幾番重到。舊歡重記省，如天杳。</p><p>綺陌青門，斜陽芳草。今古銷沈送人老。帝城春事，又是等閒來了。亂紅隨過雨，鶯聲悄。☆阮郎歸（上苑初夏侍宴，池上雙飛新燕掠水而去，得旨賦之）</p><p>柳陰庭館佔風光。呢喃清晝長。碧波新漲小池塘。雙雙蹴水忙。</p><p>萍散漫，絮飄揚。輕盈體態狂。為憐流去落紅香。銜將歸畫樑。</p><p>☆鷓鴣天（選德殿賞燈，先宴梅堂，侍兩宮，沾醉口占）</p><p>龍馭親迎玉輦來。江梅枝上雪培堆。東風上苑春光到，更放金蓮匝地開。</p><p>騰鳳吹，進瑤杯。兩宮交勸正歡諧。父慈子孝從今數，準擬開筵一萬回。</p><p>☆鷓鴣天（奉和伯可郎中席上見贈）</p><p>桃李飄零春已深。可憐輕負惜花心。尊前賴有紅千疊，窗外休驚綠滿林。</p><p>燈灼灼，醉沈沈。笙歌叢裡酒頻斟。留歡且莫匆匆去，悵望春歸何處尋。</p><p>☆鷓鴣天（了堂淨惠師示予寒食感懷二闋，因次其韻）</p><p>每上春泥向曉幹。花間幽鳥舞姍姍。年華不管人將老，門外東風依舊寒。</p><p>投簪易，息機難。鹿門歸路不曾關。羨君早覺無生法，識破南柯一夢間。</p><p>☆鷓鴣天</p><p>故鄉寒食醉酡顏。鞦韆彩索眩斕斑。如今頭上灰三鬥，贏得疏慵到處閒。</p><p>鍾已動，漏將殘。浮生猶恨別離難。鑊湯轉作清涼地，只在人心那樣看。</p><p>☆定風波（應制聽琵琶作） 捍撥金泥雅制新。紫檀槽映小腰身。婭奼雛鶯相對語。欣睹。上林花底暖生春。</p><p>颯颯胡沙飛指下。休訝。一般奇絕稱精神。向道曲終多少意。須記。昭陽殿裡舊承恩。</p><p>☆定風波（賞牡丹席上走筆）</p><p>上苑穠芳初雨晴。香風嫋嫋泛軒楹。猶記洛陽開小宴。嬌面。粉光依約認傾城。</p><p>流落江南重此會。相對。金蕉蘸甲十分傾。怕見人間春更好。向道。如今老去尚多情。</p><p>☆定風波（題續宅江樓）</p><p>極目秋光夕照開。潮頭初自海門來。杳杳江天橫一線。如練。疾驅千騎鼓聲催。</p><p>傑檻翠飛爭徙倚。一行新雁去仍回。翠袖半空歌笑回。低映。十分沉醉勸金盃。</p><p>☆定風波</p><p>天語丁寧對未央。少攄素志向荊襄。C029赫家聲今不墜。英偉。風姿颯爽紫髯郎。</p><p>別酒一杯君莫阻。燭前粉豔儼成行。領略大堤花好處。無緒。也應回首水雲鄉。☆南鄉子（文叔開尊席上作）</p><p>霜月晚雲收。蕭瑟西風滿院秋。雅會難期嗟易散，遲留。把酒聽歌且勸酬。 萬事拚悠悠。只有情親意未休。後夜扁舟煙浪裡，回頭。葉葉丹楓總是愁。</p><p>☆憶秦娥 暗空碧。吳山染就丹青色。丹青色。西風搖落，可堪悽惻。</p><p>世情冷暖君應識。鬢邊各自侵尋白。侵尋白。江南江北，幾時歸得。</p><p>☆憶秦娥</p><p>西風節。碧雲卷盡秋宵月。秋宵月。關河千里，照人離別。</p><p>尊前俱是天涯客。那堪三載遙相憶。遙相憶。年光依舊，漸成華髮。</p><p>☆憶秦娥（賞雪席上）</p><p>暮雲蹙。小亭帶雪斟醽醁。斟醽醁。一聲羌管，落梅蔌蔌。</p><p>舞衣旋趁霓裳曲。倚闌相對人如玉。人如玉。錦屏羅幌，看成不足。</p><p>☆憶秦娥</p><p>正飛雪。園林一樣梨花白。梨花白。畫堂簾卷，暖生春色。</p><p>嵇康轉軸聲幽噎。新來多病嬌無力。嬌無力。淺紅轉黛，自然標格。</p><p>☆憶秦娥（邯鄲道上望叢臺有感）</p><p>風蕭瑟。邯鄲古道傷行客。傷行客。繁華一瞬，不堪思憶。</p><p>叢臺歌舞無消息。金尊玉管空塵跡。空塵跡。連天草樹，暮雲凝碧。</p><p>☆鵲橋仙（同舍郎載酒見過，醉後作）</p><p>菊花小摘，西風斜照，簾影輕籠暝色。玉尊側倒莫辭空，□滿座、賓朋弁側。</p><p>鄉邦萬里，北來年少，幾個如今在得。扶頭一任且留連，嘆人世、光陰半百。</p><p>☆清平樂 鬆姿不老。獨立蓬萊杪。風捲流蘇香霧曉。又是江梅開了。 丹青早畫麒麟。貂蟬自屬王門。聞道碧桃花綻，一枝枝祝千春。</p><p>☆長相思</p><p>清夜長。泛玉觴。照座江梅花正芳。風傳細細香。圍豔妝。</p><p>留醉鄉。一曲清歌聲繞梁。尊前人斷腸。</p><p>☆虞美人（中秋前兩夜作）</p><p>芙蓉池畔都開遍。又是西風晚。霽天碧淨暝雲收。漸看一輪冰魄、冷懸秋。</p><p>閩山層疊迷歸路。把酒寬愁緒。舊歡新恨幾淒涼。暗想瀛洲何處、夢悠揚。</p><p>☆採桑子（清明）</p><p>清明池館晴還雨，綠漲溶溶。花裡遊蜂。宿粉棲香錦繡中。</p><p>玉簫聲斷人何處，依舊春風。萬點愁紅。亂逐煙波總向東。</p><p>☆朝中措（趙知合生日）</p><p>畫堂簾卷獸香濃。花上雪玲瓏。平地十洲三島，蟠桃已試春紅。</p><p>清朝舊德，仙姿難老，主眷方隆。爛醉笙歌叢裡，年年先佔春風。 ☆朝中措（山父賞牡丹，酒半作）</p><p>畫堂欄檻佔韶光。端不負年芳。依倚東風向曉，數行濃淡仙妝。</p><p>停杯醉折，多情多恨，冶豔真香。只恐去為雲雨，夢魂時惱襄王。</p><p>☆朝中措</p><p>金沙架上日璁瓏。濃綠襯輕紅。花下兩行紅袖，直疑春在壺中。</p><p>如今尚覺，惜花愛酒，依舊情濃。無限少年心緒，從教醉倒東風。</p><p>☆朝中措</p><p>休論社燕與秋鴻。時節太匆匆。海上一番微雨，朱門濃綠陰中。</p><p>主人情厚，金盃滿泛，且共從容。莫問鶯花俱老，今朝猶是春風。</p><p>☆朝中措</p><p>西湖南北舊遊空。誰料一尊同。回首四年間事，渾如飛絮濛濛。</p><p>林花謝了，明年春到。依舊芳容。惟有朱顏綠鬢，暗隨流水常東。</p><p>☆朝中措（席上贈南劍翟守） 雙溪樓上憑欄時。瀲灩泛金卮。醉到鬧花深處，歌聲遏住雲飛。</p><p>風流太守，鸞臺家世，玉鑑丰姿。行奉紫泥褒詔，要看擊浪天池。 ☆朝中措（維揚感懷） 雕車南陌碾香塵。一夢尚如新。回首舊遊何在，柳煙花霧迷春。 如今霜鬢，愁停短棹，懶傍清尊。二十四橋風月，尋思只有消魂。</p><p>☆朝中措（同前代御帶作）</p><p>功名雖未壓英遊。一種舊風流。人世百年須到，如今七十春秋。</p><p>當時帷幄，貂璫貴重，譽藹朋儔。贏得尊前沈醉，浮華付去悠悠。 ☆南柯子（元夜書事） 璧月窺紅粉，金蓮映彩山。東風絲管滿長安。移下十洲三島、在人間。</p><p>兩兩人初散，厭厭夜向闌。倦妝殘醉怯春寒。手捻玉梅無緒、倚闌干。</p><p>☆南柯子（次韻南劍趙倅）</p><p>粉黛娉婷豔，芝蘭笑語香。延平春色鬥芬芳。不管清宵更漏、聽霓裳。</p><p>燭暗人方醉，杯傳意更長。可堪回客九迴腸。蕭瑟一簷風雨、過橫塘。</p><p>☆南柯子（將出行，陸丈知府置酒，出姬侍，酒半索詞）</p><p>綠蔭侵簷淨，紅榴照眼明。主人開宴出傾城。正是雨余天氣、暑風清。 別酒殷勤竟，危弦要妙聲。年年相見豈無情。後日暮雲回首、奈乘行。</p><p>☆南柯子</p><p>姬歌以侑觴，次韻奉酬\\</p><p>共稟陰陽數，誰知造化工。安閒百計總輸公。掩映芙蓉花徑、郡城東。</p><p>風月三秋興，尊罍一笑同。新詞佳麗見情通。更喚雪兒、低唱慰衰容。</p><p>☆玉樓春（雪中無酒，清坐寒冷，承觀使大尉與賓客酬唱謹和）</p><p>江天暝色傷心目。凍鵲爭投林下竹。四垂雲幕一襟寒，片片飛花輕鏤玉。</p><p>美人試按新翻曲。點破舞群春草綠。融尊側倒也思量，清坐有人寒起粟。</p><p>☆江神子（贈章邃道）</p><p>故人情分轉綢繆。小窗幽。話離愁。海闊天遙，鴻雁兩悠悠。今日相逢誰較健，應怪我、鬢先秋。</p><p>功名淅米在刀頭。壯心休。弊貂裘。何事留歡，不竟漾扁舟。桃李春風將近也，如後會、醉青樓。☆踏莎行（和材甫聽彈琵琶作）</p><p>鳳翼雙雙，金泥細細。四弦斜抱攏纖指。紫檀香暖轉春雷，嘈嘈切切聲相繼。</p><p>弱柳腰肢，輕雲情思。曲中多少風流事。紅牙拍碎少年心，可憐辜負尊前意。</p><p>☆生查子</p><p>溫柔鄉內人，翠微閤中女。顏笑洛陽花，肌瑩荊山玉。</p><p>東君深有情，解與花為主。移傍楚峰居，容易為雲雨。</p><p>☆青玉案</p><p>蒲葵佳節初經雨。正欄檻、薰風度。滿泛香蒲斟醁醑。故人情厚，豔歌嬌舞。總是留賓處。</p><p>榴花照眼江天暮。醉裡春情蕩輕絮。豈止捲簾通一顧。今宵酒醒，一襟風露。夢指高唐去。</p><p>☆青玉案</p><p>乘鸞影裡冰輪度。秋空淨、南樓暮。嫋嫋天風吹玉兔。今宵只在，舊時圓處。往事難重數。</p><p>天涯幾見新霜露。怎得朱顏舊如故。對酒臨風慵作賦。藍橋煙浪，故人千里，夢也無由做。 ☆菩薩蠻（次韻龍深甫春日即事）</p><p>杏花寒食佳期近。一簾煙雨琴書潤。砌下水潺潺。玉笙吹暮寒。</p><p>陽臺雲易散。往事尋思懶。花底醉相扶。當時人在無。 ☆菩薩蠻</p><p>雲煙漠漠秋容老。茅簷映水人家好。林葉未凋疏。遠山橫有無。</p><p>平生耕釣事。若個安身是。勸君早歸來。碧香新甕開。 ☆西江月（元夕醉中走筆）</p><p>煥爛蓮燈高下，參差梅影橫斜。憑欄一目盡天涯。雪月交輝清夜。</p><p>莫惜柔荑勸酒，從教醉臉紅霞。爛銀宮闕對仙家。一段風光如畫。</p><p>☆西江月</p><p>桂苑旋生涼思，銀河左界秋高。纖塵不動湛清霄。皓月照人偏好。</p><p>詩為情多卻減，酒因愁裡難銷。一聲羌管夢魂勞。可惜風光虛老。</p><p>☆西江月</p><p>醉伴三千珠履，如登十二瓊樓。壺天澄爽露華秋。灩灩金波釃酒。</p><p>羅扇不隨恩在，佳時須要人酬。麒麟閣畫為誰留。只見浮生白首。</p><p>☆繡帶兒（客路見梅）</p><p>瀟灑隴頭春。取次一枝新。還是東風來也，猶作未歸人。</p><p>微月淡煙村。謾佇立、惆悵黃昏。暮寒香細，疏英幾點，盡奈銷魂。</p><p>☆卜算子（湖州磚牆吳氏女失身於土山張氏作妾）</p><p>數盡萬般花，不比梅花韻。雪壓風欺恁地寒，剗地清香噴。 半醉折歸來，插向烏雲鬢。不是愁人悶帶花，花帶愁人悶。</p><p>☆柳梢青（詠海棠）</p><p>雨過風微。溫泉浴倦，妃子妝遲。翠袖牽雲，朱脣得酒，臉暈胭脂。</p><p>年年海燕新歸。怎奈向、黃昏恁時。倚遍瓊幹，燒殘銀燭，花又爭知。 ☆柳梢青（春祺錫宴） □杏堂前，清深窗外，宛似蓬瀛。珠翠分行，笙歌爭奏，音韻清新。</p><p>玉皇金母情親。勸醁醑、更酬嗣君。地久天長，花朝月夕，天上長春。</p><p>☆柳梢青</p><p>小宴清秋。霎時見了，雨散雲收。柳絮輕柔，梅花閒淡，宮院風流。</p><p>空教夢繞青樓。待說個、相思又休。無奈情何，不來眼底，常在心頭。</p><p>☆醉落魄</p><p>情深恨切。憶伊誚沒些休歇。百般做處百廝愜。管是前生，曾負你冤業。</p><p>臨岐不忍匆匆別。兩行珠淚流紅頰。關山漸遠音書絕。一個心腸，兩處對風月。 ☆鵲橋仙</p><p>嬌波媚靨，尊前席上，只是尋常梳裹。溫柔伶俐總天然，沒半CF23、教人看破。</p><p>從來可恁，痴迷著相，百計消除不過。煙花不是不曾經，放不下、唯他一個。☆清平樂</p><p>豔苞初拆。偏借東君力。上苑梨花風露溼。新染胭脂顏色。</p><p>玉人小立簾櫳。輕習媚臉妝紅。斜插一枝雲鬢，看誰剩□春風。</p><p>☆訴衷情</p><p>閒窗靜院漏聲長。金鴨冷殘香。幾番夢迴枕上，飛絮恨悠揚。</p><p>身在此，意伊行。日煞思量。不言不語，幾許閒情，月上回廊。</p><p>☆浣溪沙（櫻桃）</p><p>穀雨郊園喜弄晴。滿林璀璨綴繁星。筠籃新採絳珠傾。</p><p>樊素扇邊歌未發，葛洪爐內藥初成。金盤乳酪齒流冰。</p><p>☆壺中天慢</p><p>素飈漾碧，看天衢穩送、一輪明月。翠水瀛壺人不到，比似世間秋別。玉手瑤笙，一時同色，小按霓裳疊。天津橋上，有人偷記新闋。</p><p>當日誰幻銀橋，阿瞞兒戲，一笑成痴絕。肯信群仙高宴處，移下水晶宮闕。雲海塵清，山河影滿，桂冷吹香雪。何勞玉斧，金甌千古無缺。</p></div><div class="post-meta meta-tags"><ul class=clearfix><li><a>海野詞</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>