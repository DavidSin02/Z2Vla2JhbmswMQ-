<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>寇夢碧先生（六）：夕秀詞之春臺集 | 极客快訊</title><meta property="og:title" content="寇夢碧先生（六）：夕秀詞之春臺集 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p3.pstatp.com/large/4b0100031c952887e8c4"><link rel=alternate hreflang=x-default href=https://geekbank.cf/tw/%e9%81%8a%e6%88%b2/247ce1b.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/247ce1b.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/247ce1b.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/247ce1b.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/247ce1b.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/247ce1b.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/247ce1b.html><link rel=canonical href=https://geekbank.cf/tw/%e9%81%8a%e6%88%b2/247ce1b.html><meta property="article:published_time" content="2020-10-29T20:46:21+08:00"><meta property="article:modified_time" content="2020-10-29T20:46:21+08:00"><meta name=Keywords content><meta name=description content="寇夢碧先生（六）：夕秀詞之春臺集"><meta name=author content="极客快訊"><meta property="og:url" content="/tw/%E9%81%8A%E6%88%B2/247ce1b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>寇夢碧先生（六）：夕秀詞之春臺集</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><img alt=寇夢碧先生（六）：夕秀詞之春臺集 onerror=errorimg.call(this); src=http://p3.pstatp.com/large/4b0100031c952887e8c4></p><p><img alt=寇夢碧先生（六）：夕秀詞之春臺集 onerror=errorimg.call(this); src=http://p1.pstatp.com/large/4aff0003786793497d35></p><p><strong>寇夢碧</strong>（1917—1990）名家瑞，字泰逢，號夢碧，天津人。天津教育學院及天津大學講師，天津文史館館員、中華詩詞學會顧問、天津市老年詩詞研究所所長、天津市文韻學會顧問。曾主夢碧詞社，開津門詞社之先。有《夕秀詞》行世。</p><p>本期書畫：魏新河</p><p><img alt=寇夢碧先生（六）：夕秀詞之春臺集 onerror=errorimg.call(this); src=http://p3.pstatp.com/large/4b0100031c98d6d16c55></p><h1><strong>春臺集</strong></h1><p><strong>齊天樂·雪聲</strong></p><p>環天戲玉瓊妃舞，泠泠水花輕剪。棲睫螟驚，緣桑蠶食，鉅細聲來難辨。狂飈乍卷。又鱗甲琤琮，漫空龍戰。驢背何人，敢吟詩句灞橋岸。</p><p>寒年休憶鶴語，集賢賡雅韻，春動樑苑。銀界無塵，瑤臺不夜，是處笙融簫暖。珠霙眩眼。幻兵馬吟邊，鴨鵝鳴亂。怕聽流澌，賦情和夢浣。</p><hr><p><strong>鷓鴣天·四凶殄滅，薄海騰歡，喜招詞社舊侶作重陽酒會。</strong><br></p><p>解慍風從落帽來，剩紅都為晚晴開。快呼菊婢裁歌扇，便遣楓人晉酒杯。</p><p>窮活計，病形骸。一閒猶自費安排。秋花總在春光裡，霜訊明朝莫漫猜。</p><hr><p><strong>東風齊著力·毅老繪繡球花膺出國畫展之選，為賦兩首</strong><br></p><p>紺縷穿珠，猩屏鏤玉，喚醒春魂。人天一瞥，榮悴此花身。猶記華鬘選夢，空淚雨、溼透香雲。研不盡，冷螺怨粉，殘墨愁根。</p><p>撥霧見青旻。東風拂，百花容態全新。探芳越秀，山色借丰神。更喜蓬瀛飛蓋，鯨波換、麝靄氤氳。恍金鏡、五雲捧出，天地同春。</p><p><strong>又</strong></p><p>鏡匣才開，鏡屏初展，漸欲團圞。春風一線，穿得萬珠圓。修月爭誇妙手，喜繡出、小樣河山。從今後、行雲有夢，不繞巫鬟。</p><p>芳訊載青鸞。靈飈送，任教雲路騰騫。香飄四國，千里共嬋娟。五采同心密綰，丹盟締、春到瀛寰。待鑿破、大圜混沌，繡地裝天。</p><hr><p><strong>減蘭·賀中國韻文學會成立</strong><br></p><p>春遊何處，夢斷京華迷故侶。詩國無詩，劫後芳菲付與誰。</p><p>百花齊放，喜共搴蘭湘水上。不竭心源，終古騷靈日月懸。</p><hr><p><strong>前調·賀夏承燾文學藝術活動六十五週年</strong><br></p><p>京津酬唱，劫後枯桐存逸響。朱墨辛勤，蘭畹功高六五春。</p><p>絕倫髯也，並世詞壇稱四夏。弦外山河，海雨天風入浩歌。</p><hr><p><strong>前調·和周退密先生</strong><br></p><p>沽河歇浦，好借琴聲尋夢路。未斷清愁，試問連環解得不。</p><p>墨池如海，恨不從君舟共買。漁唱湖東，招隱他年認鄮峰。</p><hr><p><strong>清平樂·重修黃鶴樓二首</strong><br></p><p>夢飛三楚，望斷晴川樹。下筆誰驚鸚鵡賦，漫道世無黃祖。</p><p>千山或可支頤，一湖聊當銜卮。只要眼前有景，何關崔顥題詩。</p><p><strong>又</strong></p><p>幾曾槌碎，莫是詩仙醉。飛閣簷牙天半倚，銜住蒼巒龍尾。</p><p>高樓筆會宏開，江山文藻新裁。料得瀛州仙客，定乘黃鶴歸來。</p><hr><p><strong>鷓鴣天·天后宮重修</strong><br></p><p>漕運年年護客艖，傳聞靈蹟總虛誇。迷空颶母驚黃霧，照海神光幻紫霞。</p><p>裝寶相，薦香花。高禖那得賜仙娃。春風重繡天街路，不必東京說夢華。</p><hr><p><strong>東風第一枝·題姜毅然白描花卉畫冊</strong><br></p><p>筆底香蘇，吟邊夢醒，新妝又鬥嬌蒨。粉衣幾費雲勾，素心更憑月浣。朝華夕秀，漫付與、等閒鶯燕。倩畫圖、譜入群芳，從此繡幡須卷。</p><p>休記省、露蘭淚眼。應打疊、緗桃笑面。乍驚楚峽雲飛，旋移鏤屏夢軟。神州香國，漸次第、東風吹遍。喜今朝、畫本重描，好共萬紅春暖。</p><hr><p><strong>採桑子·紀念吳梅誕生一百週年演出遊園驚夢</strong><br></p><p>茗凋梅謝春歸去，喚出嬋娟，重整花鈿，疑是芳魂兩度還。</p><p>憑君一洗箏琶耳，雅部闌珊，未絕朱弦，香夢驚回三百年。</p><hr><p><strong>鷓鴣天·癸亥秋識葉嘉瑩教授，葉治吳詞，頗有新解，見似人而喜，賦此。</strong><br></p><p>亂碧迷人總費猜，風騷感發本相媒。冥心結我千絲網，妙相還他七寶臺。</p><p>澄遠目，掃塵埃。定知一葉報秋來。兩間畢竟存真賞，三嗅馨香莫漫哀。</p><hr><p><strong>前調·和敏庵得金陵織造府遺石</strong><br></p><p>臘尾春飄綵勝風，歲朝新供玉玲瓏。補天應許箋雙夢，對酒何堪哭萬紅。</p><p>神宛在，息相通。祭芹尚與祭詩同。西園石本靈河種，雲氣依稀認翠蓬。</p><hr><p><strong>踏莎行·丙寅清明陪史館諸侶遊寧園</strong><br></p><p>罨畫樓臺，霏煙院宇。一縑水墨難描取。正憑絲雨作清明，如何紅旭雲邊吐。</p><p>斟酌宮商，溫尋尊俎。名園小駐搴芳侶。花間莫更憶春寒，東風剪斷愁千縷。</p><hr><p><strong>沁園春·題海河新貌長卷</strong><br></p><p>七十二沽，九派奔流，何其壯哉。溯二分明月，魚天榔唱，千鍾白粲，漕運船回。紫竹林空，紅桑世換，蜃氣全消卷怒雷。圖畫展，望澄波皛皛，鏡面新揩。</p><p>翠陰環繞樓臺。是多少春工妙剪裁。喜園開月季，橋飛蝴蝶，金鰲浸雪，振羽傳杯。雲葉為箋，海濤作墨，大筆淋漓寫壯懷。昇平頌，獻史詩一卷，萬象宏開。</p><hr><p><strong>鷓鴣天·丁卯元日試筆</strong><br></p><p>綵勝紅窗颺醉痕，東風剪夢細於塵。銀虹亂落湘弦雨，蜜苣輕飄楚峽雲。</p><p>迎月客，送山君。流光著意若催人。硯冰初解瓶梅放，老筆無花也作春。</p><hr><p><strong>清平樂·天津詩詞社成立</strong><br></p><p>催花風好，津海飛詩到。古翠今紅都醒了，天若有情須笑。</p><p>十年青鬢雙皤，烽煙愁換清歌。眼底江山多麗，秋娘無奈春何。</p><hr><p><strong>虞美人·國慶焰火</strong><br></p><p>千燈炫彩魚龍戲，歌舞歡聲裡。輕雷喚醒一天春，疑是月中桂子落繽紛。</p><p>倚雲和露栽桃杏，肯怨秋江冷。夜空幻出百花園，今夕乘風我欲賦遊仙。</p><hr><p><strong>水調歌頭·獻給南極考察隊勇士們</strong><br></p><p>鵬翼藐滄海，飛渡向陽輪。鑿開長夜混沌，人外闢乾坤。振翅企鵝鼓腹，昂首銀鯨擺鬣，歌舞獻嘉賓。一色皓無跡，萬古煉冰魂。</p><p>長城站，紅旗拂，映朝暾。宏微世界在手，絕域建殊勳。兩萬裡濤狂吼，十二級風怒掃，龍性豈能馴。打破八寒獄，放我浩然春。</p><hr><p><strong>高陽臺·激光歌舞會</strong><br></p><p>鳳舞霞飛，鶯歌雲駐，曼聲新譜霓裳。別樣溫黁，千虹交映瑤妝。神妃乍閃驚鴻影，漾燈漪、離合陰陽。鎮銷凝，萬幻璇波，一瞥娭光。</p><p>今宵夢入華鬘界，散諸天花雨，香霧迷茫。世相紛紜，也應彈指滄桑。看朱成碧才經眼，又匆匆、轉綠回黃。怎禁他，屏上春風，鏡裡秋霜。</p><hr><p><strong>滿江紅·賀中華詩詞學會成立</strong><br></p><p>易位陰陽，甚當日、柱崩維絕。空求索、扶桑攬轡，中洲捐玦。抱石何辭身九死，佩纕未抵腸千結。算蕭條、異代頌離騷，心猶熱。</p><p>鑄不盡，六州鐵。流不盡，三閭血。更十年刀雨，眾芳都歇。京國宏開蘭畹會，燕山高挺風騷骨。正雙懸、日月照天中，詩人節。</p><hr><p><strong>江南好·水上八首</strong><br></p><p>登臨好，高處浴天風。九島兩湖收眼底，千紅萬紫滿寰中。飛想落遙空。</p><p>湖上望，風景逐年新。翠繞一山翻柳浪，紅開四面簇櫻雲。是處好垂綸。</p><p>宜低詠，小憩水邊廊。繞座嫩波涵鴨綠，拂堤新柳吐鵝黃。夢到水西莊。</p><p>今古景，島與琵琶同。一舸夢留湓浦月，四弦秋入荻花風。哀樂總相通。</p><p>前遊地，波影蕩心塵。雙槳綠迷桃葉水，一亭紅繞藕花雲。還我那年春。</p><p>遊春侶，仕女竟新妝。倚檻香留花四面，盪舟人在水中央。煙柳入微茫。</p><p>尋秋去，幽境月相宜。碧意清泠堪作畫，波光瀲灩好尋詩。吟答有魚知。</p><p>心胸暢，登上暢心亭。攬月九天欣把袂，乘風萬里快揚舲。何日掣長鯨。</p><hr><p><strong>虞美人·並序</strong><br></p><p>園林鋪秀，放落花劫後之魂。山水傳音，拾焦桐爨餘之骨。況夫春工妙手，再造乾坤。涸轍枯魚，同沾雨露。安得不鼓腹而登春臺，揚葩以頌盛世者乎。乃有緩帶將軍，韻拈競病。搴芳公子，志託蘭荃。唯是漢上題襟，徒懷往夢。城南分詠，許接清遊。汐社盟鷗猶在，雅集傳箋。李園花事將闌，晚紅留客。綠章奏罷，定教蠟炬迎來。錦句裁成，莫遺玉環睡去。於戲，窗零亂夢，碧斷遙山。延秋已杳，展春何處。小園屐影，尊前之剩侶無多。浩劫心痕，闌畔之靚妝宛在。寧止人天之感，實深陵谷之悲。覽物緣情，何能遣此。幸際天回地轉，人壽河清。恰逢詞客之生朝，喜並海棠之吟集。三春修禊，重賡沽水之盟。九老聯吟，待續香山之會。</p><p>老來不作閒居賦，且鬥旗亭句。倡條冶葉漫相誇，絕愛錦窠千鳳吐雲霞。</p><p>看花霧裡輸年少，轉是朦朧好。恐他風雨誤芳時，乞取朱幡為我護瓊枝。</p><hr><p><strong>鷓鴣天·賀中國女排三連冠</strong><br></p><p>萬彩飄揚炬火明，五環春色聚群英。騰身迅舞風雷電，奮臂高揮日月星。</p><p>聽樂奏，看旗升。哪禁喜極淚如頃。體壇飛將推巾幗，三冠蟬聯舉世驚。</p><hr><p><strong>採桑子·並序</strong><br></p><p>魏新河小友，年甫弱冠，於兩宋詞家多所寢饋，風格尤近清真白石。當此舉世依傍蘇辛，而能不矜才使氣，哀樂造端，一歸醇雅，獨出冠時，夐乎不可及。維素拈誠齋小荷才露尖尖角句為喻，因取為發端，並徵社中諸子同作。或曰，君欲看殺衛玠耶。予曰，縱被看殺，猶勝活埋。</p><p>小荷才露尖尖角，翠嫩香柔。占斷芳洲，怕有蜻蜓立上頭。</p><p>詞禪參到芬陀利，無樂無憂。莫莫休休，不見春來怎見秋。</p><hr><p><strong>法駕導引·遊仙四首</strong><br></p><p>遊仙路，遊仙路，碧落浩無垠。滄海蹄涔非確喻，光年人壽漫同論。大曜等微塵。</p><p><strong>二</strong></p><p>遊仙路，遊仙路，玉杵不須尋。水漫藍橋猶抱柱，火焚祆廟豈由心。最惱是青禽。</p><p><strong>三</strong></p><p>遊仙路，遊仙路，無奈絳河遮。當日指星如有木，而今犯鬥自無槎。何用慨瓠瓜。</p><p><strong>四</strong></p><p>遊仙路，遊仙路，合籍羨簫鸞。如此夫妻能有幾，大都騎虎下來難。靈蹟杳西山。</p><hr><p><strong>金縷曲·讀範曾吟草有作即以為贈</strong><br></p><p>大造耽遊戲。甚風雷、陶鈞鼓鑄，孕成此氣。狂俠飛仙儒與佛，細看都無相似。讓面目、還他自己。奇絕抱衝吟一卷，試捫之、字字驚芒起。因想見，範當世。</p><p>十年大祲精靈閉。幾曾經、鯨呿鰲擲，鳳飢麟死。縱使清流投濁淖，身溺道能相濟。喜重樹、文壇新幟。畫貌詩心書作骨，任揮毫、跳蕩人神鬼。箋墨外，浩無際。</p><hr><p><strong>百字令·戊辰展上巳水上修禊，分韻得伴字</strong><br></p><p>振衣長嘯，把花魂叱起，萬枝紅綻。天為南溪開霽色，浩翠來迎吟伴。畫俠狂杯，詞仙醉筆，鬥句芙蓉館。群真獻壽，龍潭桑海驚換。</p><p>堪笑結習千年，騷壇壁壘，多少閒恩怨。且趁兩湖晴淥活，好洗吾曹詩眼。風虎雲龍，春花秋月，雄秀誰兼擅。今宵何處，夢飛峨髻天半。</p><hr><p><strong>踏莎行·半夢廬餞新河分韻得燕字</strong><br></p><p>月底簫沉，梅邊笛換，獨將冷拍支殘豔。新紅翻作殿春花，舊巢猶有銜泥燕。</p><p>餞夢杯深，題香燭短，白頭惜別情無限。明朝準擬賦遊仙，紫鴻雙駕凌雲漢。</p><hr><p><strong>清平樂·已巳初春夢碧後社成立喜而賦此</strong><br></p><p>八音消歇，我自鳴孤拍。蚺（蟲炎）任他雄虺舌，奪得楚騷殘魄。</p><p>春風喜綻芳華，斜街無復籠紗。何意夢中小草，而今綠到天涯。</p><hr><p><strong>減蘭·已巳暮春夢碧後社諸子李園看海棠</strong><br></p><p>劫餘倦眼，血色花光渾莫辨。感逝懷芳，未到秋來已斷腸。</p><p>有涯無限，病裡春光何計遣。花卻多情，亂疊紅雲作錦屏。</p><p>右春臺集收詞四十二首</p><p><img alt=寇夢碧先生（六）：夕秀詞之春臺集 onerror=errorimg.call(this); src=http://p3.pstatp.com/large/4b030001503d71ebba9e></p><p><strong>本期審核</strong>：曹長河</p></div></div><div class="post-meta meta-tags"><ul class=clearfix><li><a>寇夢碧</a></li><li><a>夕秀詞</a></li><li><a>之春</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>