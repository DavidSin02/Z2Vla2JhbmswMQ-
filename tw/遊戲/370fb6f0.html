<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>仁君明君聖主_後周世宗柴榮(二) | 极客快訊</title><meta property="og:title" content="仁君明君聖主_後周世宗柴榮(二) - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p9.pstatp.com/large/pgc-image/ac9760a3a0814d279f4b0daaabdcacfc"><link rel=alternate hreflang=x-default href=https://geekbank.cf/tw/%e9%81%8a%e6%88%b2/370fb6f0.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/370fb6f0.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/370fb6f0.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/370fb6f0.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/370fb6f0.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/370fb6f0.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/370fb6f0.html><link rel=canonical href=https://geekbank.cf/tw/%e9%81%8a%e6%88%b2/370fb6f0.html><meta property="article:published_time" content="2020-10-29T21:13:41+08:00"><meta property="article:modified_time" content="2020-10-29T21:13:41+08:00"><meta name=Keywords content><meta name=description content="仁君明君聖主_後周世宗柴榮(二)"><meta name=author content="极客快訊"><meta property="og:url" content="/tw/%E9%81%8A%E6%88%B2/370fb6f0.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>仁君明君聖主_後周世宗柴榮(二)</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p9.pstatp.com/large/pgc-image/ac9760a3a0814d279f4b0daaabdcacfc><p class=pgc-img-caption></p></div><h1 class=pgc-h-arrow-right>18、</h1><p>世宗行視水寨，至肥水橋，自取一石，馬上持之至寨以供炮，從官過橋者人持一石。</p><p>趙匡胤乘皮船入壽春壕中，城上發連弩射之，矢大如屋椽。張瓊遽以身蔽之，矢中張瓊脾，死而復甦，飲酒一大卮，令人破骨而出之，流血數升，神色自若。</p><p>唐主以孫晟為司空，遣與禮部尚書王崇質奉表入見，獻金銀羅綺。孫晟謂馮延巳:“此行當在左相，晟要辭之，則負先帝。”既行，中夜嘆息謂王崇質曰:“君家百口，宜自為謀。吾思之熟矣，終不負永陵一抔土，餘無所知！”</p><p>孫晟等至世宗所，世宗遣中使以孫晟詣壽春城下，示劉仁瞻，且招諭之。劉仁瞻見孫晟，戎服拜於城上。孫晟謂劉仁瞻曰:<strong>“君受國厚恩，不可開門納寇。</strong>”世宗聞之，甚怒，孫晟曰:“<strong>臣為唐宰相，豈可教節度使外叛耶！</strong>”世宗乃釋之。</p><p>唐主使李德明、孫晟言於世宗，請去帝號，割六州之地，歲輸金帛百萬求罷兵。世宗以淮南之地已半為周所有，諸將捷報日至，欲盡得江北之地，不許。李德明見周兵日進，奏稱於世宗:“唐主不知陛下兵力如此之盛，願寬臣五日之誅，得歸白唐主，盡獻江北之地。”世宗乃許之。孫晟因奏遣王崇質與李德明俱歸，世宗遣供奉官送李德明等歸金陵，賜唐主詔:“<strong>但存帝號，何爽歲寒！倘若豎事大之心，終不迫人於險。……俟諸郡之悉來，即大軍之立罷。言盡於此，更不煩雲，苟曰未然，請從茲絕。</strong>”又賜其將相書，使熟議而來。</p><p>李德明盛稱世宗之威德、甲兵之盛，勸唐主割北江之地。然其輕佻，國人以為言過其實，不之信。樞密使陳覺、副使李徵古素惡李德明與孫晟，使王崇質異其說，因說唐主曰:“德明賣國求利。”唐主大怒，斬李德明於市。</p><h1 class=pgc-h-arrow-right>19、</h1><p>吳越丞相吳程攻常州，破其外郭，執唐常州團練使趙仁澤，送於錢塘。趙仁澤見吳越王不拜，責以負約，王怒抉其口至耳。元德昭憐其忠，為傅良藥，得以不死。</p><p>唐主以吳越兵在常州，恐其侵逼潤州，以燕王弘冀年少，恐其不習兵，徵其還金陵。部將趙鐸言於弘冀曰:“大王元帥，眾心所恃，逆自退歸，所部必亂。”弘冀然之，辭不就徵，部分諸將，為戰守之備。</p><p>龍武都虞侯柴克宏，柴再用之子，沉默好施，不事家產，雖典宿衛，日與賓客飲酒，未嘗言兵，時人以為非將帥才。有言其久不遷官，唐主以為撫州刺史。柴克宏請效死行陣，其母亦表其有父風，可為將，苟不勝任，分甘孥戮。唐主乃以為右武衛將軍，使將兵會袁州刺史陸孟俊救常州。</p><p>時唐精兵悉在江北，柴克宏將數千羸老，李徵古復以鎧仗之朽蠹者給之。柴克宏訴，李徵古謾罵之，眾皆憤恚，柴克宏卻怡然。至潤州，李徵古遣使召還，以朱匡業代之。燕王弘冀謂柴克宏:“君但前戰，吾當論奏。”乃表柴克宏才略可以成功，常州危在旦夕，不宜中途易主將。柴克宏直趨常州。李徵古復遣使召之，柴克宏曰:“吾計日破賊，汝來召吾，必奸人也！”命斬之。使者曰:“受李樞密命而來。”柴克宏曰:“李樞密來，吾亦斬之。”</p><p>柴克宏至常州，蒙其船以募，匿甲士於其中，聲言迎唐先遣吳越之使，吳程不以為疑。柴克宏登岸，徑薄吳越營，羅晟不力戰，縱之使趨吳程帳，柴克宏大破吳越兵，斬首萬級，吳程僅以身免。朱匡業至營，柴克宏事之甚謹。吳程至錢塘，吳越王悉奪其官。唐主以柴克宏為奉化節度使，柴克宏復請救壽州，未至而卒。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p1.pstatp.com/large/pgc-image/b010970840bc4f2a868432297878e297><p class=pgc-img-caption></p></div><h1 class=pgc-h-arrow-right>20、</h1><p>河陽節度使白重贊以世宗南征，慮北漢乘虛入寇，繕完守備，且請兵於西京。西京留守王晏初不之與，又慮事出非常，乃自將兵赴之。白重贊以其不奉詔而來，拒不納，遣人謂之曰:“令公昔在陝父，已立大功，河陽小城，不煩枉駕！”王晏慚而還。</p><p>唐主命齊王景達將兵拒周，以陳覺為監軍使，邊鎬為應援都軍使。中書舍人韓熙載上書曰:“信，莫信於親王，重，莫重於元帥，安用監軍使為！”唐主不從。唐主以前永安節度使許文稹為西面行營應援使。</p><p>世宗以李重進為廬、壽等州招討使，武行德為濠州城下都部署。</p><p>唐右衛將軍陸孟俊自常州將萬人趨泰州，周兵遁去，遣陳德誠戍泰州，自進攻揚州，韓令坤棄揚州走。世宗遣張永德將兵救之，韓令坤復入揚州。世宗又遣趙匡胤將兵屯六合，趙匡胤令:“揚州兵有過六合者，折其足！”令韓令坤有固守之志。</p><p>世宗親至壽春以來，命諸軍晝夜攻城，久不克。會大雨，營中水深數尺，攻具及士卒失亡頗多，糧運不繼，李德明失期不至，乃議旋師。或勸世宗東幸濠州，聲言壽州已破，從之，自壽春循淮而東，至濠州。</p><p>韓令坤敗唐兵，擒陸孟俊，將械送帝所，尋殺之。</p><p>唐齊王景達將兵二萬，距六合二十里，設柵不進。諸將欲擊之，趙匡胤曰:<strong>“彼設柵自固，懼我也。今吾眾不滿二千，若往擊之，則彼見我眾寡矣。不如俟其來而擊之，破之必矣。</strong>”居數日，唐兵趨六合，趙匡胤奮擊，大破之，殺獲近五千人，餘尚萬餘，走渡江，爭舟溺死甚眾，唐之精卒盡矣。</p><h1 class=pgc-h-arrow-right>21、</h1><p>唐主聞失揚州，命四方發兵取之，韓令坤、張永德分別敗之。</p><p>以向訓為淮南節度使兼沿江招討使。渦口新作成浮樑橋，世宗自濠州如渦口。世宗銳於進取，欲自至揚州，範質以兵疲糧少，泣諫而止。世宗嘗怒翰林學士竇儀，欲殺之，範質入救之。世宗望見，知其意，即起避之。範質趨前伏地，叩頭諫曰:“<strong>儀罪不至死，臣為宰相，致陛下枉殺近臣，罪皆在臣。”</strong>繼之以泣。世宗意解，乃釋之。</p><p>世宗留李重進等圍壽州，自渦口北歸。赦淮南諸州繫囚，除李氏非理賦稅，事有不便於民者，委長吏以聞。</p><p>李繼勳營於壽州城南，劉仁瞻伺其無備，出兵擊之，殺士卒數百。</p><p>以周行逢為武平節度使，兼總湖、湘。</p><p>唐人以唐之博徵，甚苦之，及周師至，爭奉牛酒迎勞。然將帥不恤，專事俘掠，視民如土芥。唐民失望，相聚山澤，立堡壘自固，操農具為兵，積紙為甲，稱“白甲軍。”周軍討之，屢為所敗，所得之諸州，復為唐所有。向訓奏請以廣陵之兵併力攻壽春，俟克城，更圖進取，詔許之。向訓封府庫以授揚州主者，命揚州牙將分部按行城中，秋毫無犯，揚州民感悅，軍還，或負糗以送之。</p><p>唐諸將請據險以邀周師，宋齊丘曰:“如此，則怨益深，不如縱之，以德於敵，則兵易解。”乃命諸將各自守，勿擅自出擊周兵。於是壽春之圍益急。齊王景達軍於濠州，遙為壽州聲援，軍政皆出陳覺，擁兵五萬，無決戰意，將吏畏陳覺，無敢言者。</p><p>唐將林仁肇以水陸軍援壽春，張永德與之戰。林仁肇以船實薪芻，因風縱火，欲焚下蔡浮橋，俄而風回，敗退。張永德為鐵綆千餘尺，距離浮樑十餘步，橫絕淮流，系以巨木，由是唐兵不能近。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p3.pstatp.com/large/pgc-image/a4d05d1e3ed145afa7320cf0039f7a42><p class=pgc-img-caption></p></div><h1 class=pgc-h-arrow-right>22、</h1><p>世宗以王樸為戶部侍郎，充樞密副使。世宗謂侍臣曰<strong>:“近朝征斂谷帛，多不俟收穫、紡績之畢。”</strong>乃詔三司，自今夏稅以六月，秋稅以十月起徵，民間便之。</p><p>山南節度使、守太尉兼中書令安審琦鎮襄州十年餘，入朝，除守太師，遣還鎮。既行，世宗問宰相:“卿曹送之乎？”對曰:“送至城南，審琦深感聖恩。”世宗曰:“<strong>近朝多不以誠信待諸侯，諸侯雖有欲效忠節者，其道無由。王者但能不失其信，何患諸侯不歸心哉！”</strong></p><p>唐復以水軍攻張永德，張永德夜令善遊者沒其船下，縻以鐵鎖，縱兵擊之，船不得進退，唐兵溺死者眾。張永德解金帶以賞善遊者。</p><p>世宗以趙匡胤為定國節度使兼殿前都指揮使，趙匡胤表趙普為節度使推官。</p><p>張永德與李重進不相悅，密表李重進有二心，世宗不之信。時二將各擁重兵，眾心憂恐。李重進一日單騎詣張永德營，從容宴飲，謂張永德曰<strong>:“吾與公幸以肺腑俱為將帥，奚相疑若此深邪？</strong>”張永德意乃解，眾心亦安。唐主聞之，以蠟書遺李重進，誘以厚利，書皆反間之語，李重進奏呈之。</p><p>唐使孫晟、鍾謨從世宗至大梁，世宗待之甚厚，每朝會，班於中書省官之後，時召見，飲以醇酒，問以唐事。孫晟但言“唐主畏陛下神武，事陛下無二心。”及得唐蠟書，世宗大怒，召孫晟，責以所對不實。孫晟正色抗辭，請死而已。問以唐虛實，默不對。世宗命都承旨曹翰送孫晟於右軍巡院，更以帝意問之。曹翰與之飲酒數行，從容問之，孫晟終不言。曹翰乃謂曰：“有敕，賜相公死。”孫晟神色怡然，索鞋笏，整衣冠，南向拜曰：“臣謹以死報國！”乃就刑。並從者百餘人皆殺之，貶鍾謨耀州司馬。既而世宗憐孫晟忠節，悔殺之，召鍾謨，拜衛尉少卿。</p><p>世宗召華山隱士陳摶，問以飛昇、黃白之術。對曰：<strong>“陛下為天子，當以治天下為務，安用此為！”</strong>遣還山，詔州縣長吏常存問之。</p><h1 class=pgc-h-arrow-right>23、</h1><p>以張永德為殿前都點檢，分命中使發陳、蔡、宋、亳、潁、兗、曹、單等州丁夫數萬城下蔡。</p><p>唐主詔淮南營田害民尤甚者罷之。遣兵部郎中陳處堯持重幣，浮海如契丹乞兵。契丹不能為之出兵，而留陳處堯不遣。陳處堯剛直有口辯，久之，忿懟，數面責契丹主，契丹主亦不之罪也。</p><p>宰相屢請立皇子為王，世宗曰：<strong>“諸子皆幼，且功臣之子皆未加恩，而獨先朕子，皆自安乎！”</strong></p><p>周兵圍壽春，連年未下，城中食盡。齊王景達自濠州遣許文稹、邊鎬、朱元將兵數萬，溯淮救之，軍於紫金山，列十餘寨如連珠，與城中烽火晨夕相應，又築甬道抵壽春，欲運糧以饋之，綿亙數十里。將及壽春，李重進邀擊，大破之，死者五千人，奪其二寨。李重進以聞。詔以來月幸淮上。劉仁贍請以邊鎬守城，自帥眾決戰，齊王景達不許，劉仁贍憤邑成疾。其幼子劉崇諫夜泛舟渡淮北，為小校所執，劉仁贍命腰斬之，左右莫敢救，監軍使周廷構哭於中門以救之，劉仁贍不許。周廷構復使求救於夫人，夫人曰：<strong>“妾於崇諫非不愛也，然軍法不可私，名節不可虧，若貸之，則劉氏為不忠之門，妾與公何面目見將士乎！”</strong>趨命斬之，然後成喪。將士皆感泣。</p><p>議者以唐援兵尚強，多請罷兵，世宗猶疑。李谷寢疾在第，世宗使範質、王溥就與之謀，李谷上疏，以為：“壽春危困，破在旦夕，若鑾駕親征，則將士爭奮，援兵震恐，城中知亡，必可下矣！”世宗悅。</p><p>以王樸權東京留守兼判開封府事，以張美為大內都巡檢，以韓通為京城內外都巡檢。世宗發大梁。先是周與唐戰，唐水軍銳敏，周人無以敵之，世宗每以為恨。返自壽春，於大梁城西汴水側造戰艦數百艘，命唐降卒教北人水戰，數月之後，縱橫出沒，殆勝唐兵。至是命右驍衛大將軍王環將水軍數千自閔河沿潁入淮，唐人見之大驚。</p><h1 class=pgc-h-arrow-right>24、</h1><p>世宗至下蔡，渡淮，抵壽春城下，躬擐甲冑，軍於紫金山南，命趙匡胤擊唐先鋒寨及山北一寨，皆破之，斬獲三千餘級，斷其甬道，由是唐兵首尾不能相救。世宗命分兵守諸寨，還下蔡。</p><p>唐朱元恃功，頗違元帥節度；陳覺與朱元有隙，屢表朱元反覆，不可將兵，唐主以楊守忠代之。楊守忠至濠州，陳覺以齊王景達之命，召朱元至濠州計事，將奪其兵。朱元聞之，憤怒，欲自殺，門下客宋垍說朱元曰：“大丈夫何往不富貴，何必為妻子死乎！”夜，朱元與朱仁裕等舉寨萬餘人降，裨將時厚卿不從，朱元殺之。</p><p>世宗慮其餘眾沿流東潰，遽命趙晁將水軍數千沿淮而下。世宗軍於趙步，諸將擊唐紫金山寨，大破之，殺獲萬餘人，擒許文稹、邊鎬、楊守忠。餘眾果沿淮東走，世宗自趙步將騎數百循北岸追之，諸將以步騎循南岸追之，水軍自中流而下，唐兵戰溺死及降者殆四萬人，獲船艦糧仗以十萬數。世宗馳至荊山洪，距趙步二百餘裡，夜宿鎮淮軍，從官始至。劉仁贍聞援兵敗，扼吭嘆息，發近縣丁夫數千城鎮淮軍，為二城，夾淮水，徙下蔡浮樑於其間，扼濠、壽應援之路。會淮水漲，唐濠州都監彭城郭廷謂以水軍溯淮，欲掩不備，焚浮樑。趙匡贊覘知之，伏兵邀擊，破之。</p><p>唐齊王景達及陳覺皆自濠州奔歸金陵，惟陳德誠全軍而還。</p><p>以淮南節度使向訓為武寧節度使、淮南道行營都監，將兵戍鎮淮軍。</p><p>世宗自鎮淮軍復如下蔡，賜劉仁贍詔，使自擇禍福。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p3.pstatp.com/large/pgc-image/058556619ec34047be0bf3a324a2493b><p class=pgc-img-caption></p></div><h1 class=pgc-h-arrow-right>25、</h1><p>唐主議自督諸將拒周，喬匡舜上疏切諫，唐主以為沮眾，流撫州。唐主問朱匡業、劉存忠以守禦方略，朱匡業誦羅隱詩曰：<strong>“時來天地皆同力，運去英雄不自由。”</strong>劉存忠以朱匡業言為然。唐主怒，貶朱匡業撫州副使，流劉存忠於饒州，既而竟不敢自出。</p><p>世宗耀兵於壽春城北。唐清淮節度使兼侍中劉仁贍病甚，不知人，監軍使周廷構、營田副使孫羽等作劉仁贍表，遣使奉之來降。世宗賜劉仁贍詔，遣闔門使張保續入城宣諭，劉仁贍子劉崇讓復出謝罪。世宗大陳甲兵，受降於壽春城北，周廷構等舁劉仁贍出城，劉仁贍臥不能起，世宗慰勞賜賚，復令入城養疾。</p><p>徙壽州治下蔡，赦州境死罪以下。州民受唐文書聚山林者，並召令復業，勿問罪。有嘗為其殺傷者，毋得仇訟。曏日政令有不便於民者，令本州條奏。以劉仁贍為天平節度使兼中書令，制辭略曰：“<strong>盡忠所事，抗節無虧，前代名臣，幾人堪比！朕之伐叛，得爾為多。”</strong>是日，劉仁贍卒，追賜爵彭城郡主。唐主聞之，亦贈太師。世宗復以清淮軍為忠正軍，以旌劉仁贍之節，以楊信為忠正節度使、同平章事。</p><p>前許州司馬韓倫，韓令坤之父也。韓令坤領鎮安節度使，韓倫居於陳州，干預政事，貪汙不法，為公私患，為人所訟，韓令坤屢為之泣請。詔免韓倫死，流沙門島。韓倫後得赦還，居洛陽，與光祿卿致仕柴守禮及當時將相王溥、王晏、王彥超之父遊處，恃勢恣橫，洛陽人畏之，謂之十阿父。世宗既為周太祖嗣，人無敢言柴守禮子者，但以元舅處之，優其俸給，未嘗至大梁。嘗以小忿殺人，有司不敢詰，世宗知而不問。</p><p>詔修永福殿，命宦官孫延希董其役。世宗至其所，見役徒有削柿為匕，瓦中啖飯者，大怒，斬孫延希於市。</p><h1 class=pgc-h-arrow-right>26、</h1><p>世宗之克秦、鳳也，以蜀兵數千人為懷恩軍，遣懷恩指揮使蕭知遠等將士八百餘人西還。李谷扶疾入見，世宗命不拜，坐於御坐之側。李谷懇辭祿位，不許。</p><p>分江南降卒為六軍、三十指揮，號懷德軍。詔疏汴水北入五丈河，由是齊、魯舟楫皆達於大梁。，以趙匡胤領義成節度使。</p><p>詔以律令文古難知，格敕煩雜不壹，命侍御史知雜事張湜等訓釋，詳定為《刑統》。</p><p>唐郭遷謂將水軍斷渦口浮樑，又襲敗武寧節度使武行德於定遠，武行德僅以身免。唐主以郭廷謂為滁州團練使，充上淮水陸應援使。</p><p>蜀人多言左右衛聖馬步都指揮使、保寧節度使、同平章事李廷珪為將敗覆，不應復典兵，李廷珪亦自請罷去。蜀主加李廷珪檢校太尉，罷軍職。李太后以典兵者多非其人，謂蜀主曰：“吾昔見莊宗跨河與樑戰，及先帝在太原，平二蜀，諸將非有大功，無得典兵，故士卒畏服。今王昭遠出於廝養，伊審徵、韓保貞、趙崇韜皆膏粱乳臭子，素不習兵，徒以舊恩置於人上，平時誰敢言者！一旦疆場有事，安能御大敵乎！以吾觀之，惟高彥儔太原舊人，終不負汝，自餘無足任者。”蜀主不能從。</p><p>以前華州刺史王祚為潁州團練使。王祚，王溥之父也。王溥為宰相，王祚有賓客，王溥常朝服侍立。客坐不安席，王祚曰：“犬子不足為起。”</p><p>世宗治定遠軍及壽春城南之敗，以武行德為左衛上將軍，李繼勳為右衛大將軍。</p><p>司空李谷臥疾二年，凡九表辭位，罷守本官，令每月肩輿一詣便殿議政事。以王樸檢校太保，充樞密使。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p3.pstatp.com/large/pgc-image/d38323594bba40f5a6de6cc6f27f1c2c><p class=pgc-img-caption></p></div><p><strong>27</strong>、</p><p>懷恩軍至成都，蜀主遣梓州別駕胡立等八十人東還，且致書為謝，請通好。胡立等至大梁。世宗以蜀主抗禮，不之答。蜀主聞之，怒曰：“朕為天子郊祀天地時，爾猶作賊，何敢如是！”</p><p>中書舍人竇儼上疏請令有司討論古今禮儀，作《大周通禮》，考正鐘律，作《大周正樂》。又以：</p><blockquote><p>“為政之本，莫大擇人；擇人之重，莫先宰相。自有唐之末，輕用名器，始為輔弼，即兼三公、僕射之官。故其未得之也，則以趨競為心；既得之也，則以容默為事。但思解密勿之務，守崇重之官，逍遙林亭，保安宗族。乞令即日宰相於南宮三品、兩省給、舍以上，各舉所知。若陛下素知其賢，自可登庸；若其未也，且令以本官權知政事。期歲之間，察其職業，若果能堪稱，其官已高，則除平章事；未高，則稍更遷官，權知如故。若有不稱，則罷其政事，責其舉者。又，班行之中，有員無職者太半，乞量其才器，授以外任，試之於事，還則以舊官登敘，考其治狀，能者進之，否者黜之。”又請：“令盜賊自相糾告，以其所告貲產之半賞之；或親戚為之首，則論其徒侶而赦其所首者。如此，則盜不能聚矣。又，新鄭鄉村團為義營，各立將佐，一戶為盜，累其一村；一戶被盜，罪其一將。每有盜發，則鳴鼓舉火，丁壯雲集，盜少民多，無能脫者。由是鄰縣充斥而一境獨清。請令他縣皆效之，亦止盜之一術也。又，累朝已來，屢下詔書，聽民多種廣耕，止輸舊稅，及其既種，則有司履畝而增之，故民皆疑懼而田不加闢。夫為政之先，莫如敦信，信苟著矣，則田無不廣，田廣則谷多，谷多則藏之民猶藏之官也。”又言：“陛下南征江、淮，一舉而得八州，再駕而平壽春，威靈所加，前無強敵。今以眾擊寡，以治伐亂，勢無不克。但行之貴速，則彼民免俘馘之災，此民息轉輸之困矣。”</p></blockquote><p>世宗覽而善之。</p><p>設賢良方正直言極諫、經學優深可為師法、詳閒吏理達於教化等科。北漢麟州刺史楊重訓舉城降，以為麟州防禦使。</p><h1 class=pgc-h-arrow-right>28、</h1><p>以王樸為東京留守，聽以便宜從事。以張美充大內都點檢。</p><p>世宗發大梁，至濠州城西。濠州東北十八里有灘，唐人柵於其上，環水自固，謂周兵必不能涉。世宗自攻之，命內殿直康保裔帥甲士數百，乘橐駝涉水，趙匡胤帥騎兵繼，遂拔之。李重進破濠州南關城。世宗自攻濠州，王審琦拔其水寨。唐人屯戰船數百於城北，又植巨木於淮水以限周兵。世宗命水軍攻之，拔其木，焚戰船七十餘艘，斬首二千餘級，又攻拔其羊馬城，城中震恐。唐濠州團練使郭廷謂上表言：“臣家在江南，今若遽降，恐為唐所種族，請先遣使詣金陵稟命，然後出降。”世宗許之。世宗聞唐有戰船數百艘在泗水東，欲救濠州，自將兵夜發水陸擊之，大破唐兵於洞口，斬首五千餘級，降卒二千餘人，因鼓行而東，所至皆下，至泗州城下，趙匡胤先攻其南，因焚城門，破水寨及月城。世宗居於月城樓，督將士攻城。</p><p>北漢主自即位以來，方安集境風，未遑外略。契丹遣其大同節度使、侍中崔勳將兵來會北漢，欲同入寇。北漢主遣其忠武節度使、同平章事李存瑰將兵會之，南侵潞州，至其城下而還。北漢主知契丹不足恃而不敢遽與之絕，贈送勳甚厚。</p><p>唐泗州守將範再遇舉城降，以為宿州團練使。世宗自至泗州城下，禁軍中芻蕘者毋得犯民田，民皆感悅，爭獻芻粟；既克泗州，無一卒敢擅入城者。世宗聞唐戰船數百艘泊洞口，遣騎詗之，唐兵退保清口。世宗自將親軍自淮北進，命趙匡胤將步騎自淮南進，諸將以水軍自中流進，共追唐兵。時淮濱久無行人，葭葦如織，多泥淖溝塹，士卒乘勝氣茇涉爭進，皆忘其勞。追及唐兵，且戰且行，金鼓聲聞數十里。至楚州西北，大破之。唐兵有沿淮東下者，世宗自追之，趙匡胤為前鋒，行六十里，擒其保義節度使、濠、泗、楚、海都應援使陳承昭以歸。所獲戰船燒沉之餘得三百餘艘，士卒殺溺之餘得七千餘人。唐之戰船在淮上者，於是盡矣。</p><h1 class=pgc-h-arrow-right>29、</h1><p>郭廷謂使者自金陵還，知唐不能救，命錄事參軍鄱陽李延鄒草降表。李延鄒責以忠義，郭廷謂以兵臨之，李延鄒擲筆曰：<strong>“大丈夫終不負國為叛臣作降表！</strong>”郭廷謂斬之，舉濠州降，得兵萬人，糧數萬斛，以郭廷謂為亳州防禦使。唐主賞李延鄒之子以官。</p><p>世宗濟淮，至楚州，營於城西北，唐雄武軍使、知漣水縣事崔萬迪降。攻楚州，克其月城。</p><p>郭廷謂見於行宮，世宗曰：<strong>“朕南征以來，江南諸將敗亡相繼，獨卿能斷渦口浮樑，破定遠寨，所以報國足矣。濠州小城，使李璟自守，能守之乎！”</strong>使將濠州兵攻天長。世宗遣鐵騎左廂都指揮使武守琦將騎數百趨揚州，至高郵。唐人悉焚揚州官府民居，驅其人南渡江。後數日，周兵至，城中餘癃病十餘人而已。世宗聞泰州無備，遣兵襲之，拔泰州。</p><p>南漢主聞唐屢敗，憂形於色，遣使入貢於周，為湖南所閉，乃治戰艦，修武備。既而縱酒酣飲，曰：“吾身得免，幸矣，何暇慮後世哉！”</p><p>唐使者陳處堯在契丹，白契丹主請南遊太原，北漢主厚禮之。留數日，北還，竟卒於契丹。</p><p>世宗欲引戰艦自淮入江，阻北神堰，不得渡；欲鑿楚州西北鸛水以通其道，遣使行視，還言地形不便，計功甚多。世宗自往視之，授以規畫，發楚州民夫浚之，旬日而成，用功甚省。鉅艦百艘皆達於江，唐人大驚，以為神。</p><p>拔靜海軍，始通吳越之路。先是世宗遣左諫議大夫長安尹日就等使吳越，語之曰：“卿今去雖泛海，比還，淮南已平，當陸歸耳。”已而果然。</p><h1 class=pgc-h-arrow-right>30、</h1><p>蜀右補闕章九齡見蜀主，言政事不治，由奸佞在朝。蜀主問奸佞為誰，指李昊、王昭遠以對。蜀主怒，以章九齡為毀斥大臣，貶維州錄事參軍。</p><p>周兵攻楚州，逾四旬，唐楚州防禦使張彥卿固守不下。世宗自督諸將攻之，宿於城下，克之。張彥卿與都監鄭昭業猶帥眾拒戰，矢刃皆盡，張彥卿舉繩床以鬥而死，所部千餘人，至死無一人降者。</p><p>高保融遣指揮使魏璘將戰船百艘東下會伐唐，至於鄂州。</p><p>唐以天長為雄州，以建武軍使易文贇為刺史，易文贇舉城降。</p><p>世宗發楚州，至揚州，命韓令坤發丁夫萬餘，築故城之東南隅為小城以治之。黃州刺史司超奏與控鶴右廂都指揮使王審琦攻唐舒州，擒其刺史施仁望。</p><p>建雄節度使真定楊廷璋奏敗北漢兵於隰州城下。時隰州刺史孫議暴卒，楊廷璋謂都監李謙溥曰：“今大駕南征，澤州無守將，河東必生心。若奏請待報，則孤城危矣！”即牒李謙溥權隰州事，李謙溥至則修守備。未幾，北漢兵果至，諸將請速救之。楊廷璋曰：“隰州城堅將良，未易克也。”北漢攻城久不下，楊廷璋度其疲睏無備，潛與李謙溥約，各募死士百餘夜襲其營，北漢兵驚潰，斬首千餘級，北漢兵遂解去。</p><p>唐太弟景遂前後凡十表辭位，且言：“今國危不能扶，請出就籓鎮。燕王弘冀嫡長有軍功，宜為嗣，謹奉上太弟寶冊。”齊王景達亦以敗軍辭元帥。唐主乃立景遂為晉王，加天策上將軍、江南西道兵馬元帥、洪州大督都、太尉、尚書令，以景達為浙西道元帥、潤州大都督。景達以浙西方用兵，固辭，改撫州大都督。立弘冀為皇太子，參決庶政。弘冀為人猜忌嚴刻，景遂左右有未出東宮者，立斥逐之。其弟安定公從嘉畏之，不敢預事，專以經籍自娛。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p9.pstatp.com/large/pgc-image/913e82097073455492eb7755f687b4b1><p class=pgc-img-caption></p></div><h1 class=pgc-h-arrow-right>31、</h1><p>世宗如迎鑾鎮，屢至江口，遣水軍擊唐兵，破之。遣殿前都虞候慕容延釗將步騎，右神武統軍宋延渥將水軍，循江而下，大破唐兵於東布州。遣李重進將兵趨廬州。</p><p>唐主聞世宗在江上，恐遂南渡，又恥降號稱籓，乃遣陳覺奉表，請傳位於太子弘冀，使聽命於中國。時淮南惟廬、舒、蘄、黃未下。陳覺至迎鑾，見周兵之盛，白世宗，請遣人度江取表，獻四州之地，畫江為境，以求息兵，辭指甚哀。世宗曰：<strong>“朕本興師止取江北，今爾主能舉國內附，朕復何求！”</strong>陳覺拜謝，請遣其屬劉承遇如金陵，世宗賜唐主書，稱“皇帝恭問江南國主”，慰納之。唐主復遣劉承遇奉表稱唐國主，請獻江北四州，歲輸貢物數十萬。於是江北悉平，得州十四，縣六十。</p><p>世宗賜唐主書，諭以：“緣江諸軍及兩浙、湖南、荊南兵並當罷歸，其廬、蘄、黃三道，亦令斂兵近外。俟彼將士及家屬皆就道，可遣人召將校以城邑付之。江中舟艦有須往來者，並令就北岸引之。”陳覺辭行，又賜唐主書，諭以不必傳位於子。唐主遣馮延己獻銀、絹、錢、茶、谷共百萬以犒軍。</p><p>吳越奏遣邵可遷、路彥銖以戰艦四百艘、士卒萬七千人屯通州南岸。詔吳越、荊南軍又歸本道；賜吳越王犒軍帛三萬匹，高保融一萬匹。</p><p>世宗之南征也，契丹乘虛入寇。 至大梁，命張永德將兵備禦北邊。詔賞勞南征士卒及淮南新附之民。以趙匡胤領忠武節度使，徙安審琦為平盧節度使。</p><p>成德節度使郭崇攻契丹東城，拔之，以報其入寇也。</p><h1 class=pgc-h-arrow-right>32、</h1><p>唐主避周諱，更名景，下令去帝號，稱國主，凡天子儀制皆有降損，去年號，用周正朔，仍告於太廟。馮延己罷為太子太傅，嚴續罷為少傅、樞密使，兵部侍郎陳覺罷守本官。馮延己以取中原之策說唐主，由是有寵。馮延己嘗笑烈祖戢兵為齷齪，曰：“安陸所喪才數千兵，為之輟食諮嗟者旬日，此田舍翁識量耳，安足與成大事！豈如今上暴師數萬於外，而擊球宴樂無異平日，真英主也！”馮延己與其黨談論，常以天下為己任，更相唱和。翰林學士常夢錫屢言延己等浮誕，不可信，唐主不聽。常夢錫曰：<strong>“奸言似忠，陛下不悟，國必亡矣！”</strong>及臣服於周，馮延己之黨相與言，有謂周為大朝者，常夢錫大笑曰：“諸公常欲致君堯、舜，何意今日自為小朝邪！”眾默然。</p><p>自唐主內附，世宗止因其使者賜書，未嘗遣使至其國。始命太僕卿馮延魯、衛尉少卿鍾謨使於唐，賜以御衣、玉帶等及犒軍帛十萬，並今年《欽天曆》。</p><p>劉承遇還自金陵，唐主使陳覺白帝，以江南無滷田，願得海陵鹽監南屬以贍軍。世宗曰：“海陵在江北，難以交居，當別有處分。”詔歲支鹽三十萬斛以給江南，所俘獲江南士卒，稍稍歸之。</p><p>昭義節度使李筠奏擊北漢石會關，拔其六寨。晉州奏都監李謙溥擊北漢，破孝義。</p><p>高保融遣使勸蜀主稱籓於周，蜀主報以前歲遣胡立致書於周而不答。</p><p>世宗欲均田租，以元稹《均田圖》遍賜諸道。</p><p>唐清源節度使兼中書令留從效遣牙將蔡仲贇衣商人服，以絹表置革帶中，間道來稱籓。唐江西元帥晉王景遂之赴洪州也，以時方用兵，啟求大臣以自副，唐主以李徵古為鎮南節度副使。李徵古傲很專恣，景遂雖寬厚，久而不能堪，常欲斬李徵古，自拘於有司，左右諫而止，景遂忽忽不樂。</p><p>太子弘冀在東宮多不法，唐主怒，嘗以球杖擊之曰：“吾當復召景遂。”昭慶宮使袁從範從景遂為洪州都押牙，或譖從範之子於景遂，景遂欲殺之，從範由是怨望。弘冀聞之，密遣從範毒之。景遂擊球渴甚，袁從范進漿，景遂飲之而卒。未殯，體已潰。唐主不之知，贈皇太弟，諡曰文成。</p><h1 class=pgc-h-arrow-right>33、</h1><p>南漢中宗殂，長子衛王繼興即帝位，更名鋹，改元大寶。鋹年十六，國事皆決於宦官玉清宮使龔澄樞及女侍中盧瓊仙等，臺省官備位而已。</p><p>世宗命西上閣門使曹彬使於吳越，賜吳越王騎軍鋼甲二百，步軍甲五千及他兵器。曹彬事畢亟返，不受饋遺，吳越人以輕舟追與之，至於數四，曹彬曰：<strong>“吾終不受，是竊名也。盡籍其數，歸而獻之。“</strong>世宗曰：<strong>“曏之奉使者，乞丐無厭，使四方輕朝命，卿能如是，甚善。然彼以遺卿，卿自取之。”</strong>曹彬始拜受，悉以散於親識。</p><p>馮延魯、鍾謨來自唐，唐主手錶謝恩，其略曰：“天地之恩厚矣，父母之恩深矣，子不謝父，人何報天！惟有赤心，可酬大造。“又乞比籓方，賜詔書。又稱：“有情事令鍾謨上奏，乞令早還。”唐主復令鍾謨白帝，欲傳位太子。以馮延魯為刑部侍郎、鍾謨為給事中。先遣鍾謨還，賜書諭以“未可傳位”之意。唐主復遣吏部尚書、知樞密院殷崇義來賀天清節。</p><p>世宗謀伐蜀，以高防為西南面水陸制置使，李玉為判官。世宗歸馮延魯及許文稹、邊鎬、周廷構於唐。唐主以許文稹等皆敗軍之俘，棄不復用。</p><p>高保融再遺蜀主書，勸稱臣於周，蜀主集將相議之，李昊曰：“從之則君父之辱，違之則周師必至，諸將能拒周乎？”諸將皆曰：“以陛下聖明，江山險固，豈可望風屈服！秣馬厲兵，正為今日。臣等請以死衛社稷！”蜀主命李昊草書，極言拒絕之。</p><h1 class=pgc-h-arrow-right>34、</h1><p>世宗詔左散騎常侍艾潁等三十四人分行諸州，均定田租，詔諸州並鄉村，率以百戶為團，團置耆長三人。世宗留心農事，刻木為耕夫、蠶婦，置之殿庭。命武勝節度使宋延渥以水軍巡江。</p><p>高保融奏，聞王師將伐蜀，請以水軍趨三峽，詔褒之。敕竇儼編集《大周通禮》、《大周正樂》。</p><p>李玉至長安，或言“蜀歸安鎮在長安南三百餘裡，可襲取也。”李玉信之，牒永興節度使王彥超，索兵二百，王彥超以為歸安道阻隘難取，李玉曰：“吾自奉密旨。”王彥超不得已與之。李玉將以往，蜀歸安鎮遏使李承勳據險邀之，斬李玉，其眾皆沒。</p><p>蜀主以趙崇韜為北面招討使，以孟貽業為昭武、文州都招討使，趙思進為東面招討使，韓保貞為北面都招討使，將兵六萬，分屯要害以備周。</p><p>唐太傅兼中書令楚公宋齊丘多樹朋黨，欲以專固朝權，躁進之士爭附之，推獎以為國之元老。樞密使陳覺、副使李徵古恃宋齊丘之勢，尤驕慢。及許文稹等敗於紫金山，陳覺與宋齊丘、李景達自濠州遁歸，國人忷懼。唐主嘗嘆曰：“吾國家一朝至此！”因泣下。李徵古曰：“陛下當治兵以扞敵，涕泣何為！豈飲酒過量邪，將乳母不至邪？”唐主色變，而李徵古舉止自若。會司天奏：“天文有變，人主宜避位禳災。”唐主乃曰：“禍難方殷，吾欲釋去萬機，棲心衝寂，誰可以託國者？”李徵古曰：“宋公，造國手也，陛下如厭萬機，何不舉國授之！”陳覺曰：“陛下深居禁中，國事皆委宋公，先行後聞，臣等時入侍，談釋、老而已。”唐主心慍，即命中書舍人豫章陳喬草詔行之。陳喬惶恐請見，曰：“陛下一署此詔，臣不復得見矣！”因極言其不可。唐主笑曰：“爾亦知其非邪？”乃止。由是因晉王出鎮，以李徵古為之副，陳覺自周還，亦罷近職。鍾謨素與李德明善，以李德明之死怨宋齊丘。及奉使歸唐，言於唐主曰：“齊丘乘國之危，遽謀篡竊，陳覺、李徵古為之羽翼，理不可容。”陳覺之自周還，矯以帝命謂唐主曰：“聞江南連歲拒命，皆宰相嚴續之謀，當為我斬之。”唐主知陳覺素與嚴續有隙，固未之信。鍾謨主覆之於周。唐主乃因鍾謨覆命，上言：“久拒王師，皆臣愚迷，非續之罪。”世宗聞之，大驚曰：“審如此，則續乃忠臣，朕為天下主，豈教人殺忠臣乎！”鍾謨還，以白唐主。唐主欲誅宋齊丘等，復遣鍾謨入稟於帝。世宗以異國之臣，無所可否。唐主命知樞密院殷崇義草詔暴齊丘、覺、徵古罪惡，聽宋齊丘歸九華山舊隱，官爵悉如故；陳覺責授國子博士，宣州安置；李徵古削奪官爵，賜自盡；黨與皆不問。遣使告於周。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p1.pstatp.com/large/pgc-image/9903cf9d7f564c658a2565042290fcea><p class=pgc-img-caption></p></div><h1 class=pgc-h-arrow-right>35、</h1><p>蜀以高彥儔為招討使。</p><p>平盧節度使、太師、中書令陳王安審琦僕伕安友進與其嬖妾通，妾恐事洩，與友進謀殺安審琦，安友進不可，妾曰：“不然，我當反告汝。”安友進懼而從之。安審琦醉熟寢，妾取安審琦所枕劍授安友進而殺之，盡殺侍婢在帳下者以滅口。後數日，其子安守忠始知之，執安友進等剮之。</p><p>有司將立正仗，宿設樂縣於殿庭，世宗觀之，見鐘磬有設而不擊者，問樂工，皆不能對。乃命竇儼討論古今，考正雅樂。王樸素音律，世宗以樂事詢之，王樸上疏，以為：</p><blockquote><p>“禮以檢形，樂以治心；形順於外，心和於內，然而天下不治者未之有也。是以禮樂修於上，而萬國化於下，聖人之教不肅而成，其政不嚴而治，用此道也。夫樂生於人心而聲成於物，物聲既成，復能感人之心。昔者黃帝吹九寸之管，得黃鐘正聲，半之為清聲，倍之為緩聲，三分損益之以生十二律。十二律旋相為宮以生七調，為一均。凡十二均，八十四調而大備。遭秦滅學，歷代治樂者罕能用之。唐太宗之世，祖孝孫、張文收考正大樂，備八十四調。安、史之亂，器與工什亡八九；至於黃巢，蕩盡無遺。時有太常博士殷盈孫，按《考工記》，鑄鎛鍾十二，編鐘二百四十。處士蕭承訓校定石磬，今之在縣者是也。雖有鐘磬之狀，殊無相應之和，其鎛鐘不問音律，但循環而擊，編鐘、編磬徒懸而已。絲、竹、匏、土僅有七聲，名為黃鐘之宮，其存者九曲。考之三曲協律，六曲參涉諸調。蓋樂之廢缺，無甚於今。</p><p>陛下武功既著，垂意禮樂，以臣嘗學律呂，宣示古今樂錄，命臣討論。臣謹如古法，以秬黍定尺，長九寸徑三分為黃鐘之管，與今黃鐘之聲相應，因而推之，得十二律。以為眾管互吹，用聲不便，乃作律準，十有三絃，其長九尺，皆應黃鐘之聲，以次設柱，為十一律，及黃鐘清聲，旋用七律以為一均。為均之主者，宮也，徵、商、羽、角、變宮、變徵次焉。發其均主之聲，歸於本音之律，迭應不亂，乃成其調，凡八十一調。此法久絕，出臣獨見，乞集百官校其得失。”</p></blockquote><p>詔從之，百官皆以為然，乃行之。</p><p>唐宋齊丘至九華山，唐主命鎖其第，穴牆給飲食。宋齊丘嘆曰：“吾昔獻謀幽讓皇帝族於泰州，宜其及此！”乃縊而死。</p><p>翰林學士常夢錫知宣政院，參預機政，深疾宋齊丘之黨，數言於唐主曰：“不去此屬，國必危亡。”與馮延己、魏岑之徒日有爭論。久之，罷宣政院，常夢錫鬱郁不得志，不復預事，日縱酒成疾而卒。及宋齊丘死，唐主曰：“常夢錫平生欲殺齊丘，恨不使見之！”贈常夢錫左僕射。</p><p>世宗命王樸如河陰按行河堤，立斗門於汴口。命韓通、吳廷祚，發徐、宿、宋、單等州丁夫數萬浚汴水。命韓令坤自大梁城東導汴水入於蔡水，以通陳、潁之漕，命袁彥浚五丈渠東過曹、濟、梁山泊，以通青、鄆之漕，發畿內及滑、亳丁夫數千以供其役。</p><p>淮南飢，世宗命以米貸之。或曰：<strong>“民貧，恐不能償。</strong>”世宗曰：“<strong>民吾子也，安有子倒懸而父不為之解哉！安在責其必償也！”</strong></p><p>樞密使王樸卒。世宗親臨其喪，以玉鉞卓地，慟哭數四，不能自止。王樸性剛而銳敏，智略過人，世宗以是惜之。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p1.pstatp.com/large/pgc-image/437c7470f1a446b5957204c62115765f><p class=pgc-img-caption></p></div><h1 class=pgc-h-arrow-right>36、</h1><p>詔以北鄙未復，將幸滄州，命義武節度使孫行友扞西山路，以宣徽南院使吳廷祚權東京留守、判開封府事，三司使張美權大內都部署。命侍衛親軍都虞侯韓通等將水陸軍先發，世宗發大梁。</p><p>韓通自滄州治水道入契丹境，柵於乾寧軍南，補壞防，開遊口三十六，遂通瀛、莫。</p><p>世宗至滄州，即日帥步騎數萬發滄州，直趨契丹之境。河北州縣非車駕所過，民間皆不之知。世宗至乾寧軍，契丹寧州刺史王洪舉城降。</p><p>世宗大治水軍，分命諸將水陸俱下，以韓通為陸路都部署，趙匡胤為水路都部署。世宗御龍舟沿流而北，舳艫相連數十里。至獨流口，溯流而西，至益津關，契丹守將終廷暉以城降。自是以西，水路漸隘，不能勝鉅艦，乃舍之。世宗登陸而西，宿於野次，侍衛之士不及一旅，從官皆恐懼。胡騎連群出其左右，不敢逼。</p><p>趙匡胤先至瓦橋關，契丹守將姚內斌舉城降，世宗入瓦橋關。契丹莫州刺史劉楚信舉城降。李重進等始引兵繼至，契丹瀛州刺史高彥暉舉城降。於是關南悉平。</p><p>世宗宴諸將於行宮，議取幽州。諸將以為：“陛下離京四十二日，兵不血刃，取燕南之地，此不世之功也，今虜騎皆聚幽州之北，未宜深入。”世宗不悅。驅先鋒都指揮使劉重進先發，據固安。世宗自至安陽水，命作橋，會日暮，還宿瓦橋，是日，世宗不豫而止。契丹主遣使者日馳七百里詣晉陽，命北漢主發兵撓周邊，聞上南歸，乃罷兵。</p><p>孫行友奏易州，擒契丹刺史李在欽，獻之，斬于軍市。</p><p>以瓦橋關為雄州，割容城、歸義二縣隸之。以益津關為霸州，割文安、大城二縣隸之。發濱、棣丁夫數千城霸州，命韓通董其役。</p><p>命李重進將兵出土門，擊北漢。以韓令坤為霸州都部署，陳思讓為雄州都部署，各將部兵以戍之。世宗自雄州南還。李重進敗北漢兵於北井，斬首二千餘級。世宗至大梁。</p><p>昭義節度使李筠奏擊北漢，拔遼州，獲其刺史張丕。丙子，鄭州奏河決原武，命宣徽南院使吳延祚發近縣二萬餘夫塞之。</p><h1 class=pgc-h-arrow-right>37、</h1><p>唐清源節度使留從效遣使入貢，請置進奏院於京師，直隸中朝。詔報以“江南近服，方務綏懷，卿久奉金陵，未可改圖。若置邸上都，與彼抗衡，受而有之，罪在於朕。卿遠修職貢，足表忠勤，勉事舊君，且宜如故。如此，則於卿篤始終之義，於朕盡柔遠之宜，惟乃通方，諒達予意，”唐主遣其子紀公從善與鍾謨俱入負，世宗問鍾謨曰：“江南亦治兵，修守備乎？”對曰：“既臣事大國，不敢復爾。”世宗曰：“不然，曏時則為仇敵，今日則為一家，吾與汝國大義已定，保無它虞。然人生難期，至於後世，則事不可知。歸語汝主：可及吾時完城郭，繕甲兵，據守要害，為子孫計。”鍾謨歸，以告唐主。唐主乃城金陵，凡諸州城之不完者葺之，戍兵少者益之。</p><p>立皇后符氏，立皇子宗訓為樑王，領左衛上將軍，宗讓為燕王，領左驍衛上將軍。</p><p>世宗欲相樞密使魏仁浦，議者以仁浦不由科第，不可為相。世宗曰：“<strong>自古用文武才略為輔佐，豈盡由科第邪！”</strong>加王溥門下侍郎，與範質皆參知樞密院事。以魏仁浦為中書侍郎、同平章事，樞密使如故。魏仁浦雖處權要而能謙謹，世宗性嚴急，近職有忤旨者，魏仁浦多引罪歸己以救之，所全活什七八。故雖起刀筆吏，致位宰相，時人不以為忝。又以吳延祚為左驍衛上將軍，充樞密使。加韓通、張永德並同平章事，仍以趙匡胤兼殿前都點檢。</p><p>世宗嘗問大臣可為相者於兵部尚書張昭，張昭薦李濤。世宗愕然曰：“<strong>濤輕薄無大臣體，朕問相而卿首薦之，何也？”</strong>對曰：“<strong>陛下所責者細行也，臣所舉者大節也。昔晉高祖之世，張彥澤虐殺不辜，濤累疏請誅之，以為不殺必為國患；漢隱帝之世，濤亦上疏請解先帝兵權。夫國家安危未形而能見之，此真宰相器也，臣是以薦之。”</strong>世宗曰：<strong>“卿言甚善且至公，然如濤者，終不可置之中書。”</strong>李濤喜詼諧，不修邊幅，與弟張澣俱以文學著名，雖甚友愛，而多謔浪，無長幼體，世宗以是薄之。以翰林學士王著幕府舊僚，屢欲相之，以其嗜酒無檢而罷。</p><p>世宗大漸，召範質等入受顧命，曰：“王著籓邸故人，朕若不起，當相之。”範質等出，相謂曰：“王著終日遊醉鄉，豈堪為相！慎毋洩此言。”是日，世宗殂。</p><blockquote><p>上在籓，多務韜晦，及即位，破高平之寇，人始服其英武。其御軍，號令嚴明，人莫敢犯，攻城對敵，矢石落其左右，人皆失色，而上略不動容。應機決策，出人意表。又勤於為治，百司簿籍，過目無所忘。發奸擿伏，聰察如神。閒暇則召儒者讀前史，商榷大義。性不好絲竹珍玩之物，常言太祖養成王峻、王殷之惡，致君臣之分不終，故群臣有過則面質責之，服則赦之，有功則厚賞之。文武參用，各盡其能，人無不畏其明而懷其惠，故能破敵廣地，所向無前。然用法太嚴，群臣職事小有不舉，往往置之極刑，雖素有才幹聲名，無所開宥，尋亦悔之，末年浸寬。登遐之日，遠邇哀慕焉。</p></blockquote><p>宣遺詔，命樑王宗訓即皇帝位，年七歲。</p><div class=pgc-img><img alt=仁君明君聖主_後周世宗柴榮(二) onerror=errorimg.call(this); src=https://p9.pstatp.com/large/pgc-image/41ea74e56daa434c89a6c9dfbe72dee8><p class=pgc-img-caption></p></div></div><div class="post-meta meta-tags"><ul class=clearfix><li><a>聖主</a></li><li><a>柴榮</a></li><li><a>仁君</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>