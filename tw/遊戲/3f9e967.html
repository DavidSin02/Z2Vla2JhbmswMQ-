<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 《共計900卷》（26——27卷） | 极客快訊</title><meta property="og:title" content="全唐詩 《共計900卷》（26——27卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/18fe60c4621c498b823885bbfeb5bcec"><link rel=alternate hreflang=x-default href=https://geekbank.cf/tw/%e9%81%8a%e6%88%b2/3f9e967.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/3f9e967.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/3f9e967.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/3f9e967.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/3f9e967.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/3f9e967.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/3f9e967.html><link rel=canonical href=https://geekbank.cf/tw/%e9%81%8a%e6%88%b2/3f9e967.html><meta property="article:published_time" content="2020-10-29T20:45:58+08:00"><meta property="article:modified_time" content="2020-10-29T20:45:58+08:00"><meta name=Keywords content><meta name=description content="全唐詩 《共計900卷》（26——27卷）"><meta name=author content="极客快訊"><meta property="og:url" content="/tw/%E9%81%8A%E6%88%B2/3f9e967.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 《共計900卷》（26——27卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p class=ql-align-center><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。曹雪芹的祖父曹寅奉旨刊刻《全唐詩》，全書架構在明代胡震亨《唐音統籤》和清代季振宜 《唐詩》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《帝王》、《后妃》作品列首，《樂章》、《 樂府》次之，又以年代為限，列出唐代詩人，接著是《聯句》、《逸句》、《名媛 》、《僧》、《道士》、《仙》、《神》、《鬼》、《怪》、《夢》、《諧謔》、《判》、《歌》等。</p><div class=pgc-img><img alt="全唐詩 《共計900卷》（26——27卷）" onerror=errorimg.call(this); src=http://p1.pstatp.com/large/pgc-image/18fe60c4621c498b823885bbfeb5bcec><p class=pgc-img-caption></p></div><p class=ql-align-center><br></p><p class=ql-align-center><strong>目錄</strong>：卷026雜曲歌辭 卷027雜曲歌辭</p><h1 class=ql-align-center><strong>卷026雜曲歌辭</strong></h1><p>卷二十六</p><p>卷26_1「雜曲歌辭。古別離」沈佺期</p><p>白水東悠悠，中有西行舟。舟行有返棹，水去無還流。</p><p>奈何生別者，慼慼懷遠遊。遠遊誰當惜，所悲會難收。</p><p>自君間芳屣，青陽四五遒。皓月掩蘭室，光風虛蕙樓。</p><p>相思無明晦，長嘆累冬秋。離居分遲暮，駕高何淹留。</p><p>卷26_2「雜曲歌辭。古別離」孟雲卿</p><p>朝日上高臺，離人怨秋草。但見萬里天，不見萬里道。</p><p>君行本遙遠，苦樂良難保。宿昔夢同衾，憂心夢顛倒。</p><p>含酸欲誰訴，轉轉傷懷抱。結髮年已遲，徵行去何早。</p><p>寒暄有時謝，憔悴難再好。人皆算年壽，死者何曾老。</p><p>少壯無見期，水深風浩浩。</p><p>卷26_3「雜曲歌辭。古別離」李益</p><p>雙劍欲別風悽然，雌沉水底雄上天。江回漢轉兩不見，</p><p>雲交雨合知何年。古來萬事皆由命，何用臨岐苦涕漣。</p><p>卷26_4「雜曲歌辭。古別離二首」於濆</p><p>入室少情意，出門多路岐。黃鶴有歸日，蕩子無還時。</p><p>人誰無分命，妾身何太奇。君為東南風，妾作西北枝。</p><p>青樓鄰里婦，終年畫長眉。自倚對良匹，笑妾空羅幃。</p><p>郎本東家兒，妾本西家女。對門中道間，終謂無離阻。</p><p>豈知中道間，遣作空閨主。自是愛封侯，非關備胡虜。</p><p>知子去從軍，何處無良人。</p><p>卷26_5「雜曲歌辭。古別離二首」李端</p><p>水國葉黃時，洞庭霜落夜。行舟聞商估，宿在楓林下。</p><p>此地送君還，茫茫似夢間。後期知幾日，前路轉多山。</p><p>巫峽通湘浦，迢迢隔雲雨。天晴見海檣，月落聞津鼓。</p><p>人老自多愁，水深難急流。清宵歌一曲，白首對汀洲。</p><p>與君桂陽別，令君岳陽待。後事忽差池，前期日空在。</p><p>木落雁嗷嗷，洞庭波浪高。遠山雲似蓋，極浦樹如毫。</p><p>朝發能幾裡，暮來風又起。如何兩處愁，皆在孤舟裡。</p><p>昨夜天月明，長川寒且清。菊花開欲盡，薺菜拍來生。</p><p>下江帆勢速，五兩遙相逐。欲問去時人，知投何處宿。</p><p>空令猿嘯時，泣對湘潭竹。</p><p>卷26_6「雜曲歌辭。古別離」王縉</p><p>下階欲離別，相對映蘭叢。含辭未及吐，淚落蘭叢中。</p><p>高堂靜秋日，羅衣飄暮風。誰能待明月，回首見床空。</p><p>卷26_7「雜曲歌辭。古別離」皎然</p><p>太湖三山口，吳王在時道。寂寞千載心，無人見春草。</p><p>誰堪緘怨者，持此傷懷抱。孤舟畏狂風，一點宿煙島。</p><p>望所思兮若何，月盪漾兮空波。雲離離兮北斷，</p><p>雁眇眇兮南多。身去兮天畔，心折兮湖岸。</p><p>春山胡為兮塞路，使我歸夢兮<span>撩亂</span>。</p><p>卷26_8「雜曲歌辭。古別離」聶夷中</p><p>欲別牽郎衣，問郎遊何處。不恨歸日遲，莫向臨邛去。</p><p>卷26_9「雜曲歌辭。古別離二首」施肩吾</p><p>古人謾歌西飛燕，十年不見狂夫面。三更風作切夢刀，</p><p>萬轉愁成系腸線。所嗟不及牛女星，一年一度得相見。</p><p>老母別愛子，少妻送徵郎。血流既四面，乃亦斷二腸。</p><p>不愁寒無衣，不怕飢無糧。惟恐征戰不還鄉，</p><p>母化為鬼妻為孀。</p><p>卷26_10「雜曲歌辭。古別離」吳融</p><p>紫燕黃鵠雖別離，一舉千里何難追。猶聞啼風與叫月，</p><p>流連斷續令人悲。賦情更有深繾綣，碧甃千尋尚為淺。</p><p>蟾蜍正向清夜流，蛺蝶須教墮絲罥.莫道斷絲不可續，</p><p>丹穴鳳凰膠不遠。草草通流水不回，海上兩潮長不返。</p><p>卷26_11「雜曲歌辭。古離別」王適</p><p>昔歲驚楊柳，高樓悲獨守。今年芳樹枝，孤棲怨別離。</p><p>珠簾晝不卷，羅幔曉長垂。苦調琴先覺，愁容鏡獨知。</p><p>頻來雁度無消息，罷去鴛文何用織。夜還羅帳空有情，</p><p>春著裙腰自無力。青軒桃李落紛紛，紫庭蘭蕙日氛氳。</p><p>已能憔悴今如此，更復含情一待君。</p><p>卷26_12「雜曲歌辭。古離別」常理</p><p>君御狐白裘，妾居緗綺幬。粟鈿金夾膝，花錯玉搔頭。</p><p>離別生庭草，徵行斷戍樓。稀框僂迨錚蟄搪浜燁鎩�</p><p>小膽空房怯，長眉滿鏡愁。為傳兒女意，不用遠封侯。</p><p>卷26_13「雜曲歌辭。古離別」姚系</p><p>涼風已嫋嫋，露重木蘭枝。獨上高樓望，行人遠不知。</p><p>輕寒入洞戶，明月滿秋池。燕去鴻方至，年年是別離。</p><p>卷26_14「雜曲歌辭。古離別」張彪</p><p>離別無遠近，事歡情亦悲。不聞車輪聲，後會將何時。</p><p>去日忘寄書，來日乖前期。縱知明當還，一夕千萬思。</p><p>卷26_15「雜曲歌辭。古離別」趙微明</p><p>違別未幾日，一日如三秋。猶疑望可見，日日上高樓。</p><p>惟見分手處，白蘋滿芳洲。寸心寧死別，不忍生離愁。</p><p>卷26_16「雜曲歌辭。古離別二首」孟郊</p><p>松山雲繚繞，萍路水分離。雲去有歸日，水分無合時。</p><p>春芳役雙眼，春色柔四支。楊柳織別愁，千條萬條絲。</p><p>山川古今路，縱橫無斷絕。來往天地間，人皆有離別。</p><p>行衣未束帶，中腸已先結。不用看鏡中，自知生白髮。</p><p>欲陳去留意，聲向言前咽。愁結填心胸，茫茫若為說。</p><p>荒郊煙莽蒼，曠野風悽切。處處得相隨，人那不如月。</p><p>卷26_17「雜曲歌辭。古離別」顧況</p><p>西江上，風動麻姑嫁時浪。</p><p>西山為水水為塵，不是人間離別人。</p><p>卷26_18「雜曲歌辭。古離別」貫休</p><p>離恨如旨酒，古今飲皆醉。只恐長江水，盡是兒女淚。</p><p>伊餘非此輩，送人空把臂。他日再相逢，清風動天地。</p><p>卷26_19「雜曲歌辭。古離別」韋莊</p><p>晴煙漠漠柳毿毿，不那離情酒半酣。</p><p>更把馬鞭雲外指，斷腸春色在江南。</p><p>卷26_20「雜曲歌辭。生別離」孟雲卿</p><p>結髮生別離，相思復相保。何知日已久，五變庭中草。</p><p>眇眇天海途，悠悠吳江島。但恐不出門，出門無遠道。</p><p>遠道行既難，家貧衣服單。嚴風吹積雪，晨起鼻何酸。</p><p>人生各有戀，豈不懷所安。分明天上日，生死誓同歡。</p><p>卷26_21「雜曲歌辭。生別離」白居易</p><p>食檗不易食梅難，檗能苦兮梅能酸。未如生別之為難，</p><p>苦在心兮酸在肝。晨雞載鳴殘月沒，征馬重嘶行人出。</p><p>回看骨肉哭一聲，梅酸檗苦甘如蜜。黃河水白黃雲秋，</p><p>行人河邊相對愁。天寒野曠何處宿，棠梨葉戰風颼颼。</p><p>生離別，生離別，憂從中來無斷絕。憂積心勞血氣衰，</p><p>未年三十生白髮。</p><p>卷26_22「雜曲歌辭。遠別離」李白</p><p>遠別離，古有皇英之二女，乃在洞庭之南，瀟湘之浦。</p><p>海水直下萬里深，誰人不言此離苦。日慘慘兮雲冥冥，</p><p>猩猩啼煙兮鬼嘯雨。我縱言之將何補？</p><p>皇穹竊恐不照餘之忠誠，雷馮馮兮欲吼怒。</p><p>堯舜當之亦禪禹。君失臣兮龍為魚，權歸臣兮鼠變虎。</p><p>或雲堯幽囚，舜野死，九疑聯綿皆相似，</p><p>重瞳孤墳竟何是。帝子泣兮綠雲間，隨風波兮去無還。</p><p>慟哭兮遠望，見蒼梧之深山。蒼梧山崩湘水絕，</p><p>竹上之淚乃可滅。</p><p>卷26_23「雜曲歌辭。遠別離」張籍</p><p>蓮葉團團杏花拆，長江鯉魚鰭鬣赤。念君少年棄親戚，</p><p>千里萬里獨為客。誰言遠別心不易，天星墜地能為石。</p><p>幾時斷得城南陌，勿使居人有行役。</p><p>卷26_24「雜曲歌辭。遠別離二首」令狐楚</p><p>楊柳黃金穗，梧桐碧玉枝。春來消息斷，早晚是歸時。</p><p>玳織鴛鴦履，金裝翡翠簪。畏人相問著，不擬到城南。</p><p>卷26_25「雜曲歌辭。久別離」李白</p><p>別來幾春未還家，玉窗五見櫻桃花。況有錦字書，</p><p>開緘使人嗟。至此腸斷彼心絕，雲鬟綠鬢罷攬結，</p><p>愁如迴飆亂白雪。去年寄書報陽臺，今年寄書重相催。</p><p>胡為東風為我吹行雲，使西來；待來竟不來，</p><p>落花寂寂委青苔。</p><p>卷26_26「雜曲歌辭。新別離」戴叔倫</p><p>手把杏花枝，未曾經別離。黃昏掩閨後，寂寞自心知。</p><p>卷26_27「雜曲歌辭。今別離」崔國輔</p><p>送別未能旋，相望連水口。船行欲映洲，幾度急搖手。</p><p>卷26_28「雜曲歌辭。暗別離」劉氏瑤</p><p>槐花結子桐葉焦，單飛越鳥啼青霄。翠軒輾雲輕遙遙，</p><p>燕脂淚迸紅線條。瑤草歇芳心耿耿，玉佩無聲畫屏冷。</p><p>朱弦暗斷不見人，風動花枝月中影。青鸞脈脈西飛去，</p><p>海闊天高不知處。</p><p>卷26_29「雜曲歌辭。潛別離」白居易</p><p>不得哭，潛別離。不得語，暗相思。兩心之外無人知。</p><p>深籠夜鎖獨棲鳥，利劍春斷連理枝。河水雖濁有清日，</p><p>烏頭雖黑有白時。惟有潛離與暗別，彼此甘心無後期。</p><p>卷26_30「雜曲歌辭。別離曲」張籍</p><p>行人結束出門去，馬蹄幾時踏門路。憶昔君初納彩時，</p><p>不言身屬遼陽戍。早知今日當別離，成君家計良為誰。</p><p>男兒生身自有役，那得誤我少年時。不如逐君征戰死，</p><p>誰能獨老空閨裡。</p><p>卷26_31「雜曲歌辭。別離曲」陸龜蒙</p><p>丈夫非無淚，不灑離別間。仗劍對尊酒，恥為遊子顏。</p><p>蝮蛇一螫手，壯士疾解腕。所思在功名，離別何足嘆。</p><p>卷26_32「雜曲歌辭。西洲曲」溫庭筠</p><p>悠悠復悠悠，昨日下西洲。西洲風色好，遙見武昌樓。</p><p>武昌何鬱郁，儂家定無匹。小婦被流黃，登樓撫瑤瑟。</p><p>朱弦繁複輕，素手直悽清。一彈三四解，掩抑似含情。</p><p>南樓登且望，西江廣復平。艇子搖兩槳，催過石頭城。</p><p>門前烏臼樹，慘澹天將曙。鵾鵊飛復還，郎隨早帆去。</p><p>回頭語同伴，定復負情儂。去帆不安幅，作抵使西風。</p><p>他日相尋索，莫作西洲客。西洲人不歸，春草年年碧。</p><p>卷26_33「雜曲歌辭。荊州樂」李白</p><p>白帝城邊足風波，瞿塘五月誰敢過。荊州麥熟繭成蛾，</p><p>繅絲憶君頭緒多。撥穀飛鳴奈妾何。</p><p>卷26_34「雜曲歌辭。荊州樂二首」劉禹錫</p><p>渚宮楊柳暗，麥城朝雉飛。可憐踏青伴，乘暖著輕衣。</p><p>今日好南風，商旅相催發。沙頭檣竿上，始見春江闊。</p><p>卷26_35「雜曲歌辭。荊州泊」李端</p><p>南樓西下時，月裡聞來棹。桂水舳艫回，荊州津濟鬧。</p><p>移帷望星漢，引帶思容貌。今夜一江人，惟應妾身覺。</p><p>卷26_36「雜曲歌辭。紀南歌」劉禹錫</p><p>風煙紀南城，塵土荊門路。天寒獵獸者，走上樊姬墓。</p><p>卷26_37「雜曲歌辭。宜城歌」劉禹錫</p><p>野水繞空城，行塵起孤驛。花臺側生樹，石碣陽鐫額。</p><p>靡靡度行人，溫風吹宿麥。</p><p>卷26_38「雜曲歌辭。長干曲四首」崔顥</p><p>君家定何處，妾住在橫塘。停舟暫借問，或恐是同鄉。</p><p>家臨九江水，去來九江側。同是長幹人，生小不相識。</p><p>下渚多風浪，蓮舟漸覺稀。那能不相待，獨自逆潮歸。</p><p>三江潮水急，五湖風浪湧。由來花性輕，莫畏蓮舟重。</p><p>卷26_39「雜曲歌辭。長幹行二首」李白</p><p>妾發初覆額，折花門前劇。郎騎竹馬來，繞床弄青梅。</p><p>同居長幹裡，兩小無嫌猜。十四為君婦，羞顏尚不開。</p><p>低頭向暗壁，千喚不一回。十五始展眉，願同塵與灰。</p><p>常存抱柱信，豈上望夫臺。十六君遠行，瞿塘灩預堆。</p><p>五月不可觸，猿鳴天上哀。門前遲行跡，一一生綠苔。</p><p>苔深不能掃，落葉秋風早。八月蝴蝶來，雙飛西園草。</p><p>感此傷妾心，坐愁紅顏老。早晚下三巴，預將書報家。</p><p>相迎不道遠，直至長風沙。</p><p>憶妾深閨裡，煙塵不曾識。嫁與長幹人，沙頭候風色。</p><p>五月南風興，思君在巴陵。八月西風起，想君發揚子。</p><p>去來悲如何，見少別離多。湘潭幾日到，妾夢越風波。</p><p>昨夜狂風度，吹折江頭樹。淼淼暗無邊，行人在何處。</p><p>北客真王公，朱衣滿江中。日暮來投宿，數朝不肯東。</p><p>好乘浮雲驄，佳期蘭渚東。鴛鴦綠浦上，翡翠錦屏中。</p><p>自憐十五餘，顏色桃李紅。那作商人婦，愁水復愁風。</p><p>卷26_40「雜曲歌辭。長幹行」張潮</p><p>婿貧如珠玉，婿富如埃塵。貧時不忘舊，富貴多寵新。</p><p>妾本富家女，與君為偶匹。惠好一何深，中門不曾出。</p><p>妾有繡衣裳，葳蕤金縷光。念君貧且賤，易此從遠方。</p><p>遠方三千里，發去悔不已。日暮情更來，空望去時水。</p><p>孟夏麥始秀，江上多南風。商賈歸欲盡，君今尚巴東。</p><p>巴東有巫山，窈窕神女顏。常恐遊此山，果然不知還。</p><p>卷26_41「雜曲歌辭。小長干曲」崔國輔</p><p>月暗送湖風，相尋路不通。菱歌唱不輟，知在此塘中。</p><p>卷26_42「雜曲歌辭。杞梁妻」貫休</p><p>秦之無道兮四海枯，築長城兮遮北胡。築人築土一萬里，</p><p>杞梁貞婦啼嗚嗚。上無父兮中無夫，下無子兮孤復孤。</p><p>一號城崩塞色苦，再號杞梁骨出土。疲魂飢魄相逐歸，</p><p>陌上少年莫相非。</p><p>卷26_43「雜曲歌辭。盧女曲」崔顥</p><p>二月春來半，宮中日漸長。柳垂金屋暖，花覆玉樓香。</p><p>拂匣先臨鏡，調笙更炙簧。還將盧女曲，夜夜奉君王。</p><p>卷26_44「雜曲歌辭。盧姬篇」崔顥</p><p>盧姬小小魏王家，綠鬢紅脣桃李花。魏玉綺樓十二重，</p><p>水精簾箔繡芙蓉。白玉闌干金作柱，樓上朝朝學歌舞。</p><p>前堂後堂羅袖人，南窗北窗花發春。翠幌珠簾鬥弦管，</p><p>一奏一彈雲欲斷。君王日晚下朝歸，鳴環佩玉生光輝。</p><p>人生今日得驕貴，誰道盧姬身細微。</p><p>卷26_45「雜曲歌辭。邯鄲才人嫁為廝養卒婦」李白</p><p>妾本叢臺女，揚蛾入丹闕。自倚顏如花，寧知有凋歇。</p><p>一辭玉階下，去若朝雲沒。每憶邯鄲城，深宮夢秋月。</p><p>君王不可見，惆悵至明發。</p><p>卷26_46「雜曲歌辭。楊白花」柳宗元</p><p>楊白花，風吹度江水。坐令宮樹無顏色，</p><p>搖盪春光千萬裡。茫茫曉日下長秋，哀歌未斷城鴉起。</p><p>卷26_47「雜曲歌辭。茱萸女」萬楚</p><p>山陰柳家女，九日採茱萸。復得東鄰伴，雙為陌上姝。</p><p>插花向高髻，結子置長裾。作性恆遲緩，非關詫丈夫。</p><p>平明折林樹，日入反城隅。俠客邀羅袖，行人挑短書。</p><p>蛾眉自有主，年少莫踟躕。</p><p>卷26_48「雜曲歌辭。于闐採花」李白</p><p>于闐採花人，自言花相似。明妃一朝西入胡，</p><p>胡中美女多羞死。乃知漢地多名姝，胡中無花可方比。</p><p>丹青能令醜者妍，無鹽翻在深宮裡。</p><p>自古妒蛾眉，胡沙埋皓齒。</p><p>卷26_49「雜曲歌辭。秦女卷衣」李白</p><p>天子居未央，妾侍卷衣裳。顧無紫宮寵，敢拂黃金床。</p><p>水至亦不去，熊來尚可當。微身奉日月，飄若螢火光。</p><p>願君採葑菲，無以下體妨。</p><p>卷26_50「雜曲歌辭。愛妾換馬」張祜</p><p>一面妖桃千里蹄，嬌姿駿骨價應齊。乍牽玉勒辭金棧，</p><p>催整花鈿出繡閨。去日豈無沾袂泣，歸時還有頓銜嘶。</p><p>嬋娟躞蹀春風裡，揮手搖鞭楊柳堤。</p><p>綺閣香銷華廄空，忍將行雨換追風。休憐柳葉雙眉翠，</p><p>卻愛桃花兩耳紅。侍宴永辭春色裡，趁朝休立漏聲中。</p><p>恩勞未盡情先盡，暗泣嘶風兩意同。</p><p>卷26_51「雜曲歌辭。枯魚過河泣」李白</p><p>白龍改常服，偶被豫且制。誰使爾為魚，徒勞訴天帝。</p><p>作書報鯨鯢，勿恃風濤勢。濤落歸泥沙，翻遭螻蟻噬。</p><p>萬乘慎出入，柏人以為誡。</p><p>卷26_52「雜曲歌辭。飲酒樂」聶夷中</p><p>日月似有事，一夜行一週。草木猶須老，人生得無愁。</p><p>一飲解百結，再飲破百憂。白髮欺貧賤，不入醉人頭。</p><p>我願東海水，盡向杯中流。安得阮步兵，同入醉鄉遊。</p><p>卷26_53「雜曲歌辭。王孫遊」崔國輔</p><p>自與王孫別，頻看黃鳥飛。應由春草誤，著處不成歸。</p><p>卷26_54「雜曲歌辭。發白馬」李白</p><p>將軍發白馬，旌節渡黃河。簫鼓聒川嶽，滄溟湧洪波。</p><p>武安有振瓦，易水無寒歌。鐵騎若雪山，飲流涸滹沱。</p><p>揚兵獵月窟，轉戰略朝那。倚劍登燕然，邊峰列嵯峨。</p><p>蕭條萬里外，耕作五原多。一掃清大漠，包虎戢金戈。</p><p>卷26_55「雜曲歌辭。結襪子」李白</p><p>燕南壯士吳門豪，築中置鉛魚隱刀。</p><p>感君恩重許君命，泰山一擲輕鴻毛。</p><p>卷26_56「雜曲歌辭。沐浴子」李白</p><p>沐芳莫彈冠，浴蘭莫振衣。處世忌太潔，志人貴藏輝。</p><p>滄浪有釣叟，吾與爾同歸。</p><p>卷26_57「雜曲歌辭。三臺二首」韋應物</p><p>一年一年老去，明日後日花開。</p><p>未報長安平定，萬國豈得銜杯。</p><p>冰泮寒塘始綠，雨餘百草皆生。</p><p>朝來門閤無事，晚下高齋有情。</p><p>卷26_58「雜曲歌辭。上皇三臺」韋應物</p><p>不寐倦長更，披衣出戶行。月寒秋竹冷，風切夜窗聲。</p><p>卷26_59「雜曲歌辭。突厥三臺」韋應物</p><p>雁門山上雁初飛，馬邑闌中馬正肥。</p><p>日旰山西逢驛使，殷勤南北送征衣。</p><p>卷26_60「雜曲歌辭。宮中三臺二首」王建</p><p>魚藻池邊射鴨，芙蓉園裡看花。</p><p>日色柘袍相似，不著紅鸞扇遮。</p><p>池北池南草綠，殿前殿後花紅。</p><p>天子千年萬歲，未央明月清風。</p><p>卷26_61「雜曲歌辭。江南三臺四首」王建</p><p>揚州橋邊小婦，長幹市裡商人。</p><p>三年不得消息，各自拜鬼求神。</p><p>青草湖邊草色，飛猿嶺上猿聲。</p><p>萬里三湘客到，有風有雨人行。</p><p>樹頭花落花開，道上人去人來。</p><p>朝愁暮愁即老，百年幾度三臺。</p><p>聞身強健且為，頭白齒落難追。</p><p>準擬百年千歲，能得幾許多時。</p><p>卷26_62「雜曲歌辭。築城曲」張籍</p><p>築城去，千人萬人齊抱杵。重重土堅試行錐，</p><p>軍吏執鞭催作遲。來時一年深磧裡，著盡短衣渴無水。</p><p>力盡不得拋杵聲，杵聲未定人皆死。家家養男當門戶，</p><p>今日作君城下土。</p><p>卷26_63「雜曲歌辭。築城曲五解」元稹</p><p>年年塞下丁，長作出塞兵。自從冒頓強，官築遮虜城。</p><p>築城須努力，城高遮得賊。但恐賊路多，有城遮不得。</p><p>丁口傳父口，莫問城堅不。平城被虜圍，漢劚城牆走。</p><p>因茲虜請和，虜往騎來多。半疑兼半信，築城猶嵯峨。</p><p>築城安敢煩，願聽丁一言。請築鴻臚寺，兼愁虜出關。</p><p>卷26_64「雜曲歌辭。築城曲」陸龜蒙</p><p>城上一掊土，手中千萬杵。築城畏不堅，堅城在何處。</p><p>莫嘆築城勞，將軍要卻敵。城高功亦高，爾命何處惜。</p><p>卷26_65「雜曲歌辭。湖陰曲」溫庭筠</p><p>祖龍黃鬚珊瑚鞭，鐵驄金面青連錢。虎髯拔劍欲成夢，</p><p>日壓賊營如血鮮。海旗風急驚眠起，甲重光搖照湖水。</p><p>蒼黃追騎塵外歸，森索妖星陣前死。五陵愁碧春萋萋，</p><p>灞川玉馬空中嘶。羽書如電入青瑣，雪腕如捶催畫鞞.</p><p>白虯天子金煌鋩，高臨帝座回龍章。吳波不動楚山晚，</p><p>花壓闌干春晝長。</p><p>卷26_66「雜曲歌辭。無愁果有愁曲」李商隱</p><p>東有青龍西白虎，中含福皇包世度。玉壺渭水笑清潭，</p><p>鑿天不到牽牛處。騏驎踏雲天馬獰，牛山撼碎珊瑚聲。</p><p>秋娥點滴不成淚，十二玉樓無故釘。推煙唾月拋千里，</p><p>十番紅桐一行死。白楊別屋鬼迷人，空留暗記如蠶紙。</p><p>日暮向風牽短絲，血凝血散今誰是。</p><p>卷26_67「雜曲歌辭。起夜來」施肩吾</p><p>香銷連理帶，塵覆合歡杯。懶臥相思枕，愁吟起夜來。</p><p>卷26_68「雜曲歌辭。起夜半」聶夷中</p><p>念遠心如燒，不覺中夜起。桃花帶露泛，立在月明裡。</p><p>卷26_69「雜曲歌辭。獨不見」沈佺期</p><p>盧家小婦鬱金堂，海燕雙棲玳瑁梁。九月寒砧催下葉，</p><p>十年征戍憶遼陽。白狼河北音書斷，丹鳳城南秋夜長。</p><p>誰知含愁獨不見，使妾明月照流黃。</p><p>卷26_70「雜曲歌辭。獨不見」王訓</p><p>日晚宜春暮，風軟上林朝。對酒近初節，開樓蕩夜嬌。</p><p>石橋通小澗，竹路上青霄。持底誰見許，長愁成細腰。</p><p>卷26_71「雜曲歌辭。獨不見」楊巨源</p><p>東風豔陽色，柳綠花如霰。競理同心鬟，爭持合歡扇。</p><p>香傳賈娘手，粉離何郎面。最恨捲簾時，含情獨不見。</p><p>卷26_72「雜曲歌辭。獨不見」李白</p><p>白馬誰家子，黃龍邊塞兒。天山三丈雪，豈是遠行時。</p><p>春蕙忽秋草，莎雞鳴曲池。風催寒棕響，月入霜閨悲。</p><p>憶與君別年，種桃齊蛾眉。桃今百餘尺，花落成枯枝。</p><p>終然獨不見，流淚空自知。</p><p>卷26_73「雜曲歌辭。獨不見」戴叔倫</p><p>前宮路非遠，舊苑春將遍。玉戶看早梅，雕樑數歸燕。</p><p>身輕逐舞袖，香暖傳歌扇。自和秋風詞，長侍昭陽殿。</p><p>誰信後庭人，年年獨不見。</p><p>卷26_74「雜曲歌辭。獨不見」胡曾</p><p>玉關一自有氛埃，年少從軍竟未回。門外塵凝張樂榭，</p><p>水邊香滅按歌臺。窗殘夜月人何處，簾卷春風燕復來。</p><p>萬里寂寥音信絕，寸心爭忍不成灰。</p><p>卷26_75「雜曲歌辭。攜手曲」田娥</p><p>攜手共惜芳菲節，鶯啼錦花滿城闕。行樂逶迤念容色，</p><p>色衰只恐君恩歇。鳳笙龍管白日陰，盈虧自感青天月。</p><p>卷26_76「雜曲歌辭。大垂手」聶夷中</p><p>金刀翦輕雲，盤用黃金縷。裝束趙飛燕，教來掌上舞。</p><p>舞罷飛燕死，片片隨風去。</p><p>卷26_77「雜曲歌辭。夜夜曲」田娥</p><p>愁人夜獨傷，滅燭臥蘭房。只恐多情月，旋來照妾床。</p><p>卷26_78「雜曲歌辭。夜夜曲」王偃</p><p>北斗星移銀漢低，班姬愁思鳳城西。</p><p>青槐陌上人行絕，明月樓前烏夜啼。</p><p>卷26_79「雜曲歌辭。夜夜曲」貫休</p><p>蟪蛄切切風騷騷，芙蓉噴香蟾蜍高。</p><p>孤燈耿耿徵婦勞，更深撲落金錯刀。</p><p>卷26_80「雜曲歌辭。秋夜長」王勃</p><p>秋夜長，殊未央，月明白露澄清光，層城綺閣遙相望。</p><p>遙相望，川無樑，北風受節雁南翔，崇蘭委質時菊芳。</p><p>鳴環曳履出長廊，為君秋夜搗衣裳。纖羅對鳳凰，</p><p>丹綺雙鴛鴦。調砧亂杵思自傷。思自傷，</p><p>征夫萬里戍他鄉。鶴關音信斷，龍門道路長。</p><p>所在天一方，寒衣徒自香。</p><p>卷26_81「雜曲歌辭。秋夜長」張籍</p><p>秋天如水夜未央，天漢東西月色光。愁人不寐畏枕蓆，</p><p>暗蟲唧唧繞我傍。荒城為村無更聲，起看北斗天未明。</p><p>白露滿田風褭褭，千聲萬聲鶡鳥鳴。</p><p>卷26_82「雜曲歌辭。秋夜曲二首」王建</p><p>天清漏長霜泊泊，蘭綠收榮桂膏涸。高樓雲鬟弄嬋娟，</p><p>古瑟暗斷秋風弦。玉關遙隔萬里道，金刀不翦雙淚泉。</p><p>香囊火死香氣少，向帷閤眼何時曉。城烏作營啼野月，</p><p>秦川少婦生離別。</p><p>秋燈向壁掩洞房，良人此夜直明光。</p><p>天河悠悠漏水長，南樓北斗兩相當。</p><p>卷26_83「雜曲歌辭。秋夜曲」張仲素</p><p>丁丁漏水夜何長，漫漫輕雲露月光。</p><p>秋壁暗蟲通夕響，寒衣未寄莫飛霜。</p><p>卷26_84「雜曲歌辭。秋夜曲」王涯</p><p>桂魄初生秋露微，輕羅已薄未更衣。</p><p>銀箏夜久殷勤弄，心怯空房不忍歸。</p><p>卷26_85「雜曲歌辭。夜坐吟」李白</p><p>冬夜夜寒覺夜長，沉吟久坐坐北堂。冰合井泉月入閨，</p><p>青缸凝明照悲啼。青缸滅，啼轉多。掩妾淚，聽君歌。</p><p>歌有聲，妾有情。情聲合，兩無違。</p><p>一語不入意，從君萬曲樑塵飛。</p><p>卷26_86「雜曲歌辭。夜坐吟」李白</p><p>踏踏馬頭誰見過，眼看北斗直天河。西風羅幕生翠波，</p><p>鉛華笑妾顰青蛾。為君起唱長相思。簾外嚴霜皆倒飛，</p><p>明星爛爛東方陲。紅霞稍出東南涯，陸郎去矣乘斑騅。</p><p>卷26_87「雜曲歌辭。夜寒吟」鮑溶</p><p>九衢金吾夜行行，上宮玉漏遙分明。霜飆乘陰掃地起，</p><p>旅鴻迷雪繞枕聲，遠人歸夢既不成。留家惜夜歡心發，</p><p>羅幕畫堂深皎潔。蘭煙對酒客幾人，獸火揚光二三月。</p><p>細腰楚姬絲竹間，白紵長袖歌閒閒，豈識苦寒損朱顏。</p><p>卷26_88「雜曲歌辭。定情篇」喬知之</p><p>共君結新婚，歲寒心未卜。相與遊春園，各隨情所逐。</p><p>君念菖蒲花，妾感苦寒竹。菖花多豔姿，寒竹有貞葉。</p><p>此時妾比君，君心不如妾。簪玉步河堤，妖韶援綠pH.</p><p>鳧雁將子游，鶯燕從雙棲。君念春光好，妾向春光啼。</p><p>君時不得意，妾棄還金閨。結言本同心，悲歡何未齊。</p><p>怨咽前致辭，願得中所悲。人間丈夫易，世路婦難為。</p><p>始經天月照，終若流星馳。長信佳麗人，失意非蛾眉。</p><p>廬江小吏婦，非關織作遲。本願長相對，今已長相思。</p><p>復有遊宦子，結援從樑陳。燕居崇三朝，去來歷九春。</p><p>誓心妾終始，蠶桑奉所親。歸願未克從，黃金贈路人。</p><p>潔婦懷明義，從泛河之津。於今千萬年，誰當問水濱。</p><p>更憶倡家樓，夫婿事封侯。去時思灼灼，<span>去罷</span>心悠悠。</p><p>不憐妾歲晏，千載隴西頭。以茲常惕惕，百慮恆盈積。</p><p>由來共結褵，幾人同匪石。故歲雕樑燕，雙去今來只。</p><p>今日玉庭梅，朝紅暮成碧。碧榮始芬敷，黃葉已淅瀝。</p><p>何用念芳春，芳春有流易。何用重歡娛，歡娛俄慼慼。</p><p>家本巫山陽，歸去路何長。敘言情未盡，採菉已盈筐。</p><p>桑榆日映物，草色盈高岡。下有碧流水，上有丹桂香。</p><p>桂枝不須折，碧流清且潔。贈君比芳菲，受惠常不滅。</p><p>贈君淚潺湲，相思無斷絕。妾有秦家鏡，寶匣裝珠璣。</p><p>鑑來年二八，不記易陰暉。妾無光寂寂，委照影依依。</p><p>今日持為贈，相識莫相違。</p><p>卷26_89「雜曲歌辭。定情樂」施肩吾</p><p>敢嗟君不憐，自是命不諧。著破三條裾，卻還雙股釵。</p><p>卷26_90「雜曲歌辭。春江曲」郭元振</p><p>江水春沉沉，上有雙竹林。竹葉壞水色，郎亦壞人心。</p><p>卷26_91「雜曲歌辭。春江曲」張籍</p><p>春江無雲潮水平，蒲心出水鳧雛鳴。長幹夫婿愛遠行，</p><p>自染春衣縫已成。妾身生長金陵側，去年隨夫住江北。</p><p>春來未到父母家，舟小風多渡不得。欲辭舅姑先問人，</p><p>私向江頭祭水神。</p><p>卷26_92「雜曲歌辭。春江曲」王涯</p><p>搖漾越江春，相將看白蘋.歸時不覺夜，出浦月隨人。</p><p>卷26_93「雜曲歌辭。春江曲二首」張仲素</p><p>家寄徵江岸，徵人幾歲遊。不知潮水信，每日到沙頭。</p><p>乘曉南湖去，參差疊浪橫。前洲在何處，霧裡雁嚶嚶。</p><p>卷26_94「雜曲歌辭。江上曲」李嘉祐</p><p>江上澹澹芙蓉花，江口蛾眉獨浣紗。可憐應是陽臺女，</p><p>坐對鸕鶿嬌不語。掩面羞看北地人，回首忽作空山雨。</p><p>蒼梧秋色不堪論，千載依依帝子魂。</p><p>君看峰上斑斑竹，盡是湘妃泣淚痕。</p><p>卷26_95「雜曲歌辭。桃花曲」顧況</p><p>魏帝宮人舞鳳樓，隋家天子泛龍舟。</p><p>君王夜醉春眠晏，不覺桃花逐水流。</p><p>卷26_96「雜曲歌辭。樹中草」李白</p><p>鳥銜野田草，誤入枯桑裡。客土植危根，逢春猶不死。</p><p>草木雖無情，因依尚可生。如何同枝葉，各自有枯榮。</p><p>卷26_97「雜曲歌辭。樹中草」張祜</p><p>青青樹中草，託根非不危。草生樹卻死，榮枯君可知。</p><p>卷26_98「雜曲歌辭。春遊吟」李章</p><p>初春遍芳甸，千里靄盈矚。美人摘新英，步步玩春綠。</p><p>所思杳何處，宛在吳江曲。可憐不得共芳菲，</p><p>日暮歸來淚滿衣。</p><p>卷26_99「雜曲歌辭。春遊樂」施肩吾</p><p>一年三百六十日，賞心那似春中物。</p><p>草迷曲塢花滿園，東家少年西家出。</p><p>卷26_100「雜曲歌辭。春遊樂二首」李端</p><p>遊童蘇合帶，倡女蒲葵扇。初日映城時，相思忽相見。</p><p>褰裳踏露草，理鬢回花面。薄暮不同歸，留情此芳甸。</p><p>柘彈連錢馬，銀鉤妥墮鬟。採桑春陌上，踏草夕陽間。</p><p>意合辭先露，心誠貌卻閒。明朝若相憶，雲雨出巫山。</p><p>卷26_101「雜曲歌辭。春遊曲三首」張仲素</p><p>煙柳飛輕絮，風榆落小錢。濛濛百花裡，羅綺競鞦韆。</p><p>騁望登香閣，爭高下砌臺。林間踏青去，席上意錢來。</p><p>行樂三春節，林花百和香。當年重意氣，先佔鬥雞場。</p><p>卷26_102「雜曲歌辭。樂府二首」劉言史</p><p>花頷紅鬃一向偏，綠槐香陌欲朝天。</p><p>仍嫌眾裡嬌行疾，傍鐙深藏白玉鞭。</p><p>噴珠團香小桂條，玉鞭兼賜霍嫖姚。</p><p>弄影便從天禁出，碧蹄聲碎五門橋。</p><p>卷26_103「雜曲歌辭。樂府」顧況</p><p>暖谷春光至，宸遊近甸榮。雲隨天仗轉，風入御簾輕。</p><p>翠蓋浮佳氣，朱樓倚太清。朝臣冠劍退，宮女管絃迎。</p><p>細草承雕輦，繁花入幔城。文房開聖藻，武衛宿天營。</p><p>玉醴隨觴至，銅壺逐漏行。五星含土德，萬姓徹中聲。</p><p>親祀先崇典，躬推示勸耕。國風新正樂，農器近消兵。</p><p>道德關河固，刑章日月明。野人同鳥獸，率舞感昇平。</p><p>卷26_104「雜曲歌辭。樂府」權德輿</p><p>光風澹盪百花吐，樓上朝朝學歌舞。身年二八婿侍中，</p><p>幼妹承恩兄尚主。綠窗珠箔繡鴛鴦，侍婢先焚百和香。</p><p>鶯啼日出不知曙，寂寂羅幃春夢長。</p><p>卷26_105「雜曲歌辭。樂府三首」孟郊</p><p>蓮子不可得，荷花生水中。猶勝道傍柳，無事蕩春風。</p><p>淥萍與荷葉，同此一水中。風吹荷葉在，淥萍西復東。</p><p>蓮花未開時，苦心終日卷。春水徒盪漾，荷花未開展。</p><p>卷26_106「雜曲歌辭。樂府」陸長源</p><p>芙蓉初出水，菡萏露中花。風吹著枯木，無奈值空槎。</p><p>卷26_107「雜曲歌辭。雜曲」王勃</p><p>智瓊神女，來訪文君。蛾眉始約，羅袖初薰。歌齊曲韻，</p><p>舞亂行分。若向陽臺薦枕，何啻得勝朝雲。</p><p>卷26_108「雜曲歌辭。古曲五首」施肩吾</p><p>可憐江北女，慣唱江南曲。搖盪木蘭舟，雙鳧不成浴。</p><p>郎為匕上香，妾為籠上灰。歸時雖暖熱，去罷生塵埃。</p><p>夜裁鴛鴦綺，朝織蒲桃綾。欲試一寸心，待縫三尺冰。</p><p>憐時魚得水，怨罷商與參。不如山支子，卻解結同心。</p><p>紅顏感暮花，白日同流水。思君如孤燈，一夜一心死。</p><p>卷26_109「雜曲歌辭。高句麗」李白</p><p>金花折風帽，白馬小遲迴。翩翩舞廣袖，似鳥海東來。</p><p>卷26_110「雜曲歌辭。摩多樓子」李賀</p><p>玉塞去金人，二萬四千裡。風吹沙作雲，一時渡遼水。</p><p>天白水如練，甲絲雙串斷。行行莫苦辛，城月猶殘半。</p><p class=ql-align-center>曉氣朔煙上，趢趗胡馬蹄。行人聽水別，隔隴長東西。</p><h1 class=ql-align-center><strong>卷027雜曲歌辭</strong></h1><p>卷二十七</p><p>卷27_1「雜曲歌辭。遼東行」王建</p><p>遼東萬里遼水曲，古戍無城復無屋。黃雲蓋地雪作山，</p><p>不惜黃金買衣服。戰回各自收弓箭，正西回面家鄉遠。</p><p>年年郡縣送徵人，將與遼東作丘阪。寧為草木鄉中生，</p><p>有身不向遼東行。</p><p>卷27_2「雜曲歌辭。渡遼水」王建</p><p>渡遼水，此去咸陽五千裡。來時父母知隔生，</p><p>重著衣裳如送死。亦有白骨歸咸陽，營家各與題本鄉。</p><p>身在應無回渡日，駐馬相看遼水傍。</p><p>卷27_3「雜曲歌辭。昔昔鹽。垂柳覆金堤」趙嘏</p><p>新年垂柳色，嫋嫋對空閨。不畏芳菲好，自緣離別啼。</p><p>因風飄玉戶，向日映金堤。驛使何時度，還將贈隴西。</p><p>卷27_4「雜曲歌辭。昔昔鹽。蘼蕪葉復齊」趙嘏</p><p>提筐紅葉下，度日採蘼蕪。掬翠香盈袖，看花憶故夫。</p><p>葉齊誰復見，風暖恨偏孤。一被春光累，容顏與昔殊。</p><p>卷27_5「雜曲歌辭。昔昔鹽。水溢芙蓉沼」趙嘏</p><p>淥沼春光後，青青草色濃。綺羅驚翡翠，暗粉妒芙蓉。</p><p>雲遍窗前見，荷翻鏡裡逢。將心託流水，終日渺無從。</p><p>卷27_6「雜曲歌辭。昔昔鹽。花飛桃李蹊」趙嘏</p><p>遠期難可託，桃李自依依。花徑無容跡，戎裘未下機。</p><p>隨風開又落，度日掃還飛。欲折枝枝贈，那知歸不歸。</p><p>卷27_7「雜曲歌辭。昔昔鹽。採桑秦氏女」趙嘏</p><p>南陌採桑出，誰知妾姓秦。獨憐傾國貌，不負早鶯春。</p><p>珠履蕩花溼，龍鉤折桂新。使君那駐馬，自有侍中人。</p><p>卷27_8「雜曲歌辭。昔昔鹽。織錦竇家妻」趙嘏</p><p>當年誰不羨，分作竇家妻。錦字行行苦，羅帷日日啼。</p><p>豈知登隴遠，只恨下機迷。直候陽關使，殷勤寄海西。</p><p>卷27_9「雜曲歌辭。昔昔鹽。關山別蕩子」趙嘏</p><p>那堪聞蕩子，迢遞涉關山。腸為馬嘶斷，衣從淚滴斑。</p><p>愁看塞上路，詎惜鏡中顏。儻見徵西雁，應傳一字還。</p><p>卷27_10「雜曲歌辭。昔昔鹽。風月守空閨」趙嘏</p><p>良人猶遠戍，耿耿夜閨空。繡戶流宵月，羅帷坐曉風。</p><p>魂飛沙帳北，腸斷玉關中。尚自無消息，錦衾那得同。</p><p>卷27_11「雜曲歌辭。昔昔鹽。恆斂千金笑」趙嘏</p><p>玉顏恆自斂，羞出鏡臺前。早惑陽城客，今悲華錦筵。</p><p>從軍人更遠，投喜鵲空傳。夫婿交河北，迢迢路幾千。</p><p>卷27_12「雜曲歌辭。昔昔鹽。長垂雙玉啼」趙嘏</p><p>雙雙紅淚墮，度日暗中啼。雁出居延北，人猶遼海西。</p><p>向燈垂玉枕，對月灑金閨。不惜羅衣溼，惟愁歸意迷。</p><p>卷27_13「雜曲歌辭。昔昔鹽。蟠龍隨鏡隱」趙嘏</p><p>鸞鏡無由照，蛾眉豈忍看。不知愁發換，空見隱龍蟠。</p><p>那愜紅顏改，偏傷白日殘。今朝窺玉匣，雙淚落闌干。</p><p>卷27_14「雜曲歌辭。昔昔鹽。綵鳳逐帷低」趙嘏</p><p>巧繡雙飛鳳，朝朝伴下帷。春花那見照，暮色已頻欺。</p><p>欲卷思君處，將啼裛淚時。何年征戍客，傳語報佳期。</p><p>卷27_15「雜曲歌辭。昔昔鹽。驚魂同夜鵲」趙嘏</p><p>萬里無人見，眾情難與論。思君常入夢，同鵲屢驚魂。</p><p>孤寢紅羅帳，雙啼玉箸痕。妾心甘自保，豈復暫忘恩。</p><p>卷27_16「雜曲歌辭。昔昔鹽。倦寢聽晨雞」趙嘏</p><p>去去邊城騎，愁眠掩夜閨。披衣窺落月，拭淚待鳴雞。</p><p>不憤連年別，那堪長夜啼。功成應自恨，早晚發遼西。</p><p>卷27_17「雜曲歌辭。昔昔鹽。暗牖懸蛛網」趙嘏</p><p>暗中蛛網織，歷亂綺窗前。萬里終無信，一條徒自懸。</p><p>分從珠露滴，愁見隙風牽。妾意何聊賴，看看劇斷絃。</p><p>卷27_18「雜曲歌辭。昔昔鹽。空梁落燕泥」趙嘏</p><p>春至今朝燕，花時伴獨啼。飛斜珠箔隔，語近畫樑低。</p><p>帷卷閒窺戶，床空暗落泥。誰能長對此，雙去復雙棲。</p><p>卷27_19「雜曲歌辭。昔昔鹽。前年過代北」趙嘏</p><p>代北幾千裡，前年又復經。燕山雲自合，胡塞草應青。</p><p>鐵馬喧鼙鼓，蛾眉怨錦屏。不知羌笛曲，掩淚若為聽。</p><p>卷27_20「雜曲歌辭。昔昔鹽。今歲往遼西」趙嘏</p><p>萬里飛書至，聞君已渡遼。只諳新別苦，忘卻舊時嬌。</p><p>烽戍年將老，紅顏日向凋。胡沙兼漢苑，相望幾迢迢。</p><p>卷27_21「雜曲歌辭。昔昔鹽。一去無還意」趙嘏</p><p>良人徵絕域，一去不言還。百戰攻胡虜，三冬阻玉關。</p><p>蕭蕭邊馬思，獵獵戍旗閒。獨把千重恨，連年未解顏。</p><p>卷27_22「雜曲歌辭。昔昔鹽。那能惜馬蹄」趙嘏</p><p>雲中路杳杳，江畔草萋萋。妾久垂珠淚，君何惜馬蹄。</p><p>邊風悲曉角，營月怨春鼙。未道休徵戰，愁眉又復低。</p><p>卷27_23「雜曲歌辭。水調歌第一」</p><p>平沙落日大荒西，隴上明星高復低。</p><p>孤山幾處看烽火，壯士連營候鼓鼙。</p><p>卷27_24「雜曲歌辭。水調歌第二」</p><p>猛將關西意氣多，能騎駿馬弄雕戈。</p><p>金鞍寶鉸精神出，笛倚新翻水調歌。</p><p>卷27_25「雜曲歌辭。水調歌第三」</p><p>王孫別上綠珠輪，不羨名公樂此身。</p><p>戶外碧潭春洗馬，樓前紅燭夜迎人。</p><p>卷27_26「雜曲歌辭。水調歌第四」</p><p>隴頭一段氣長秋，舉目蕭條總是愁。</p><p>只為徵人多下淚，年年添作斷腸流。</p><p>卷27_27「雜曲歌辭。水調歌第五」</p><p>雙帶仍分影，同心巧結香。不應須換彩，意欲媚濃妝。</p><p>卷27_28「雜曲歌辭。入破第一」</p><p>細草河邊一雁飛，黃龍關裡掛戎衣。</p><p>為受明王恩寵甚，從事經年不復歸。</p><p>卷27_29「雜曲歌辭。入破第二」</p><p>錦城絲管日紛紛，半入江風半入雲。</p><p>此曲只應天上去，人間能得幾回聞。</p><p>卷27_30「雜曲歌辭。入破第三」</p><p>昨夜遙歡出建章，今朝綴賞度昭陽。</p><p>傳聲莫閉黃金屋，為報先開白玉堂。</p><p>卷27_31「雜曲歌辭。入破第四」</p><p>日晚笳聲咽戍樓，隴雲漫漫水東流。</p><p>行人萬里向西去，滿目關山空恨愁。</p><p>卷27_32「雜曲歌辭。入破第五」</p><p>千年一遇聖明朝，願對君王舞細腰。</p><p>乍可當熊任生死，誰能伴鳳上雲霄。</p><p>卷27_33「雜曲歌辭。第六徹」</p><p>閨燭無人影，羅屏有夢魂。近來音耗絕，終日望君門。</p><p>卷27_34「雜曲歌辭。水調」吳融</p><p>鑿河千里走黃沙，浮殿西來動日華。</p><p>可道新聲是亡國，且貪惆悵後庭花。</p><p>卷27_35「雜曲歌辭。堂堂」李義府</p><p>鏤月成歌扇，裁雲作舞衣。自憐迴雪影，好取洛川歸。</p><p>懶正鴛鴦被，羞褰玳瑁床。春風別有意，密處也尋香。</p><p>卷27_36「雜曲歌辭。堂堂」李義府</p><p>堂堂復堂堂，紅脫梅灰香。十年粉蠹生畫樑，</p><p>飢蟲不食推碎黃。蕙花已老桃葉長，禁院懸簾隔御光。</p><p>華清源中iJ石湯，裴回百鳳隨君王。</p><p>卷27_37「雜曲歌辭。涼州歌第一」</p><p>漢家宮裡柳如絲，上苑桃花連碧池。</p><p>聖壽已傳千歲酒，天文更賞百僚詩。</p><p>卷27_38「雜曲歌辭。涼州歌第二」</p><p>朔風吹葉雁門秋，萬里煙塵昏戍樓。</p><p>征馬長思青海北，胡笳夜聽隴山頭。</p><p>卷27_39「雜曲歌辭。涼州歌第三」</p><p>開篋淚沾襦，見君前日書。夜臺空寂寞，猶見紫雲車。</p><p>卷27_40「雜曲歌辭。排遍第一」</p><p>三秋陌上早霜飛，羽獵平田淺草齊。</p><p>錦背蒼鷹初出按，五花驄馬喂來肥。</p><p>卷27_41「雜曲歌辭。排遍第二」</p><p>鴛鴦殿裡笙歌起，翡翠樓前出舞人。</p><p>喚上紫微三五夕，聖明方壽一千春。</p><p>卷27_42「雜曲歌辭。涼州詞」耿湋</p><p>國使翩翩隨旆旌，隴西岐路足荒城。</p><p>氈裘牧馬胡雛小，日暮蕃歌三兩聲。</p><p>卷27_43「雜曲歌辭。涼州詞」張籍</p><p>邊城暮雨雁飛低，蘆筍初生漸欲齊。</p><p>無數鈴聲遙過磧，應馱白練到安西。</p><p>古鎮城門白磧開，胡兵往往傍沙堆。</p><p>巡邊使客行應早，每待平安火到來。</p><p>鳳林關裡水東流，白草黃榆六十秋。</p><p>邊將皆承主恩澤，無人解道取涼州。</p><p>卷27_44「雜曲歌辭。涼州詞」薛逢</p><p>昨夜蕃兵報國仇，沙州都護破涼州。</p><p>黃河九曲今歸漢，塞外縱橫戰血流。</p><p>卷27_45「雜曲歌辭。太和第一」</p><p>國門卿相舊山莊，聖主移來宴綠芳。</p><p>簾外輾為車馬路，花間踏出舞人場。</p><p>卷27_46「雜曲歌辭。太和第二」</p><p>國鳥尚含天樂轉，寒風猶帶御衣香。</p><p>為報碧潭明月夜，會須留賞待君王。</p><p>卷27_47「雜曲歌辭。太和第三」</p><p>庭前鵲繞相思樹，井上鶯歌爭刺桐。</p><p>含情少婦悲春草，多是良人學轉蓬。</p><p>卷27_48「雜曲歌辭。太和第四」</p><p>塞北江南共一家，何須淚落怨黃沙。</p><p>春酒半酣千日醉，庭前還有落梅花。</p><p>卷27_49「雜曲歌辭。太和第五徹」</p><p>我皇膺運太平年，四海朝宗會百川。</p><p>自古幾多明聖主，不如今帝勝堯天。</p><p>卷27_50「雜曲歌辭。伊川歌第一」</p><p>秋風明月獨離居，蕩子從戎十載餘。</p><p>徵人去日殷勤屬，歸雁來時數寄書。</p><p>卷27_51「雜曲歌辭。伊川歌第二」</p><p>彤闈曉闢萬鞍回，玉輅春遊薄晚開。</p><p>渭北清光搖草樹，州南嘉景入樓臺。</p><p>卷27_52「雜曲歌辭。伊川歌第三」</p><p>聞道黃花戍，頻年不解兵。可憐閨裡月，偏照漢家營。</p><p>卷27_53「雜曲歌辭。伊川歌第四」</p><p>千里東歸客，無心憶舊遊。掛帆遊白水，高枕到青州。</p><p>卷27_54「雜曲歌辭。伊川歌第五」</p><p>桂殿江烏對，雕屏海燕重。只應多釀酒，醉罷樂高鍾。</p><p>卷27_55「雜曲歌辭。入破第一」</p><p>千門今夜曉初晴，萬里天河徹帝京。</p><p>璨璨繁星駕秋色，稜稜霜氣韻鐘聲。</p><p>卷27_56「雜曲歌辭。入破第二」</p><p>長安二月柳依依，西出流沙路漸微。</p><p>閼氏山上春光少，相府庭邊驛使稀。</p><p>卷27_57「雜曲歌辭。入破第三」</p><p>三秋大漠冷溪山，八月嚴霜變草顏。</p><p>卷旆風行宵渡磧，銜枚電掃曉應還。</p><p>卷27_58「雜曲歌辭。入破第四」</p><p>行樂三陽早，芳菲二月春。閨中紅粉態，陌上看花人。</p><p>卷27_59「雜曲歌辭。入破第五」</p><p>君住孤山下，煙深夜徑長。轅門渡綠水，遊苑繞垂楊。</p><p>卷27_60「雜曲歌辭。陸州歌第一」</p><p>分野中峰變，陰晴眾壑殊。欲投人處宿，隔浦問樵夫。</p><p>卷27_61「雜曲歌辭。陸州歌第二」</p><p>共得煙霞徑，東歸山水遊。蕭蕭望林夜，寂寂坐中秋。</p><p>卷27_62「雜曲歌辭。陸州歌第三」</p><p>香氣傳空滿，妝花映薄紅。歌聲天仗外，舞態御樓中。</p><p>卷27_63「雜曲歌辭。排遍第一」</p><p>樹發花如錦，鶯啼柳若絲。更逢歡宴地，愁見別離時。</p><p>卷27_64「雜曲歌辭。排遍第二」</p><p>明月照秋葉，西風響夜砧。強言徒自亂，往事不堪尋。</p><p>卷27_65「雜曲歌辭。排遍第三」</p><p>坐對銀釭曉，停留玉箸痕。君門常不見，無處謝前恩。</p><p>卷27_66「雜曲歌辭。排遍第四」</p><p>曙月當窗滿，徵人出塞遙。畫樓終日閉，清管為誰調。</p><p>卷27_67「雜曲歌辭。簇拍陸州」</p><p>西去輪臺萬里餘，故鄉音耗日應疏。</p><p>隴山鸚鵡能言語，為報閨人數寄書。</p><p>卷27_68「雜曲歌辭。石州」</p><p>自從君去遠巡邊，終日羅幃獨自眠。看花情轉切，</p><p>攬鏡淚如泉。一自離君後，啼多雙臉穿。</p><p>何時狂虜滅，免得更留連。</p><p>卷27_69「雜曲歌辭。蓋羅縫」</p><p>秦時明月漢時關，萬里徵人尚未還。</p><p>但願龍庭神將在，不教胡馬渡陰山。</p><p>音書杜絕白狼西，桃李無顏黃鳥啼。</p><p>寒鳥春深歸去盡，出門腸斷草萋萋。</p><p>卷27_70「雜曲歌辭。雙帶子」</p><p>私言切語誰人會，海燕雙飛繞畫樑。</p><p>君學秋胡不相識，妾亦無心去採桑。</p><p>卷27_71「雜曲歌辭。崑崙子」</p><p>揚子譚經去，淮王載酒過。醉來啼鳥喚，坐久落花多。</p><p>卷27_72「雜曲歌辭。祓禊曲」</p><p>昨見春條綠，那知秋葉黃。蟬聲猶未斷，寒雁已成行。</p><p>金谷園中柳，春來已舞腰。那堪好風景，獨上洛陽橋。</p><p>何處堪愁思，花間長樂宮。君王不重客，泣淚向春風。</p><p>卷27_73「雜曲歌辭。上巳樂」張祜</p><p>猩猩血彩系頭標，天上齊聲舉畫橈。</p><p>卻是內人爭意切，六宮羅袖一時招。</p><p>卷27_74「雜曲歌辭。穆護砂」</p><p>玉管朝朝弄，清歌日日新。折花當驛路，寄與隴頭人。</p><p>卷27_75「雜曲歌辭。思歸樂」</p><p>晚日催弦管，春風入綺羅。杏花如有意，偏落舞衫多。</p><p>萬里春應盡，三江雁亦稀。連天漢水廣，孤客未言歸。</p><p>卷27_76「雜曲歌辭。金殿樂」</p><p>入夜秋砧動，千門起四鄰。不緣樓上月，應為隴頭人。</p><p>卷27_77「雜曲歌辭。胡渭州」</p><p>亭亭孤月照行舟，寂寂長江萬里流。</p><p>鄉國不知何處是，雲山漫漫使人愁。</p><p>楊柳千尋色，桃花一苑芳。風吹入簾裡，惟有惹衣香。</p><p>卷27_78「雜曲歌辭。戎渾」</p><p>風勁角弓鳴，將軍獵渭城。草枯鷹眼疾，雪盡馬蹄輕。</p><p>卷27_79「雜曲歌辭。牆頭花」</p><p>蟋蟀鳴洞房，梧桐落金井。為君裁舞衣，天寒剪刀冷。</p><p>妾有羅衣裳，秦王在時作。為舞春風多，秋來不堪著。</p><p>卷27_80「雜曲歌辭。採桑」</p><p>自古多征戰，由來尚甲兵。長驅千里去，一舉兩蕃平。</p><p>按劍從沙漠，歌謠滿帝京。寄言天下將，須立武功名。</p><p>卷27_81「雜曲歌辭。楊下采桑」</p><p>飛絲惹綠塵，軟葉對孤輪。今朝入園去，物色強看人。</p><p>卷27_82「雜曲歌辭。破陣樂」</p><p>秋來四面足風沙，塞外徵人暫別家。</p><p>千里不辭行路遠，時光早晚到天涯。</p><p>漢兵出頓金微，照日明光鐵衣。百里火幡焰焰，</p><p>千行雲騎騑騑.蹙踏遼河自竭，鼓譟燕山可飛。</p><p>正屬四方朝賀，端知萬舞皇威。</p><p>少年膽氣凌雲，共許驍雄出群。匹馬城南挑戰，</p><p>單刀薊北從軍。一鼓鮮卑送款，五餌單于解紛。</p><p>誓欲成名報國，羞將開口論勳。</p><p>卷27_83「雜曲歌辭。戰勝樂」</p><p>百戰得功名，天兵意氣生。三邊永不戰，此是我皇英。</p><p>卷27_84「雜曲歌辭。劍南臣」</p><p>不分君恩斷，觀妝視鏡中。容華尚春日，嬌愛已秋風。</p><p>枕蓆臨窗曉，屏帷對月空。年年後庭樹，芳悴在深宮。</p><p>卷27_85「雜曲歌辭。徵步郎」</p><p>塞外虜塵飛，頻年度磧西。死生隨玉劍，辛苦向金微。</p><p>卷27_86「雜曲歌辭。嘆疆場」</p><p>聞道行人至，妝梳對鏡臺。淚痕猶尚在，笑靨自然開。</p><p>卷27_87「雜曲歌辭。塞姑」</p><p>昨日盧梅塞口，整見諸人鎮守。</p><p>都護三年不歸，折盡江邊楊柳。</p><p>卷27_88「雜曲歌辭。水鼓子」</p><p>雕弓白羽獵初回，薄夜牛羊復下來。</p><p>夢水河邊秋草合，黑山峰外陣雲開。</p><p>卷27_89「雜曲歌辭。婆羅門」</p><p>回樂峰前沙似雪，受降城外月如霜。</p><p>不知何處吹蘆管，一夜徵人盡望鄉。</p><p>卷27_90「雜曲歌辭。浣沙女」</p><p>南陌春風早，東鄰去日斜。千花開瑞錦，香撲美人車。</p><p>長樂青門外，宜春小苑東。樓開萬戶上，人向百花中。</p><p>卷27_91「雜曲歌辭。鎮西」</p><p>天邊物色更無春，只有羊群與馬群。</p><p>誰家營裡吹羌笛，哀怨教人不忍聞。</p><p>歲去年來拜聖朝，更無山闕對溪橋。</p><p>九門楊柳渾無半，猶自千條與萬條。</p><p>卷27_92「雜曲歌辭。回紇」</p><p>曾聞瀚海使難通，幽閨少婦罷裁縫。緬想邊庭征戰苦，</p><p>誰能對鏡治愁容。久戍人將老，須臾變作白頭翁。</p><p>卷27_93「雜曲歌辭。長命女」</p><p>雲送關西雨，風傳渭北秋。孤燈然客夢，寒杵搗鄉愁。</p><p>卷27_94「雜曲歌辭。醉公子」</p><p>昨日春園飲，今朝倒接z5.誰人扶上馬，不省下樓時。</p><p>卷27_21「雜曲歌辭。一片子」</p><p>柳色青山映，梨花雪鳥藏。綠窗桃李下，閒坐嘆春芳。</p><p>卷27_22「雜曲歌辭。甘州」</p><p>欲使傳消息，空書意不任。寄君明月鏡，偏照故人心。</p><p>卷27_23「雜曲歌辭。濮陽女」</p><p>雁來書不至，月照獨眠房。賤妾多愁思，不堪秋夜長。</p><p>卷27_24「雜曲歌辭。相府蓮」</p><p>夜聞鄰婦泣，切切有餘哀。即問緣何事，徵人戰未回。</p><p>卷27_25「雜曲歌辭。簇拍相府蓮」</p><p>莫以今時寵，寧無舊日恩。看花滿眼淚，不共楚王言。</p><p>閨燭無人影，羅屏有夢魂。近來音耗絕，終日望應門。</p><p>卷27_26「雜曲歌辭。離別難」</p><p>此別難重陳，花深復變人。來時梅覆雪，去日柳含春。</p><p>物候催行客，歸途淑氣新。剡川今已遠，魂夢暗相親。</p><p>卷27_27「雜曲歌辭。離別難」白居易</p><p>綠楊陌上送行人，馬去車回一望塵。</p><p>不覺別時紅淚盡，歸來無淚可沾巾。</p><p>卷27_28「雜曲歌辭。山鷓鴣」</p><p>玉關征戍久，空閨人獨愁。寒露溼青苔，別來蓬鬢秋。</p><p>人坐青樓晚，鶯語百花時。愁人多自老，腸斷君不知。</p><p>卷27_29「雜曲歌辭。鷓鴣詞」李益</p><p>湘江斑竹枝，錦翼鷓鴣飛。處處湘陰合，郎從何處歸。</p><p>卷27_30「雜曲歌辭。鷓鴣詞」李涉</p><p>湘江煙水深，沙岸隔楓林。何處鷓鴣飛，日斜斑竹陰。</p><p>二女虛垂淚，三閭枉自沉。惟有鷓鴣鳥，獨傷行客心。</p><p>越岡連越井，越鳥更南飛。何處鷓鴣啼，夕煙東嶺歸。</p><p>嶺頭行人少，天涯北客稀。鷓鴣啼別處，相對淚沾衣。</p><p>卷27_31「雜曲歌辭。樂世」白居易</p><p>管急絲繁拍漸稠，綠腰宛轉曲終頭。</p><p>誠知樂世聲聲樂，老病人聽未免愁。</p><p>卷27_32「雜曲歌辭。急樂世」白居易</p><p>正抽碧線繡紅羅，忽聽黃鶯斂翠蛾。</p><p>秋思冬愁春恨望，大都不得意時多。</p><p>卷27_33「雜曲歌辭。何滿子」白居易</p><p>世傳滿子是人名，臨就刑時曲始成。</p><p>一曲四詞歌八疊，從頭便是斷腸聲。</p><p>卷27_34「雜曲歌辭。何滿子」薛逢</p><p>繫馬宮槐老，持懷店菊黃。故交今不見，流恨滿川光。</p><p>卷27_35「雜曲歌辭。清平調」李白</p><p>雲想衣裳花想容，春風拂檻露華濃。</p><p>若非群玉山頭見，會向瑤臺月下逢。</p><p>一枝紅豔露凝香，雲雨巫山枉斷腸。</p><p>借問漢宮誰得似，可憐飛燕倚新妝。</p><p>名花傾國兩相歡，長得君王帶笑看。</p><p>解釋春風無限恨，沉香亭北倚闌干。</p><p>卷27_36「雜曲歌辭。回波樂」李景伯</p><p>回波爾時酒卮，微臣職在箴規。</p><p>侍宴既過三爵，喧譁竊恐非儀。</p><p>卷27_37「雜曲歌辭。聖明樂」張仲素</p><p>玉帛殊方至，歌鐘比屋聞。華夷今一貫，同賀聖明君。</p><p>九陌祥煙合，千春瑞月明。宮花將苑柳，先發鳳凰城。</p><p>卷27_38「雜曲歌辭。聖明樂」令狐楚</p><p>海浪恬丹徼，邊塵靖黑山。從今萬里外，不復鎮蕭關。</p><p>卷27_39「雜曲歌辭。大酺樂（商調曲）」</p><p>淚滴珠難盡，容殘玉易銷。儻隨明月去，莫道夢魂遙。</p><p>卷27_40「雜曲歌辭。大酺樂」杜審言</p><p>聖後乘乾日，皇明御歷辰。紫宮初啟坐，蒼璧正臨春。</p><p>雷雨垂膏澤，金錢賜下人。詔酺歡賞遍，交泰睹惟新。</p><p>毗陵震澤九州通，士女歡娛萬國同。伐鼓撞鐘驚海上，</p><p>新妝袨服照江東。梅花落處疑殘雪，柳葉開時任好風。</p><p>大德不官逢道泰，天長地久屬年豐。</p><p>卷27_41「雜曲歌辭。大酺樂」張祜</p><p>車駕東來值太平，大酺三日洛陽城。</p><p>小兒一伎竿頭絕，天下傳呼萬歲聲。</p><p>紫陌酺歸日欲斜，紅塵開路薛王家。</p><p>雙鬟前說樓前鼓，兩伎爭輪好結花。</p><p>卷27_42「雜曲歌辭。千秋樂」張祜</p><p>八月平時花萼樓，萬方同樂奏千秋。</p><p>傾城人看長竿出，一伎初成趙解愁。</p><p>卷27_43「雜曲歌辭。火鳳辭」李百藥</p><p>歌聲扇裡出，妝影扇中輕。未能令掩笑，何處欲鄣聲。</p><p>知音自不惑，得念是分明。莫見雙嚬斂，疑人含笑情。</p><p>佳人靚晚妝，清唱動蘭房。影入含風扇，聲飛照日樑。</p><p>嬌嚬眉際斂，逸韻口中香。自有橫陳分，應憐秋夜長。</p><p>卷27_44「雜曲歌辭。熱戲樂」張祜</p><p>熱戲爭心劇火燒，銅槌暗執不相饒。</p><p>上皇失喜寧王笑，百尺幢竿果動搖。</p><p>卷27_45「雜曲歌辭。春鶯囀」張祜</p><p>興慶池南柳未開，太真先把一枝梅。</p><p>內人已唱春鶯囀，花下傞傞軟舞來。</p><p>卷27_46「雜曲歌辭。達摩支」溫庭筠</p><p>搗麝成塵香不滅，拗蓮作寸絲難絕。紅淚文姬洛水春，</p><p>白頭蘇武天山雪。君不見無愁高緯花漫漫，</p><p>漳浦宴餘清露寒。一旦臣僚共囚虜，欲吹羌管先汍瀾。</p><p>舊臣頭鬢霜華早，可惜雄心醉中老。萬古春歸夢不歸，</p><p>鄴城風雨連天草。</p><p>卷27_47「雜曲歌辭。如意娘」武則天</p><p>看朱成碧思紛紛，憔悴支離為憶君。</p><p>不信比來長下淚，開箱驗取石榴裙。</p><p>卷27_48「雜曲歌辭。雨霖鈴」張祜</p><p>雨霖鈴夜卻歸秦，猶是張徽一曲新。</p><p>長說上皇垂淚教，月明南內更無人。</p><p>卷27_49「雜曲歌辭。桂花曲」</p><p>可憐天上桂花孤，試問姮娥更要無。</p><p>月宮幸有閒田地，何不中央種兩株。</p><p>卷27_50「雜曲歌辭。渭城曲」王維</p><p>渭城朝雨浥輕塵，客舍青青柳色春。</p><p>勸君更盡一杯酒，西出陽關無故人。</p><div class=pgc-img><img alt="全唐詩 《共計900卷》（26——27卷）" onerror=errorimg.call(this); src=http://p3.pstatp.com/large/pgc-image/e913fabd7dff4d279607e4a720f31938><p class=pgc-img-caption></p></div><h1 class=ql-align-center><br></h1><div class=pgc-img><img alt="全唐詩 《共計900卷》（26——27卷）" onerror=errorimg.call(this); src=http://p9.pstatp.com/large/pgc-image/70ded587d05743f28036523ab66552d3><p class=pgc-img-caption></p></div></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/183c2bae.html alt="全唐詩 《共計900卷》（237——238卷）(錢起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../tw/%E7%A7%91%E5%AD%B8/183c2bae.html title="全唐詩 《共計900卷》（237——238卷）(錢起大全1)">全唐詩 《共計900卷》（237——238卷）(錢起大全1)</a></li><hr><li><a href=../../tw/%E9%81%8A%E6%88%B2/cba7f9dd.html alt="全唐詩 （共計900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../tw/%E9%81%8A%E6%88%B2/cba7f9dd.html title="全唐詩 （共計900卷）（1——4卷）">全唐詩 （共計900卷）（1——4卷）</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/19c92b6.html alt="全唐詩 《共計900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../tw/%E9%81%8A%E6%88%B2/19c92b6.html title="全唐詩 《共計900卷》（87——91卷）">全唐詩 《共計900卷》（87——91卷）</a></li><hr><li><a href=../../tw/%E9%81%8A%E6%88%B2/e8a7f22.html alt="全唐詩 《共計900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../tw/%E9%81%8A%E6%88%B2/e8a7f22.html title="全唐詩 《共計900卷》（294——298卷）">全唐詩 《共計900卷》（294——298卷）</a></li><hr><li><a href=../../tw/%E9%81%8A%E6%88%B2/c7c2f74.html alt="全唐詩 《共計900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../tw/%E9%81%8A%E6%88%B2/c7c2f74.html title="全唐詩 《共計900卷》（202——206卷）">全唐詩 《共計900卷》（202——206卷）</a></li><hr><li><a href=../../tw/%E9%81%8A%E6%88%B2/aacd33c.html alt="全唐詩 《共計900卷》（139——143卷）  王昌齡大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../tw/%E9%81%8A%E6%88%B2/aacd33c.html title="全唐詩 《共計900卷》（139——143卷）  王昌齡大全">全唐詩 《共計900卷》（139——143卷） 王昌齡大全</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>