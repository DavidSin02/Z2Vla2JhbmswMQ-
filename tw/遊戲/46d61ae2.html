<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>60位詩人，60首律詩過重陽 | 极客快訊</title><meta property="og:title" content="60位詩人，60首律詩過重陽 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/1539704911567c39be1a567"><link rel=alternate hreflang=x-default href=https://geekbank.cf/tw/%e9%81%8a%e6%88%b2/46d61ae2.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/46d61ae2.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/46d61ae2.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/46d61ae2.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/46d61ae2.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/46d61ae2.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/46d61ae2.html><link rel=canonical href=https://geekbank.cf/tw/%e9%81%8a%e6%88%b2/46d61ae2.html><meta property="article:published_time" content="2020-10-29T21:12:51+08:00"><meta property="article:modified_time" content="2020-10-29T21:12:51+08:00"><meta name=Keywords content><meta name=description content="60位詩人，60首律詩過重陽"><meta name=author content="极客快訊"><meta property="og:url" content="/tw/%E9%81%8A%E6%88%B2/46d61ae2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>60位詩人，60首律詩過重陽</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p class=ql-align-center><br></p><div class=pgc-img><img alt=60位詩人，60首律詩過重陽 onerror=errorimg.call(this); src=https://p3.pstatp.com/large/pgc-image/1539704911567c39be1a567><p class=pgc-img-caption></p></div><div class=pgc-img><img alt=60位詩人，60首律詩過重陽 onerror=errorimg.call(this); src=https://p1.pstatp.com/large/pgc-image/15397049116813a4e8f82c1><p class=pgc-img-caption></p></div><p><strong>1,九日和於使君思上京親故（唐·靈澈）</strong></p><p>清晨有高會，賓從出東方。</p><p>楚俗風煙古，汀洲草木涼。</p><p>山情來遠思，菊意在重陽。</p><p>心憶華池上，從容鴛鷺行。</p><p><strong>2,九日陪顏使君真卿登水樓（唐·皎然）</strong></p><p>重陽荊楚尚，高會此難陪。</p><p>偶見登龍客，同遊戲馬臺。</p><p>風文向水疊，雲態擁歌回。</p><p>持菊煩相問，捫襟愧不才。</p><p><strong>3，九日同盧使君幼平吳興郊外送李司倉赴選（唐·皎然）</strong></p><p>重陽千騎出，送客為踟躕。</p><p>曠野多搖落，寒山滿路隅。</p><p>晴空懸茜旆，秋色起菱湖。</p><p>幾日登司會，揚才盛五都。</p><p><strong>4，九月九日上幸慈恩寺登浮圖群臣上菊花壽酒（唐·上官婉兒）</strong></p><p>帝裡重陽節，香園萬乘來。</p><p>卻邪萸入佩，獻壽菊傳杯。</p><p>塔類承天湧，門疑待佛開。</p><p>睿詞懸日月，長得仰昭回。</p><p><strong>5，奉和九月九日登慈恩寺浮圖應制（唐·馬懷素）</strong></p><p>季月啟重陽，金輿陟寶坊。</p><p>御旗橫日道，仙塔儼雲莊。</p><p>帝蹕千官從，乾詞七曜光。</p><p>顧慚文墨職，無以頌時康。</p><p><strong>6，詠廿四氣詩 霜降九月中（唐·元稹）</strong></p><p>風捲清雲盡，空天萬里霜。</p><p>野豺先祭月，仙菊遇重陽。</p><p>秋色悲疏木，鴻鳴憶故鄉。</p><p>誰知一樽酒，能使百秋亡。</p><p><strong>7，重陽日送洛陽李丞之任（唐·方幹）</strong></p><p>為文通絕境，從宦及良辰。</p><p>洛下知名早，腰邊結綬新。</p><p>且傾浮菊酒，聊拂染衣塵。</p><p>獨恨滄州侶，愁來別故人。</p><p><strong>8，九日登高（唐·王昌齡）</strong></p><p>青山遠近帶皇州，霽景重陽上北樓。</p><p>雨歇亭皋仙菊潤，霜飛天苑御梨秋。</p><p>茱萸插鬢花宜壽，翡翠橫釵舞作愁。</p><p>謾說陶潛籬下醉，何曾得見此風流。</p><p><strong>9，婺州水館重陽日作（唐·韋莊）</strong></p><p>異國逢佳節，憑高獨苦吟。</p><p>一杯今日醉，萬里故園心。</p><p>水館紅蘭合，山城紫菊深。</p><p>白衣雖不至，鷗鳥自相尋。</p><p><strong>10，九日言懷（唐·令狐楚）</strong></p><p>二九即重陽，天清野菊黃。</p><p>近來逢此日，多是在他鄉。</p><p>晚色霞千片，秋聲雁一行。</p><p>不能高處望，恐斷老人腸。</p><p><strong>11，奉和嚴司空重陽日同崔常侍崔郎及諸公登龍山落帽臺佳宴（唐·令狐楚）</strong></p><p>謝公秋思渺天涯，蠟屐登高為菊花。</p><p>貴重近臣光綺席，笑憐從事落烏紗。</p><p>萸房暗綻紅珠朵，茗碗寒供白露芽。</p><p>詠碎龍山歸出號，馬奔流電妓奔車。</p><p><strong>12，重陽東觀席上贈侍郎張固（唐·盧順之）</strong></p><p>渡江旌旆動魚龍，令節開筵上碧峰。</p><p>翡翠巢低巖桂小，茱萸房溼露香濃。</p><p>白雲郊外無塵事，黃菊筵中盡醉容。</p><p>好是謝公高興處，夕陽歸騎出疏鬆。</p><p><strong>13，九日幸臨渭亭登高應制得開字（唐·盧藏用）</strong></p><p>上月重陽滿，中天萬乘來。</p><p>萸依佩裡發，菊向酒邊開。</p><p>聖澤煙雲動，宸文象緯回。</p><p>小臣無以荅，願奉億千杯。</p><p><strong>14，乙巳歲愚春秋四十九辭疾拜章將免左掖重陽獨登上方（唐·司空圖）</strong></p><p>雪鬢不禁鑷，知非又此年。</p><p>退居還有旨，榮路免妨賢。</p><p>落落鳴蛩鳥，晴霞度雁天。</p><p>自無佳節興，依舊菊籬邊。</p><p><strong>15，重陽山居（唐·司空圖）</strong></p><p>詩人自古恨難窮，暮節登臨且喜同。</p><p>四望交親兵亂後，一川風物笛聲中。</p><p>菊殘深處回幽蝶，陂動晴光下早鴻。</p><p>明日更期來此醉，不堪寂寞對衰翁。</p><p><strong>16，酬皇甫郎中對新菊花見憶（唐·白居易）</strong></p><p>愛菊高人吟逸韻，悲秋病客感衰懷。</p><p>黃花助興方攜酒，紅葉添愁正滿階。</p><p>居士葷腥今已斷，仙郎杯杓為誰排。</p><p>愧君相憶東籬下，擬廢重陽一日齋。</p><p><strong>17，九月八日酬皇甫十見贈（唐·白居易）</strong></p><p>君方對酒綴詩章，我正持齋坐道場。</p><p>處處追遊雖不去，時時吟詠亦無妨。</p><p>霜蓬舊鬢三分白，露菊新花一半黃。</p><p>惆悵東籬不同醉，陶家明日是重陽。</p><p><strong>18，秋晚自洞庭湖別業寄穆秀才（唐·皮日休）</strong></p><p>破村寥落過重陽，獨自攖寧葺草房。</p><p>風扯紅蕉仍換葉，雨淋黃菊不成香。</p><p>野猿偷慄重窺戶，落雁疑人更繞塘。</p><p>他日若修耆舊傳，為予添取此書堂。</p><p><strong>19，重陽日鄂城樓送屈突司直（唐·劉長卿）</strong></p><p>登高復送遠，惆悵洞庭秋。</p><p>風景同前古，雲山滿上游。</p><p>蒼蒼來暮雨，淼淼逐寒流。</p><p>今日關中事，蕭何共爾憂。</p><p><strong>20，送李休秀才歸嶺中（唐·劉滄）</strong></p><p>南泛孤舟景自饒，蒹葭汀浦晚蕭蕭。</p><p>秋風漢水旅愁起，寒木楚山歸思遙。</p><p>獨夜猿聲和落葉，晴江月色帶回潮。</p><p>故園新過重陽節，黃菊滿籬應未凋。</p><p><strong>21，閏九月九日幸總持寺登浮圖應制（唐·劉憲）</strong></p><p>重陽登閏序，上界葉時巡。</p><p>駐輦天花落，開筵妓樂陳。</p><p>城端剎柱見，雲表露盤新。</p><p>臨睨光輝滿，飛文動睿神。</p><p><strong>22，重陽日寄上饒李明府（唐·劉商）</strong></p><p>重陽秋雁未銜蘆，始覺他鄉節候殊。</p><p>旅館但知聞蟋蟀，郵童不解獻茱萸。</p><p>陶潛何處登高醉，倦客停橈一事無。</p><p>來歲公田多種黍，莫教黃菊笑楊朱。</p><p><strong>23，旅中過重陽（唐·朱慶餘）</strong></p><p>一歲重陽至，羈遊在異鄉。</p><p>登高思舊友，滿目是窮荒。</p><p>草際飛雲片，天涯落雁行。</p><p>故山籬畔菊，今日為誰黃。</p><p><strong>24，九日陪劉中丞宴昌樂寺送樑廷評（唐·朱放）</strong></p><p>獨坐三臺妙，重陽百越間。</p><p>水心觀遠俗，霜氣入秋山。</p><p>不棄遺簪舊，寧辭落帽還。</p><p>仍聞西上客，咫尺謁天顏。</p><p><strong>25，重陽日陪韋卿宴（唐·朱灣）</strong></p><p>何必龍山好，南亭賞不暌。</p><p>清規陳侯事，雅興謝公題。</p><p>入座青峰近，當軒遠樹齊。</p><p>仙家自有月，莫嘆夕陽西。</p><p><strong>26，溪亭二首 其二（唐·許渾）</strong></p><p>暖枕眠溪柳，僧齋昨夜期。</p><p>茶香秋夢後，鬆韻晚吟時。</p><p>共戲魚翻藻，爭棲鳥墜枝。</p><p>重陽應一醉，栽菊助東籬。</p><p><strong>27，和張燕公湘中九日登高（唐·陰行先）</strong></p><p>重陽初啟節，無射正飛灰。</p><p>寂寞風蟬至，連翩霜雁來。</p><p>山棠紅葉下，岸菊紫花開。</p><p>今日桓公座，多愧孟嘉才。</p><p><strong>28，對菊（唐·齊己）</strong></p><p>蝶醉風狂半折時，冷煙清露壓離披。</p><p>欲傾琥珀杯浮爾，好把茱萸朵配伊。</p><p>孔雀毛衣應者是，鳳凰金翠更無之。</p><p>何因栽向僧園裡，門外重陽過不知。</p><p><strong>29，重陽日荊州作（唐·吳融）</strong></p><p>萬里投荒已自哀，高秋寓目更徘徊。</p><p>濁醪任冷難辭醉，黃菊因暄卻未開。</p><p>上國莫歸戎馬亂，故人何在塞鴻來。</p><p>驚時感事俱無奈，不待殘陽下楚臺。</p><p><strong>30，重陽宴東觀山亭和從事盧順之（唐·張固）</strong></p><p>亂山青翠郡城東，爽節憑高一望通。</p><p>交友會時絲管合，羽觴飛處笑言同。</p><p>金英耀彩晴雲外，玉樹凝霜暮雨中。</p><p>高詠已勞潘岳思，醉歡慚道自車公。</p><p><strong>31，劉員外寄移菊（唐·李山甫）</strong></p><p>秋來緣樹復緣牆，怕共平蕪一例荒。</p><p>顏色不能隨地變，風流唯解逐人香。</p><p>煙含細葉交加碧，露拆寒英次第黃。</p><p>深謝栽培與知賞，但慚終歲待重陽。</p><p><strong>32，九日應制得歡字（唐·李嶠）</strong></p><p>令節三秋晚，重陽九日歡。</p><p>仙杯還泛菊，寶饌且調蘭。</p><p>御氣雲霄近，乘高宇宙寬。</p><p>今朝萬壽引，宜向曲中彈。</p><p><strong>33，早發（唐·李郢）</strong></p><p>野店星河在，行人道路長。</p><p>孤燈憐宿處，斜月厭新裝。</p><p>草色多寒露，蟲聲似故鄉。</p><p>清秋無限恨，殘菊過重陽。</p><p><strong>34，重陽日寄浙東諸從事（唐·李郢）</strong></p><p>野人多病門長掩，荒圃重陽菊自開。</p><p>愁裡又聞清笛怨，望中難見白衣來。</p><p>元瑜正及從軍樂，甯戚誰憐叩角哀。</p><p>紅旆紛紛碧江暮，知君醉下望鄉臺。</p><p><strong>35，九日（唐·李嘉祐）</strong></p><p>惆悵重陽日，空山野菊新。</p><p>蒹葭百戰地，江海十年人。</p><p>嘆老堪衰柳，傷秋對白蘋。</p><p>孤樓聞夕磬，塘路向城闉。</p><p><strong>36，九日送人（唐·李嘉祐）</strong></p><p>晴景應重陽，高臺愴遠鄉。</p><p>水澄千室倒，霧卷四山長。</p><p>受節人逾老，驚寒菊半黃。</p><p>席前愁此別，未別已沾裳。</p><p><strong>37，遊徐城河忽見清淮因寄趙八（唐·李嘉祐）</strong></p><p>自緣遲暮憶滄洲，翻愛南河濁水流。</p><p>初過重陽惜殘菊，行看舊浦識群鷗。</p><p>朝霞映日同歸處，暝柳搖風欲別秋。</p><p>長恨相逢即分首，含情掩淚獨回頭。</p><p><strong>38，酬晉侍御見寄（唐·李端）</strong></p><p>野客蒙詩贈，殊恩欲報難。</p><p>本求文舉識，不在子真官。</p><p>細雨雙林暮，重陽九日寒。</p><p>貧齋一叢菊，願與上賓看。</p><p><strong>39，九日五首 其一（唐·杜甫）</strong></p><p>重陽獨酌杯中酒，抱病起登江上臺。</p><p>竹葉於人既無分，菊花從此不須開。</p><p>殊方日落玄猿哭，舊國霜前白雁來。</p><p>弟妹蕭條各何往，干戈衰謝兩相催。</p><p><strong>40，秋晚早發新定（唐·杜牧）</strong></p><p>解印書千軸，重陽酒百缸。</p><p>涼風滿紅樹，曉月下秋江。</p><p>巖壑會歸去，塵埃終不降。</p><p>懸纓未敢濯，嚴瀨碧淙淙。</p><p><strong>41，過故人莊（唐·孟浩然）</strong></p><p>故人具雞黍，邀我至田家。</p><p>綠樹村邊合，青山郭外斜。</p><p>開筵面場圃，把酒話桑麻。</p><p>待到重陽日，還來就菊花。</p><p><strong>42，送韋湛判官（唐·郎士元）</strong></p><p>高閣晴江上，重陽古戍閒。</p><p>聊因送歸客，更此望鄉山。</p><p>惜別心能醉，經秋鬢自斑。</p><p>臨流興不盡，惆悵水雲間。</p><p><strong>43，漂泊（唐·鄭谷）　</strong></p><p>槿墜蓬疏池館清，日光風緒澹無情。</p><p>鱸魚斫鱠輸張翰，橘樹呼奴羨李衡。</p><p>十口漂零猶寄食，兩川消息未休兵。</p><p>黃花催促重陽近，何處登高望二京。</p><p><strong>44，秋日東郊（一作林）作（唐·皇甫冉）</strong></p><p>閒看秋水心無事，臥對寒鬆手自栽。</p><p>廬嶽高僧留偈別，茅山道士寄書來。</p><p>燕知社日辭巢去，菊為重陽冒雨開。</p><p>淺薄將何稱獻納，臨岐終日自遲迴。</p><p><strong>45，送友人如邊（唐·賈島）</strong></p><p>去日重陽後，前程菊正芳。</p><p>行車輾秋嶽，落葉墜寒霜。</p><p>雲入漢天白，風高磧色黃。</p><p>蒲輪待恐晚，求薦向諸方。</p><p><strong>46，重陽（唐·高適）</strong></p><p>節物驚心兩鬢華，東籬空繞未開花。</p><p>百年將半仕三已，五畝就荒天一涯。</p><p>豈有白衣來剝啄，一從烏帽自攲斜。</p><p>真成獨坐空搔首，門柳蕭蕭噪暮鴉。</p><p><strong>47，社後（唐·韓偓）</strong></p><p>社後重陽近，雲天澹薄間。</p><p>目隨棋客靜，心共睡僧閒。</p><p>歸鳥城銜日，殘虹雨在山。</p><p>寂寥思晤語，何夕款柴關。</p><p><strong>48，重陽感懷 其一（唐末宋初·劉兼）</strong></p><p>重陽不忍上高樓，寒菊年年照暮秋。</p><p>萬疊故山雲總隔，兩行鄉淚血和流。</p><p>黃茅莽莽連邊郡，紅葉紛紛落釣舟。</p><p>歸計未成年漸老，茱萸羞戴雪霜頭。</p><p><strong>49，十日和張少監（唐末宋初·徐鉉）</strong></p><p>重陽高會古平臺，吟遍秋光始下來。</p><p>黃菊後期香未減，新詩捧得眼還開。</p><p>每因佳節知身老，卻憶前歡似夢迴。</p><p>且喜清時屢行樂，是非名利盡悠哉。</p><p><strong>50，寄常父（宋·孔平仲）</strong></p><p>秋風又搖落，歷下意何如。</p><p>學館人歸後，山城月上初。</p><p>東西各引領，咫尺但通書。</p><p>難共重陽醉，黃花日向疏。</p><p><strong>51，重陽（宋·文天祥）</strong></p><p>萬里飄零兩鬢蓬，故鄉秋色老梧桐。</p><p>雁棲新月江湖滿，燕別斜陽巷陌空。</p><p>落葉何心定流水，黃花無主更西風。</p><p>乾坤遺恨知多少，前日龍山如夢中。</p><p><strong>52，九日道中（宋·方岳）</strong></p><p>重陽卻喜無風雨，野菊迎人亦自花。</p><p>年去年來秋又老，江南江北鬢將華。</p><p>離騷如此那無酒，羈旅雖諳不似家。</p><p>但得東籬堪種菊，盡容吾子岸烏紗。</p><p><strong>53，重陽日送李彥文之衡湘兼簡向豐之（宋·王庭圭）</strong></p><p>九日君當簇馬鞍，重巖細菊為誰斑。</p><p>吟登回雁峰頭月，看盡清湘雨後山。</p><p>莫遣音書和夢斷，會傳名姓落人間。</p><p>向郎理棹歸何晚，湖水今應不滿灣。</p><p><strong>54，野望（宋·劉敞）</strong></p><p>重陽去寥落，小雪碧蒼茫。</p><p>獸起駭枯草，鳥歸橫夕陽。</p><p>薄雲低引白，衰菊暗消黃。</p><p>佇立何為久，愴人非故鄉。</p><p><strong>55，九日溪樓遠望（宋·華嶽）</strong></p><p>西風寥落做重陽，人在東南水一方。</p><p>地僻阻它鴻雁信，天寒撩我菊萸觴。</p><p>江澄素練魚翻赤，葉剪紅綃蟹結黃。</p><p>不是倚闌迷望眼，欲憑歸雁問蘇郎。</p><p><strong>56，和許守重陽出城韻（宋·吳芾）</strong></p><p>曉從千騎越重闉，軋軋籃輿渡古津。</p><p>萬疊青山煙漠漠，一溪寒水石粼粼。</p><p>笑攜紅袖尋蓮社，醉折黃花上葛巾。</p><p>此會從今成故事，他年應記座中人。</p><p><strong>57，登高（唐·杜甫）</strong></p><p>風急天高猿嘯哀，渚清沙白鳥飛回。</p><p>無邊落木蕭蕭下，不盡長江袞袞來。</p><p>萬里悲秋常作客，百年多病獨登臺。</p><p>艱難苦恨繁霜鬢，潦倒新停濁酒杯。</p><p><strong>58，秋晚野步（唐·貫休）</strong></p><p>藤屨兼閩竹，吟行一水傍。</p><p>樹涼蟬不少，溪斷路多荒。</p><p>燒嶽陰風起，田家濁酒香。</p><p>登高吟更苦，微月出蒼茫。</p><p><strong>59，重陽登山</strong></p><p>楊逸明（當代）</p><p>登高氣爽滌胸清，大野煙光撲眼明。</p><p>雲向山前爭日色，樹於霜後吐秋聲。</p><p>感恩黃土寬懷抱，效法蒼天好性情。</p><p>飽暖書生心不足，吟囊四季問收成。</p><p><strong>60，重九書懷</strong></p><p>廖國華（當代）</p><p>斷鴻聲裡又重陽，是處楓紅共菊黃。</p><p>自把茱萸供眼福，欲澆塊壘備霞觴。</p><p>駒光漫道馳如電，蛩語微聞暗繞廊。</p><p>留守已非望鄉客，插花蒸餅為誰忙。</p><p><strong>編輯 |</strong> 章雪芳 <strong>審核 | </strong>小樓聽雨</p></div></div><div class="post-meta meta-tags"><ul class=clearfix><li><a>60</a></li><li><a>位詩</a></li><li><a>首律</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/d908a00a.html alt=60噸貨運價差6330元，公鐵聯運這麼省錢，卡車運輸該何去何從？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8ed39ef3086f467dba4590c42423cad8 style=border-radius:25px></a>
<a href=../../tw/%E7%A7%91%E6%8A%80/d908a00a.html title=60噸貨運價差6330元，公鐵聯運這麼省錢，卡車運輸該何去何從？>60噸貨運價差6330元，公鐵聯運這麼省錢，卡車運輸該何去何從？</a></li><hr><li><a href=../../tw/%E7%A7%91%E6%8A%80/c9a118b3.html alt=追熱點丨名牌鞋賣一折？付了款啥也收不到！已有超60萬人中招… class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/05eca58ea78a4029b27b4403895c7034 style=border-radius:25px></a>
<a href=../../tw/%E7%A7%91%E6%8A%80/c9a118b3.html title=追熱點丨名牌鞋賣一折？付了款啥也收不到！已有超60萬人中招…>追熱點丨名牌鞋賣一折？付了款啥也收不到！已有超60萬人中招…</a></li><hr><li><a href=../../tw/%E7%A7%91%E6%8A%80/5cb94ee8.html alt=60年來新低！佛山10天日照時數僅0.8小時！去年洗的衣服，今年幹了嗎？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/R8aij9CAatiYf5 style=border-radius:25px></a>
<a href=../../tw/%E7%A7%91%E6%8A%80/5cb94ee8.html title=60年來新低！佛山10天日照時數僅0.8小時！去年洗的衣服，今年幹了嗎？>60年來新低！佛山10天日照時數僅0.8小時！去年洗的衣服，今年幹了嗎？</a></li><hr><li><a href=../../tw/%E7%A7%91%E6%8A%80/d989bb55.html alt=創60年新低！佛山10天日照時數僅0.8小時！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/88a602fd3e244777a8e3504eba69edac style=border-radius:25px></a>
<a href=../../tw/%E7%A7%91%E6%8A%80/d989bb55.html title=創60年新低！佛山10天日照時數僅0.8小時！>創60年新低！佛山10天日照時數僅0.8小時！</a></li><hr><li><a href=../../tw/%E7%A7%91%E6%8A%80/cbe7ced2.html alt=工程造價太難熬？60套高清圖文課件，帶你深入瞭解並掌握造價 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/fdc27df70ad14e2783011a2608778aee style=border-radius:25px></a>
<a href=../../tw/%E7%A7%91%E6%8A%80/cbe7ced2.html title=工程造價太難熬？60套高清圖文課件，帶你深入瞭解並掌握造價>工程造價太難熬？60套高清圖文課件，帶你深入瞭解並掌握造價</a></li><hr><li><a href=../../tw/%E7%A7%91%E6%8A%80/d2cd105b.html alt=60年前，世界上第一塊集成電路誕生 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1536818729729b8535f82b1 style=border-radius:25px></a>
<a href=../../tw/%E7%A7%91%E6%8A%80/d2cd105b.html title=60年前，世界上第一塊集成電路誕生>60年前，世界上第一塊集成電路誕生</a></li><hr><li><a href=../../tw/%E7%A7%91%E6%8A%80/0935784c.html alt=餘額還有60多，他手機卻被停機！中國移動：想開先寫承諾書 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RbR4D2DD5JN6nQ style=border-radius:25px></a>
<a href=../../tw/%E7%A7%91%E6%8A%80/0935784c.html title=餘額還有60多，他手機卻被停機！中國移動：想開先寫承諾書>餘額還有60多，他手機卻被停機！中國移動：想開先寫承諾書</a></li><hr><li><a href=../../tw/%E7%A7%91%E6%8A%80/591a7131.html alt=油漆塗裝工的60個專業技能性問題，你能答對多少？ class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/591a7131.html title=油漆塗裝工的60個專業技能性問題，你能答對多少？>油漆塗裝工的60個專業技能性問題，你能答對多少？</a></li><hr><li><a href=../../tw/%E7%A7%91%E6%8A%80/f6421155.html alt=#預習你的60歲#之四：與時代保持對話——持續學習的能力 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/558ff89453474542922ba3324c793e3e style=border-radius:25px></a>
<a href=../../tw/%E7%A7%91%E6%8A%80/f6421155.html title=#預習你的60歲#之四：與時代保持對話——持續學習的能力>#預習你的60歲#之四：與時代保持對話——持續學習的能力</a></li><hr><li><a href=../../tw/%E7%A7%91%E6%8A%80/8f4adc05.html alt=佛山誠德60萬噸不鏽鋼冷軋項目全面投產 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5c94e876b8564b64834e9e94fc55c065 style=border-radius:25px></a>
<a href=../../tw/%E7%A7%91%E6%8A%80/8f4adc05.html title=佛山誠德60萬噸不鏽鋼冷軋項目全面投產>佛山誠德60萬噸不鏽鋼冷軋項目全面投產</a></li><hr><li><a href=../../tw/%E7%A7%91%E6%8A%80/32de65cf.html alt=總乾渠60年奔流潤良田築糧倉 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d666680ff00c41e78d6a0ae791b5d00e style=border-radius:25px></a>
<a href=../../tw/%E7%A7%91%E6%8A%80/32de65cf.html title=總乾渠60年奔流潤良田築糧倉>總乾渠60年奔流潤良田築糧倉</a></li><hr><li><a href=../../tw/%E7%A7%91%E6%8A%80/2334169b.html alt=每小時可測試60份新冠病毒樣本！蘇州這個快速核酸檢測系統厲害了 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/2334169b.html title=每小時可測試60份新冠病毒樣本！蘇州這個快速核酸檢測系統厲害了>每小時可測試60份新冠病毒樣本！蘇州這個快速核酸檢測系統厲害了</a></li><hr><li><a href=../../tw/%E7%A7%91%E6%8A%80/d58617c3.html alt=渤海灣開發60年，為何千億方大氣田最近才現身？ class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/d58617c3.html title=渤海灣開發60年，為何千億方大氣田最近才現身？>渤海灣開發60年，為何千億方大氣田最近才現身？</a></li><hr><li><a href=../../tw/%E7%A7%91%E6%8A%80/b2678d09.html alt=全國人大代表劉超：男性60、女性55的退休年齡已不合國情，要走“積極老齡化”之路 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/2685462d-f11d-497b-814f-b8269a0952c2 style=border-radius:25px></a>
<a href=../../tw/%E7%A7%91%E6%8A%80/b2678d09.html title=全國人大代表劉超：男性60、女性55的退休年齡已不合國情，要走“積極老齡化”之路>全國人大代表劉超：男性60、女性55的退休年齡已不合國情，要走“積極老齡化”之路</a></li><hr><li><a href=../../tw/%E7%A7%91%E6%8A%80/bc82fba4.html alt=冀北電力通報60企不良行為，7名企上榜1企永久黑名單A股企怪處理 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/9f2e0e57-5a52-408a-a3a3-51f0797d64a0 style=border-radius:25px></a>
<a href=../../tw/%E7%A7%91%E6%8A%80/bc82fba4.html title=冀北電力通報60企不良行為，7名企上榜1企永久黑名單A股企怪處理>冀北電力通報60企不良行為，7名企上榜1企永久黑名單A股企怪處理</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>