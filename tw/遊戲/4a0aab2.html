<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《勸忍百箴》原文 分享，人生在世，百「忍」為上！ | 极客快訊</title><meta property="og:title" content="《勸忍百箴》原文 分享，人生在世，百「忍」為上！ - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/805f198b08e1494b82d00a2cc57f9f75"><link rel=alternate hreflang=x-default href=https://geekbank.cf/tw/%e9%81%8a%e6%88%b2/4a0aab2.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/4a0aab2.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/4a0aab2.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/4a0aab2.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/4a0aab2.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/4a0aab2.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/4a0aab2.html><link rel=canonical href=https://geekbank.cf/tw/%e9%81%8a%e6%88%b2/4a0aab2.html><meta property="article:published_time" content="2020-10-29T20:46:32+08:00"><meta property="article:modified_time" content="2020-10-29T20:46:32+08:00"><meta name=Keywords content><meta name=description content="《勸忍百箴》原文 分享，人生在世，百「忍」為上！"><meta name=author content="极客快訊"><meta property="og:url" content="/tw/%E9%81%8A%E6%88%B2/4a0aab2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《勸忍百箴》原文 分享，人生在世，百「忍」為上！</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><strong>《勸忍百箴》原文 分享，人生在世，百「忍」為上！</strong></p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p1.pstatp.com/large/pgc-image/805f198b08e1494b82d00a2cc57f9f75><p class=pgc-img-caption></p></div><h1 class=pgc-h-arrow-right>言之忍第一　　　</h1><p>恂恂便便，侃侃誾誾，忠信篤敬，盍書諸紳。訥為君子，寡為吉人。</p><p>亂之所生也，則言語以為階；口三五之門，禍由此來。</p><p>《書》有起羞之戒，《詩》有出言之悔，天有捲舌之星，人有緘口之銘。</p><p>白珪之玷尚可磨，斯言之玷不可為。齒頰一動，千駟莫追。</p><p>噫，可不忍歟！　</p><h1 class=pgc-h-arrow-right>氣之忍第二</h1><p>燥萬物者，莫熯乎火；撓萬物者，莫疾乎風。風與火值，扇炎起凶。</p><p>氣動其心，亦蹶亦趨，為風為大，如鞴鼓爐。養之則為君子，暴之則為匹夫。</p><p>一朝之忿，忘其身以及其親，非惑歟？</p><p>噫，可不忍歟！</p><h1 class=pgc-h-arrow-right>色之忍第三</h1><p>桀之亡，以妹喜；幽之滅，以褒姒。</p><p>晉之亂，以驪姬；吳之禍，以西施。</p><p>漢成溺，以飛燕，披香有“禍水”之譏。</p><p>唐祚中絕於昭儀，天寶召寇於貴妃。</p><p>陳候宣淫於夏氏之室，宋督目逆於孔父之妻，敗國亡家之事，常與女色以相隨。</p><p>伐性斤斧，皓齒蛾眉；毒藥猛獸，越女齊姬。枚生此言，可為世師。</p><p>噫，可不忍歟！</p><h1 class=pgc-h-arrow-right>酒之忍第四</h1><p>禹惡旨酒，儀狄見疏。周誥剛制，群飲必誅。</p><p>窟室夜飲，殺鄭大夫。勿誇鯨吸，甘為酒徒。</p><p>布爛覆瓿，箴規凜然；糟肉堪久，狂夫之言。</p><p>司馬受陽谷之愛，適以為害；灌夫罵田蚡之坐，自貽其禍。</p><p>噫，可不忍歟！</p><p></p><h1 class=pgc-h-arrow-right>聲之忍第五</h1><p>惡聲不聽，清矣伯夷；鄭聲之放，聖矣仲尼。</p><p>文侯不好古樂，而好鄭衛；明皇不好奏琴，乃取羯鼓以解穢。雖二君之皆然，終貽笑於後世。</p><p>霓裳羽衣之舞，玉樹後庭之曲，匪樂實悲，匪笑實哭。</p><p>身享富貴，無所用心；買妓教歌，日費萬金；妖曲末終，死期已臨。</p><p>噫，可不忍歟！</p><p></p><h1 class=pgc-h-arrow-right>食之忍第六</h1><p>飲食，人之大欲，末得飲食之正者，以飢渴之害於口腹。人能無以口腹之害為心害，則可以立身而遠辱。</p><p>黿羹染指，子公禍速；羊羹不遍，華元敗衄。</p><p>覓炙不與，乞食目痴，劉毅末貴，羅友不羈。</p><p>舍爾靈龜，觀我朵頤。飲食之人，則人賤之。</p><p>噫，可不忍歟！</p><p></p><h1 class=pgc-h-arrow-right>樂之忍第七</h1><p>音聾色盲，馳騁發狂，老氏預防。</p><p>朝歌夜弦，三十六年，贏氏無傳。</p><p>金谷歡娛，寵專綠珠，石崇被誅。</p><p>人生幾何，年不滿百；天地逆旅，光陰過客；若不自覺，恣情取樂；樂極悲來，秋風木落。</p><p>噫，可不忍歟！</p><p></p><h1 class=pgc-h-arrow-right>權之忍第八</h1><p>子孺避權，明哲保身；楊李弄權，誤國殄民。</p><p>蓋權之於物，利於君，不利於臣，利於分，不利於專。</p><p>惟彼愚人，招權入已，炙手可熱，其門如市，生殺予奪，目指氣使，萬夫脅息，不敢仰視。</p><p>蒼頭廬兒，虎而加翅，一朝禍發，迅雷不及掩耳。</p><p>李斯之黃犬誰牽，霍氏之赤族奚避？</p><p>噫，可不忍歟！</p><h1 class=pgc-h-arrow-right>勢之忍第九</h1><p>迅風駕舟，千里不息；縱帆不收，載胥及溺。</p><p>夫人之得勢也，天可梯而上；及其失勢也，一落地千丈。朝榮夕悴，變在反掌。炎炎者滅，隆隆者絕。觀雷觀火，為盈為實，實天收其聲，地藏其熱。高明之家，鬼瞰其室。</p><p>噫，可不忍歟！</p><p></p><h1 class=pgc-h-arrow-right>貧之忍第十</h1><p>無財為貧，原憲非病；鬼笑伯龍，貧窮有命。造物之心，以貧試士，貧而能安，斯為君子。民無恆產，因無恆心，不以其道得之，速奇禍於千金。</p><p>噫，可不忍歟！</p><p></p><h1 class=pgc-h-arrow-right>富之忍第十一</h1><p>富而好禮，孔子所誨；為富不仁，孟子所戒。蓋仁足以長福而消禍，禮足以守成而防敗。</p><p>怙富而好凌人，子羽已窺於子皙；富而不驕者鮮，史魚深警於公叔。</p><p>慶封之富非賞實殃，晏子之富如帛有幅，</p><p>去其驕，絕其吝，懲其忿，窒其欲，庶幾保九疇之福。</p><p>噫，可不忍歟！　</p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p1.pstatp.com/large/pgc-image/2356f5bbc92a4256942298c3e1b21e77><p class=pgc-img-caption></p></div><h1 class=pgc-h-arrow-right>賤之忍第十二</h1><p>人生貴賤，各有賦分；君子處之，遁世無悶。</p><p>龍陷泥沙，花落糞溷；得時則達，失時則困。</p><p>步騭甘受徵羌席地之遇，宗愨豈較鄉豪粗食之羞。</p><p>買臣負薪而不恥，王猛鬻畚而無求。苟充詘詘而隕穫，數子奚望於公侯。</p><p>噫，可不忍歟！</p><p></p><h1 class=pgc-h-arrow-right>貴之忍第十三　</h1><p>貴為王爵，權出於天；洪範五福，貴獨不言。朝為公卿，暮為匹夫。橫金曳紫，志滿氣粗；下獄投荒，布褐不如。</p><p>蓋貴賤常相對待，禍福視謙與盈。鼎之覆餗，以德薄而任重；解之致寇，實自招於負乘。</p><p>訟之鞶帶，不終朝而三褫；孚之翰音，凶於天之躐登。靜言思之，如履薄冰。噫，可不忍歟！</p><p></p><h1 class=pgc-h-arrow-right>寵之忍第十四</h1><p>嬰兒之病傷於飽，貴人之禍傷於寵。龍陽君之泣魚，黃頭郎之入夢。董賢令色，割袖承恩，珍御貢獻，盡入其門。堯禪末遂，要領已分。</p><p>國忠娣妹，極貴絕倫；少陵一詩，畫圖麗人；魚陽兵起，血汙遊魂。</p><p>富貴不與驕奢期，而驕奢至；驕奢不與死亡期，而死亡至。思魏牟之諫，穰侯可股慄而心悸。</p><p>噫，可不忍歟！　</p><p></p><h1 class=pgc-h-arrow-right>辱之忍第十五</h1><p>能忍辱者，必能立天下之事。圯橋匍匐取履，而子房韞帝師之智；市人笑出胯下，而韓信負侯王之器。</p><p>死灰之溺，安同何羞；廁中之簀，終為應侯。蓋辱為伐病之毒藥，不瞑眩而曷瘳。</p><p>故為人結襪者廷尉，唾面自乾者居相位。</p><p>噫，可不忍歟！</p><p></p><h1 class=pgc-h-arrow-right>安之忍第十六</h1><p>宴字鴆毒，古人深戒；死於逸樂，又何足怪。飽食無所用心，則寧免博奕之尤；逸居而無教，則又近於禽獸之憂。</p><p>故玄德涕流髀肉，知終老於鬥蜀；士行日運百甓，習壯圖之筋力。</p><p>蓋太極動而生陽，人身以動為主。戶樞不蠹，流水不腐。</p><p>噫，可不忍歟！</p><p></p><h1 class=pgc-h-arrow-right>危之忍第十七　</h1><p>圍棋制淝水之勝，單騎入回紇之軍。此宰相之雅量，非元帥之輕身。蓋安危末定，勝負末決，帳中倉皇，則麾下氣懾，正所以觀將相之事業。</p><p>浮海遇風，色不變於張融；亂兵掠射，容不動於庾公。蓋鯨濤澎湃，舟楫寄家；白刃蜂舞，節制誰從。正所以試天下之英雄。</p><p>噫，可不忍歟！</p><p></p><h1 class=pgc-h-arrow-right>忠之忍第十八</h1><p>事君盡忠，人臣大節；苟利社稷，死生不奪。杲卿之罵祿山，痛不知於斷舌；張巡之守瞧陽，烹不憐於愛妾。</p><p>養子環丸而侮罵，真卿誓死於希烈。忠肝義膽，千古不滅。在地則為河嶽，在天則為日月。</p><p>高爵重祿，世受國恩。一朝難作，賣國圖身。何面日以對天地，終受罰於鬼神。昭昭信史，書曰叛臣。</p><p>噫，可不忍歟！</p><p></p><h1 class=pgc-h-arrow-right>孝之忍第十九</h1><p>父母之恩與天地等。人子事親，存乎孝敬，怡聲下氣，昏定晨省。</p><p>難莫難於舜之為子，焚廩掩井，欲置之死，耕於歷山，號泣而已。</p><p>冤莫冤於申生伯奇，父信母讒，命不敢違。祭胡為而地墳，蜂胡為而在衣？</p><p>蓋事難事之父母，方見人子之純孝。愛惡不當疑，曲直何敢較？</p><p>為子不孝，厥罪非輕。國有刀鋸，天有雷霆。</p><p>噫，可不忍歟！</p><p></p><h1 class=pgc-h-arrow-right>仁之忍第二十</h1><p>仁者如射，不怨勝已；橫逆待我，自反而已。夫子不切齒於桓魋三害，孟子不芥蒂於臧倉之毀。人慾萬端，難滅天理。</p><p>彼以其暴，我以吾仁；齒剛易毀，舌柔獨存。</p><p>強怒而行，求仁莫近；克已為仁，請服斯訓。</p><p>噫，可不忍歟！</p><p></p><h1 class=pgc-h-arrow-right>義之忍第二十一</h1><p>義者，宜也。以之制事，義所當為，雖死不避；義所當誅，雖親不庇；義所當舉，雖仇不棄。</p><p>李篤忘家以救張儉，祈奚忘怨而進解狐。</p><p>呂蒙不以鄉人幹令而不戳，孔明不以愛客敗績而不誅。</p><p>叔向數叔魚之惡，實遺直也；石碏行石厚之戮，其滅親乎？</p><p>當斷不斷，是為懦夫。勿行不義，勿殺不幸。</p><p>噫，可不忍歟！</p><p></p><h1 class=pgc-h-arrow-right>禮之忍第二十二</h1><p>天理之節文，人心之檢制。出門如見大賓，使民如承大祭。當以敬為主，非一朝之可廢。</p><p>屈於宣子之恭敬，漢兵弭於魯城之守禮。</p><p>郭泰識茅容於避雨之時，晉臣知冀缺於耕之際。</p><p>季路結纓於垂死，曾子易簀於將斃。</p><p>噫，可不忍歟！</p><p></p><h1 class=pgc-h-arrow-right>智之忍第二十三</h1><p>樗裡、晁錯俱稱智囊，一以滑稽而全，一以直義而亡。</p><p>蓋人之不可智用之，過則怨集而禍至。故寧武之智，仲尼稱美；智不如葵，鮑莊斷趾。</p><p>士會以三掩人於朝，而杖其子；聞一知十之顏回，隱於如愚而不誡。</p><p>噫，可不忍歟！</p><p></p><h1 class=pgc-h-arrow-right>信之忍第二十四</h1><p>自古皆有死，民無信不立。尾生以死信而得名，解楊以承信而釋劫。</p><p>範張不爽約於雞黍，魏侯不失信于田獵。</p><p>世有薄俗，口是心非。頰舌自動，肝膈不知。敢怨之道，種禍之基。誑楚六裡，勿效張儀；朝濟夕版，曲在晉師。</p><p>噫，可不忍歟！</p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p1.pstatp.com/large/pgc-image/16200cf7b45d4aeb8ce0a590e758f3a9><p class=pgc-img-caption></p></div><h1 class=pgc-h-arrow-right>喜之忍第二十五</h1><p>喜於問一得之，子禽見錄於魯論；喜於乘桴浮海，見誚於孔門。</p><p>三仕無喜，長者子文；沾沾自喜，為竇王孫。</p><p>捷至而喜窺安石，公輔之器；捧檄而喜知毛義，養親之志。</p><p>故量有淺深，氣有盈縮；易淺易盈，小人之腹。</p><p>噫，可不忍歟！</p><p></p><h1 class=pgc-h-arrow-right>怒之忍第二十六</h1><p>怒為東方之情而行陰賊之氣，裂人心之大和，激事物之乖異，若火焰之不撲，期燎原之可畏。</p><p>大則為兵為刑，小則以鬥以爭。太宗不能忍於蘊古、祖尚之戮，高祖乃能忍於假王之請、桀紂之稱。</p><p>呂氏幾不忍於嫚書之罵，調樊噲十萬之橫行。</p><p>故上怒而殘下，下怒而犯上。怒於國則干戈日侵，怒於家則長幼道喪。</p><p>所以聖人有忿思難之誡，靖節有徒自傷之勸。惟逆來而順受，滿天下而無怨。</p><p>噫，可不忍歟！　</p><p></p><h1 class=pgc-h-arrow-right>疾之忍第二十七</h1><p>六氣之淫，是生六疾。慎於末萌，乃真藥石。</p><p>曾調攝之不謹，致寒署之為釁。藥治之而反疑，巫眩之而深信。卒陷枉死之愚，自背聖賢之訓。</p><p>故有病則學乖崖移心之法，末病則守嵇康養生之論。</p><p>勿待二豎之膏肓，當恩愛我之疾痰。</p><p>噫，可不忍歟！</p><p></p><h1 class=pgc-h-arrow-right>變之忍第二十八　</h1><p>志不懾者，得於預備；膽易奪者，驚於猝至。</p><p>勇者能搏猛獸，遇蜂蠆而卻走；怒者能破和壁，聞釜破而失色。</p><p>桓溫一來，坦之手板顛倒；愛有謝安，從容與之談笑。</p><p>郭晞一動，孝德彷徨無措；亦有秀實，單騎入其部伍。</p><p>中書失印，裴度端坐；三軍山呼，張泳下馬。</p><p>噫，可不忍歟！</p><p></p><h1 class=pgc-h-arrow-right>侮之忍第二十九</h1><p>富侮貧，貴侮賤，強侮弱，惡侮善，壯侮老，勇侮懦，邪侮正，眾侮寡，世之常情，人之通患。</p><p>湯事葛，文王事昆夷，是謂忍侮於小。太王事匈奴，勾踐事吳，是謂忍侮於大。忍侮於大者無憂，忍侮於小者不敗。當屏氣於侵殺，無動色於睚眥。</p><p>噫，可不忍歟！</p><p></p><h1 class=pgc-h-arrow-right>謗之忍第三十　</h1><p>謗生於讎，亦生於忌。求孔子於武叔之咳唾，則孔子非聖人；問孟軻於臧倉之齒頰，則孟子非仁義。</p><p>黃金，王吉之衣囊；明珠，馬援之薏苡。以盜嫂汙無兄之人，以笞舅誣娶孤女之士。</p><p>彼何人斯，麵人心狗。荊棘滿懷，毒蛇出口。投畀豹虎，豹虎不受。人禍天刑，彼將自取。我無愧怍，何慊之有。</p><p>噫，可不忍歟！</p><p></p><h1 class=pgc-h-arrow-right>譽之忍第三十一</h1><p>好譽人者諛，好人譽者愚。誇燕石為瑾瑜，詫魚目為驪珠。</p><p>尊桀為堯，譽跖為柳。愛憎奪其志，是非亂其口。</p><p>世有伯樂，能品題於良馬；豈伊庸人，能定駑驥之價。</p><p>古之君子，聞過則喜。好面譽人，必好背毀。</p><p>噫，可不忍歟！</p><p></p><h1 class=pgc-h-arrow-right>諂之忍第三十二</h1><p>上交不諂，知幾其神。巧言令色，見謂不仁。</p><p>孫弘曲學，長孺百折，蕭誠軟美，九齡謝絕。</p><p>郭霸嘗元忠之便液，之問奉五郎之溺器。朝夕挽公主車之履溫，都堂拂宰相須之丁渭。節之簡冊，千古有愧。</p><p>噫，可不忍歟！</p><p></p><h1 class=pgc-h-arrow-right>笑之忍第三十三</h1><p>樂然後笑，人乃不厭。笑不可測，腹中有劍。</p><p>雖一笑之至微，能召禍而遺患。齊妃嗤跛而郤克師興，趙妾笑蹙而平原客散。</p><p>蔡謨結怨於王導，以犢車之輕詆；子儀屏去左右，防鬼貌之盧杞。</p><p>人世碌碌，準無可鄙。馮道兔園策，師德田舍子。</p><p>噫，可不忍歟！</p><p></p><h1 class=pgc-h-arrow-right>妒之忍第三十四</h1><p>君子以公義勝私慾，故多愛；小人以私心蔽公道，故多害。多愛，則人之有技若已有之；多害，則人之有技媢疾以惡之。</p><p>士人入朝而見嫉，女子入宮而見妒。漢宮興人彘之悲，唐殿有人貓之懼。</p><p>蕭繹忌才而藥劉遴，隋士忌能而刺穎達。僧虔以拙笑之字而獲免，道衡以燕泥之詩而被殺。</p><p>噫，可不忍歟！</p><p></p><h1 class=pgc-h-arrow-right>忽之忍第三十五</h1><p>勿謂小而弗戒，潰堤者蟻，螫人者蠆。</p><p>勿謂微而不防，疽根一粟，裂肌腐腸。</p><p>患嘗消於所慎，禍每生於所忽。與其讚賞於焦頭爛額，孰若受諫於徙薪曲突。</p><p>噫，可不忍歟！</p><p></p><h1 class=pgc-h-arrow-right>忤之忍第三十六</h1><p>馳馬碎寶，醉燒金帛，裴不譴吏，羊不罪客。</p><p>司馬行酒，曳遐墜地。推床脫幘，謝不瞋系。訴事呼如周，宗周不以諱。是何觸觸生，姓名俱改避？</p><p>蓋小之事大多忤，貴之視賤多怒。古之君子，盛德弘度，人有不及，可以情恕。</p><p>噫，可不忍歟！</p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p3.pstatp.com/large/pgc-image/8e44e1500f2c4a88a80ffa5dfb13d8e4><p class=pgc-img-caption></p></div><h1 class=pgc-h-arrow-right>仇之忍第三十七</h1><p>血氣之初，寇仇之根。報冤復仇，自古有聞，不在其身，則在子孫。人生世間，慎勿構冤。小吏辱秀，中書憾潘。誰謂李陸，忠州結歡？</p><p>霸陵尉死於禁夜，庾都督奪於鵝炙。一時之忿，異日之禍。</p><p>張敞之殺絮舜徒，以五日京兆之忿；安國之釋田甲，不念死灰可溺之恨。</p><p>莫慘乎深文以致闢，莫難乎以德而報怨。君子長者，寬大樂易，恩仇兩忘，人已一致。無林甫夜徒之疑，有廉藺交歡之喜。</p><p>噫，可不忍歟！　</p><p></p><h1 class=pgc-h-arrow-right>爭之忍第三十八</h1><p>爭權於朝，爭利於市，爭而不已，暋不畏死。</p><p>財能得人，亦能害人。人曷不悟，至於喪身。權可以寵，亦可以辱。人胡不思，為世大僇？</p><p>達人遠見，不與物爭。視利猶糞土之汙，視權猶鴻毛之輕。汙則欲避，輕則易棄。避則無憾於人，棄則無累於已。</p><p>噫，可不忍歟！</p><p></p><h1 class=pgc-h-arrow-right>欺之忍第三十九</h1><p>鬱陶思君，象之欺舜。校人烹魚，子產遽信。</p><p>趙高鹿馬，廷齡羨餘。以愚其君，只以自愚。丹書之惡，斧鋮之誅。</p><p>不忍絲髮欺君。欺君，臣子之大罪。二子之言，千古明誨。</p><p>人固可欺，其如天何！暗室屋漏，鬼神森羅。作偽心勞，成少敗多。</p><p>鳥雀至微，尚不可欺。機心一動，末彈而飛。人心叵測，對面九疑。欺罔逝陷，君子先知。波遁邪淫，情見乎辭。</p><p>噫，可不忍歟！　</p><p></p><h1 class=pgc-h-arrow-right>淫之忍第四十</h1><p>淫亂之事，易播惡聲。能忍難忍，諡之曰貞。</p><p>路同女宿，至明不亂；鄰女夜奔，執燭待旦。</p><p>宮女出賜，如在帝右。面閣十宵，拱立至曉。</p><p>下惠之介，魯男之潔。日磾彥回，臣子大節。百世之下，尚鑑風烈。</p><p>噫，可不忍歟！</p><p></p><h1 class=pgc-h-arrow-right>懼之忍第四十一</h1><p>內省不疚，何憂何懼？見理既明，委心變故。</p><p>中水舟運，不諂河伯。霹靂破柱，讀書自若。</p><p>何潛心於《太玄》，乃驚遽而投閣。故當死生患難之際，見平生之所學。</p><p>噫，可不忍歟！</p><p></p><h1 class=pgc-h-arrow-right>好之忍第四十二</h1><p>楚好細腰，宮人餓死。吳好劍客，民多瘡痏。</p><p>好酒好財好琴好笛好馬好鵝好鍛好屐，凡此眾好，各有一失。人惟好學，於已有益。</p><p>有失不戒，有益不勸，玩物喪志，人之通患。</p><p>噫，可不忍歟！</p><p></p><h1 class=pgc-h-arrow-right>惡之忍第四十三</h1><p>凡能惡人，必為仁者。惡出於私，人將仇我。</p><p>孟子惡我，乃真藥石。不以為怨，而以為德。</p><p>南夷之竄，李平廖立；隕星訃聞，二子涕泣。</p><p>愛其人者，愛及屋上烏；憎其人者，憎其儲胥。</p><p>鷹化為鳩，猶憎其眼。疾之已甚，害幾不免。</p><p>仲弓之吊張讓，林宗之慰左原，致惡人之感德，能滅禍於他年。</p><p>噫，可不忍歟！</p><p></p><h1 class=pgc-h-arrow-right>勞之忍第四十四</h1><p>有事服勞，弟子之職。我獨賢勞，敢形辭色。</p><p>《易》稱勞謙，不伐終吉。顏無施勞，服贗勿失。</p><p>故黽勉從事，不敢告勞，周人之所以事君；惰農自安，不昏作勞，商盤所以訓民。</p><p>疾驅九折，為子贛之忠臣；負來百里，為子路之養親。</p><p>噫，可不忍歟！</p><p></p><h1 class=pgc-h-arrow-right>苦之忍第四十五</h1><p>漿酒藿肉，肌豐體便。目厭粉黛，耳溺管絃。此樂何極？是有命焉。</p><p>生不得志，攻苦食淡；孤臣孽子，臥薪嚐膽。</p><p>貧賤患難，人情最苦。子卿北海之上牧羝，重耳十九年之羈旅。呼吸生死，命如朝露。</p><p>飯牛至晏，襦不蔽骭；牛衣臥疾，泣與妻決。天將降大任於斯人，必先鋨其體而乏其身。</p><p>噫，可不忍歟！</p><p></p><h1 class=pgc-h-arrow-right>儉之忍第四十六　</h1><p>以儉治身，則無憂；以儉治家，則無求。人生用物，各有天限。夏澇太多，必有秋旱。</p><p>瓦鬲進煮粥，孔子以為厚；平仲祀先人，豚肩不掩豆。季公庾郎，二韭三韭。</p><p>脫粟布被，非敢為詐；蒸豆菜菹，勿以為訝。食錢一萬，無乃太過。</p><p>噫，可不忍歟！</p><p></p><h1 class=pgc-h-arrow-right>貪之忍第四十七</h1><p>貪財曰饕，貪食曰餮。舜去四凶，此居其一。</p><p>如打五鼓，謝令推不去。如此政聲，實蕃眾怒。</p><p>口稱夷齊，心懷盜跖。產隨官進，財與位積。遊道聞魏人之劾，寧不有於面目。</p><p>噫，可不忍歟！</p><p></p><h1 class=pgc-h-arrow-right>躁之忍第四十八</h1><p>養氣之學，戒乎躁急。刺卵擲地，逐蠅棄筆。錄詩誤字，齧臂流血。覘其平生，豈能容物。</p><p>西門佩韋，唯以自戒。彼美劉寬，翻羹不怪。</p><p>震為決躁，巽為躁卦。火盛東南，其性不耐。雷動風撓，如鼓爐燔。大盛則衰，不耐則敗。一時之躁，噬臍之悔。</p><p>噫，不可忍歟！</p><p></p><h1 class=pgc-h-arrow-right>虐之忍第四十九</h1><p>不教而殺，孔謂之虐。漢唐酷吏，史書其惡。</p><p>寧成乳虎，延年屠伯。終破南陽之家，不逃嚴母之責。懇懇用刑，不如用恩；孳孳求奸，不如禮賢。</p><p>凡爾有官，師法循良。垂芳百世，召杜龔黃。</p><p>噫，可不忍歟！</p><p></p><h1 class=pgc-h-arrow-right>驕之忍第五十</h1><p>金玉滿堂，莫之能守。富貴而驕，自遺其咎。</p><p>諸侯驕人則失其國，大夫驕人則失其家。魏侯受田子方之教，不敢以富貴而自多。</p><p>蓋惡終之釁，兆於驕誇；死亡之期，定於驕奢。先哲之言，如不聽何！</p><p>昔賈思伯傾身禮士，客怪其謙。答以四字，衰至便驕。斯言有味。</p><p>噫，可不忍歟！</p><p></p><h1 class=pgc-h-arrow-right>矜之忍第五十一</h1><p>舜之命禹，汝雅不矜。說告高宗，戒以矜能。聖君賢相，以此相規。人寸善，矜則失之。</p><p>問德政而對以偶然之語，問治狀而答以王生之言。三帥論功，皆曰：臣何力之有焉。為臣若此，後也稱賢。</p><p>文欲使屈宋衙官，字欲使羹之北面，若杜審言名為虛言。</p><p>噫，可不忍歟！</p><p></p><h1 class=pgc-h-arrow-right>侈之忍第五十二</h1><p>天賦於人，名位利祿，莫不有數。人受於天，服食器用，豈宜過度。樂極而悲來，禍來而福去。</p><p>行酒斬美人，錦幛五十里，不聞百年之石氏；人乳為蒸豚，百婢捧食器，待詫一時之武子。史傳書之，非以為美，以警後人，戒此奢侈。</p><p>居則歌童舞女，出則摩轊結駟。酒池肉林，淫窟屠肆。三辰龍章之服，不雨而溜之第。</p><p>廝養傅翼之虎，皁隸人立之豕，僭似王侯，薰炙天地。</p><p>鬼神害盈，奴輩到財。巢覆卵破，悔何及哉！</p><p>噫，可不忍歟！</p><p></p><h1 class=pgc-h-arrow-right>勇之忍第五十三</h1><p>暴虎馮河，聖門不許；臨事而懼，夫子所與。</p><p>黝之與舍，二子養勇，不如孟子，其心不動。</p><p>故君子有勇而無義，為亂；小人有勇而無義，為盜。聖人格言，百世詔誥。</p><p>噫，可不忍歟！</p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p1.pstatp.com/large/pgc-image/770667bab5a74d659fb3867fbf5df677><p class=pgc-img-caption></p></div><h1 class=pgc-h-arrow-right>直之忍第五十四</h1><p>晉有伯宗，直言致害；雖有賢妻，不聽其戒。</p><p>札愛叔向，臨別相勸；君子好直，思免於難。直哉史魚，終身如矢。以尸諫君，雖死不死。夫子稱之，聞者興起。</p><p>時有汙隆，直道不客。曲而如鉤，乃得封侯。直而如弦，死於道邊。枉道事人，隳名喪節；直道事人，身嬰本鐵。</p><p>噫，可不忍歟！</p><p></p><h1 class=pgc-h-arrow-right>急之忍第五十五</h1><p>事急之弦，制之於權。傷胸捫足，盜印追賊。誑梅止渴，扶背誤敵。</p><p>判生死於呼吸，爭勝負於頃刻。蝮蛇螫手，斷腕宜疾。冠而救火，揖而拯溺，不知權變，可為太息。</p><p>噫，可不忍歟！</p><p></p><h1 class=pgc-h-arrow-right>死之忍第五十六</h1><p>人誰不欲生，罔之生也，幸而免；自古皆有死，死得其所，道之善。</p><p>巖牆桎梏，皆非正命；體受歸全，易簀得正。</p><p>召忽死糾，管仲不死，三釁三浴，民受其賜。</p><p>陳蔡之厄，回可敢死！仲由死衛，末安於義。百金之子不騎衡，千金之子不垂堂。非惡死而然矣，蓋亦戒夫輕生。</p><p>噫，可不忍歟！</p><p></p><h1 class=pgc-h-arrow-right>生之忍第五十七</h1><p>所欲有甚於生，寧捨生而取義。</p><p>故陳容不願與袁紹同日生，而願與臧洪同日死。</p><p>元顯和不願生為叛臣，而願死為忠鬼。天下後世，稱為烈士。讀史至此，凜然生風。</p><p>蘇武生還於大漢，李陵生沒於沙漠，均為之生，而不得並記於麟閣。</p><p>噫，可不忍歟！</p><p></p><h1 class=pgc-h-arrow-right>滿之忍第五十八</h1><p>伯益有滿招損之規，仲虺有志自滿之戒。夫以禹湯之盛德，猶懼滿盈之害。</p><p>月盈則虧，器滿則覆，一盈一虧，鬼被禍福。</p><p>昔劉敬宣不敢逾分，常懼福過災生，實思避盈居損。三復斯言，守身之本。</p><p>噫，可不忍歟！</p><p></p><h1 class=pgc-h-arrow-right>快之忍第五十九</h1><p>自古快心之事，聞之者足以戒。秦皇快心於刑法，而扶蘇嬰矯制之害；漢武快心於征伐，而輪臺有晚年之悔。</p><p>人生世間，每事欲快。快馳騁者，人馬俱疲；快酒色者，膏肓不醫；快言語者，駟不可追；快鬥訟者，家破身危；快然諾者，多悔；快應對者，少思；快喜怒者，無量；快許可者，售欺。與其快性而蹈失，孰若徐思而慎微。</p><p>噫，可不忍歟！</p><p></p><h1 class=pgc-h-arrow-right>取之忍第六十</h1><p>取戒傷廉，有可不可。齊薛饋金，辭受在我。</p><p>胡奴之米不入修齡之甑釜，袁毅之絲不充巨源之機杼。計日之俸何慚，暮夜之金必拒。</p><p>幼廉不受徐乾金錠之路，鐘意不拜張恢贓物之賜。彥回卻求官金餅之袖，張奐絕先零金鐻之遺。千古清名，照耀金匱。</p><p>噫，可不忍歟！</p><p></p><h1 class=pgc-h-arrow-right>與之忍第六十一　</h1><p>富視所與，達視所舉。不程其義之當否，而輕於賜予者，是損金帛於糞土；不擇其人之賢不肖，而濫於許與者，是委華背袞於狐鼠。</p><p>《春秋》不與衛人以繁纓，戒假人以名器。孔子周公西之急，而以五秉之與責冉子。</p><p>噫，可不忍歟！</p><p></p><h1 class=pgc-h-arrow-right>乞之忍第六十二</h1><p>簞食豆羹，不得則死，乞人不屑，惡其蹴爾。</p><p>晚菘早韭，赤米白鹽，取足而已，安貧養恬。</p><p>巧於鑽刺，郭尖李錐，有道之士，恥而不為。</p><p>古之君子，有平生不肯道一乞字者；後之君子，詐貧匿富以乞為利者矣。故《陸魯望之歌》曰：“人間所謂好男子，我見婦人留鬚眉。奴顏婢膝真乞丐，反以正直為狂痴。”</p><p>噫，可不忍歟！</p><p></p><h1 class=pgc-h-arrow-right>求之忍第六十三</h1><p>人有不足於我乎，求以有濟無，其心休休。馮驩彈鋏，三求三得。苟非長者，怒盈於色。維昔孟嘗，傾心愛客，比飯弗憎，焚劵弗責。欲效馮驩之過求，世無孟嘗則羞；欲效孟嘗之不吝，世無馮驩則倦。羞彼倦此，為義不盡。</p><p>償債安得惠開，給喪誰是元振。</p><p>噫，可不忍歟！</p><p></p><h1 class=pgc-h-arrow-right>失之忍第六十四</h1><p>自古達人，何心得失。子文三已，下惠三黜，二子泰然，曾無慍色。</p><p>銀杯羽化，米斛雀耗，二子淡然，付之一笑。</p><p>蓋有得有失者，物之常理；患得患失者，目之為鄙。塞翁失馬，禍兮福倚。得喪榮辱，奚足介意。</p><p>噫，可不忍歟！</p><p></p><h1 class=pgc-h-arrow-right>利害之忍第六十五</h1><p>利者人之所同嗜，害者人之所同畏。利為害影，豈不知避！貪小利而忘大害，猶痼疾之難治。鴆酒盈器，好酒者飲之而立死，知飲酒之快意，而不知毒人腸胃；遺金有主，愛金者攫之而被系，知攫金之苟得，而不知受辱於獄吏。</p><p>以羊誘虎，虎貪羊而落井；以餌投魚，魚貪餌而忘命。</p><p>虞公耽於垂棘而昧於假道之假，夫羞豢於西施而忽於為沼之禍。</p><p>匕首伏於督亢，貪於地者始皇；毒刃藏於魚腹，溺於味者吳王。</p><p>噫，可不忍歟！</p><p></p><h1 class=pgc-h-arrow-right>頑囂之忍第六十六</h1><p>心不則德義之經曰頑，口不道忠信之言曰囂。</p><p>頑囂不友，是為凶人，其名渾敦，晉物醜類，宜投四裔，以御魑魅。唐虞之時，其民淳，為此為戒；秦漢之下，其俗澆，習此不為怪。</p><p>蓋凶人之性難以義制，其吠噬也，似犬而狾，其牴觸也，如牛而觢。待之以恕則亂，論之以理則叛，示之以弱則侮，懷之以恩則玩。當以禽獸而視之，不與之鬥智角力，待其自陷於刑戮，若煙滅而爝息。我則行老子守柔之道，持顏子不輟之德。</p><p>噫，可不忍歟！</p><p></p><h1 class=pgc-h-arrow-right>不平之忍第六十七</h1><p>不平則鳴，物之常性。達人大觀，與物不競。</p><p>彼取以均石，與我以錙銖；彼自待以聖，視我以為愚。</p><p>同此一類人，厚彼而薄我。我直而彼曲，屈於乎高下。人所不能忍，爭鬥起大禍。我心常淡然，不怨亦不怒。彼強而我弱，強弱必有故；彼盛而我衰，盛衰自有數。</p><p>人眾者勝天，天定則勝人。世態有炎燠，我心常自春。</p><p>噫，可不忍歟！</p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p3.pstatp.com/large/pgc-image/17b6e10c7453460b9fe12c462f735756><p class=pgc-img-caption></p></div><h1 class=pgc-h-arrow-right>不滿之忍第六十八</h1><p>望倉庾而得升斗，願卿相而得郎官，其志不滿，形於辭氣。</p><p>故亞夫之怏怏，子幼之嗚嗚，或以下獄，或以族誅。</p><p>淵明之賦歸，揚雄之解嘲，排難釋忿，其樂陶陶。</p><p>多得少得，自有定分。一階一級，造物所靳。宜達而窮者，陰陽為之消長；當與而奪者，鬼神為之典掌。付得失於自然，庶神怡而心曠。</p><p>噫，可不忍歟！</p><p></p><h1 class=pgc-h-arrow-right>聽讒之忍第六十九</h1><p>自古害人莫甚於讒，謂伯夷溷，謂盜跖廉。賈誼吊湘，哀彼屈原，《離騷》、《九歌》，千古悲酸。</p><p>亦有周《雅·十月之交》：“無罪無辜，讒口囂囂。”</p><p>大夫傷於讒而賦《巧言》，寺人傷於讒而歌《巷伯》。父聽之則孝子為逆，君聽之則忠臣為賊，兄弟聽之則牆鬩，夫妻聽之則反目，主人聽之則平原之門無留客。</p><p>噫，可不忍歟！</p><p></p><h1 class=pgc-h-arrow-right>無益之忍第七十</h1><p>不作無益害有益，不貴異物賤用物。此召公告君之言，萬世而不可忽。</p><p>酣遊廢業，奇巧廢功，薄博廢財，禽荒廢農。凡此無益，實貽困窮。</p><p>隋珠和壁，蒟醬筇竹，寒不可衣，飢不可食。凡此異物，不如五穀。</p><p>空走桓玄之畫舸，徒貯王涯之複壁。</p><p>噫，可不忍歟！　</p><p></p><h1 class=pgc-h-arrow-right>苛察之忍第七十一　</h1><p>水太清則無魚，人太察則無徒。瑾瑜匿瑕，川澤納汙。</p><p>其政察察，其民缺缺，老子此言，可以為效法。</p><p>苛政不親，煩苦傷恩，雖出鄙語，薛宣上乘。</p><p>稱柴而爨，數米而炊，擘肌折骨，如此用之，親戚叛之。</p><p>古之君子，於有過中求無過，所以天下無怨惡；今之君子，於無過中求有過，使民手足無所措。</p><p>噫，可不忍歟！</p><p></p><h1 class=pgc-h-arrow-right>屠殺之忍第七十二　</h1><p>物之具形色，能飲食者，均有識知，其生也樂，其死也悲。</p><p>鳥俯而啄，仰而四顧，一彈飛來，應手而僕。</p><p>牛舐其犢，愛深母子，牽就庖廚，觳觫畏死。</p><p>蓬菜謝恩之雀，白玉四環漢川。報德之蛇，明珠一寸。勿謂羽鱗之微，生不知恩，死不知怨。仁人君子，折旋蟻封，彼雖至微，惜命一同。</p><p>傷猿，細故也，而部伍被黜於桓溫；放麂，違命也，而西巴見賞於孟孫。</p><p>胡為朝割而暮烹，重口腹而輕物命？禮有無故不殺之戒，軻書有聞聲不忍食之警。</p><p>噫，可不忍歟！</p><p></p><h1 class=pgc-h-arrow-right>禍福之忍第七十三</h1><p>禍兮福倚，福兮禍伏，鴉鳴鵲噪，易驚愚俗。</p><p>白犢之怪，兆為盲目，徵戊不及，月受官粟。</p><p>熒惑守心，亦孔之醜，宋公三言，反以為壽。</p><p>城雀生烏，桑谷生朝，謂祥匪祥，謂妖匪妖。</p><p>故君子聞喜不喜，見怪不怪，不崇淫祀不虛費，不信巫覡之狂墈。信巫覡者愚，崇淫祀者敗。</p><p>噫，可不忍歟！</p><p></p><h1 class=pgc-h-arrow-right>苟祿之忍第七十四</h1><p>竊位苟祿，君子所恥，相持而動，可仕則仕。墨子不會朝歌之邑，志士不飲盜泉之水。</p><p>析圭儋爵，將榮其身，鳥猶擇木，而況於人。</p><p>逢萌掛冠於東都，陶亮解印於彭澤，權皋詐死於祿山之薦，費怡漆身於公孫之迫。</p><p>攜持琬琰，易一羊皮，枉尺直尋，顏厚忸怩。</p><p>噫，可不忍歟！</p><p></p><h1 class=pgc-h-arrow-right>躁進之忍第七十五　</h1><p>仕進之路，如階有級，攀援躐等，何必噪急。</p><p>遠大之器，退然養恬，詔或辭，再命猶待三。趨熱者，以不能忍寒；媚灶者，以不能忍讒；逾牆者，以不能忍淫；穿窬者，以不能忍貪。</p><p>爵乃天爵，祿乃天祿，可久則久，可速則速。</p><p>輦載金帛，奔走形勢。食玉炊桂，因鬼見帝。虛夢南柯，於事何濟！</p><p>噫，可不忍歟！</p><p></p><h1 class=pgc-h-arrow-right>特立之忍第七十六</h1><p>特立獨行，士之大節，雖無文王，猶興豪傑。</p><p>不撓不屈，不仰不俯，壁立萬仞，中流砥柱。</p><p>炙手權門，君恐炭於朝而冰於昏；借援公侯，吾恐喜則親而怒則仇。</p><p>傅燮不從趙延殷勤之喻，韓稜不隨竇憲萬歲之呼。袁淑不附於劉湛，僧虔不屈於細夫。王昕不就移床之役，李繪不供麋角之需。</p><p>窮通有時，得失有命。依人則邪，守道則正。修已而天不與者命，守道而人不知者性。</p><p>寧為松柏，勿為女蘿，女蘿失所託而萎恭，松柏傲霜雪而嵯峨。</p><p>噫，可不忍歟！</p><p></p><h1 class=pgc-h-arrow-right>勇退之忍第七十七</h1><p>功成而身退，為天之道；知進而不知退，為乾之亢。驗寒暑之候於火中，悟羝羊之悔於大壯。</p><p>天人一機，進退一理，當退不退，災害並至。祖帳東都，二疏可喜，兔死狗烹，何嗟及矣。</p><p>噫，可不忍歟！</p><p></p><h1 class=pgc-h-arrow-right>挫折之忍第七十八</h1><p>不受觸者，怒不顧人；不受抑者，忿不顧身。一毫之挫，若撻於市；髮上衝冠，豈非壯士！</p><p>不以害人則必自害，不如忍耐徐觀勝敗。名譽自屈辱中彰，德量自隱忍中大。黥布負氣，擬為漢將，待以踞洗則幾欲自殺，優以供帳則大喜過望。功名末見其終，當日已窺其量。</p><p>噫，可不忍歟！</p><p></p><h1 class=pgc-h-arrow-right>不遇之忍第七十九</h1><p>子虛一賦，相如遽顯；闕書一下，頓榮主偃；王生布衣，教龔遂而曳祖漢庭；馬周白身，代常何而垂身唐殿。</p><p>人生末遇，如求谷於石田；及其當遇，如取果於家園。豈非得失有命，富貴在天？</p><p>卞和三獻，不售；顏駟三朝，不遇。何賈誼之抑鬱，竟知終於《鵬賦》。</p><p>噫，可不忍歟！</p><p></p><h1 class=pgc-h-arrow-right>才技之忍第八十</h1><p>露才揚已，器卑識乏。盆括有才，終以見殺。</p><p>學有餘者，雖盈若虧；內不足者，急於人知。</p><p>不扣不鳴者，黃鐘大呂；囂囂聒耳者，陶盆瓦釜。</p><p>韞藏待價者，千金不售；叫炫市巷者，一錢可貿。</p><p>大辯若訥，大巧若拙。遼豕貽羞，黔驢易蹶。</p><p>噫，可不忍歟！</p><p></p><h1 class=pgc-h-arrow-right>小節之忍第八十一</h1><p>顧大體者，不區區於小節；顧大事者，不屑屑於細故。視大圭者，不察察於微玷；得大木者，不快快於末蠹。以玷棄圭，則天下無全玉，以蠹廢材，是天下無全木。苟變干城之將，豈以二卵而見麾；陳平而奇之智，不以盜嫂而見疑。</p><p>智伯發憤於庖亡一炙，其身之亡而弗思；邯鄲子瞋目於園失一桃，其國之失而不知。</p><p>爭刀錐之末而致訟者，市人之小器；委四萬斤金而不問者，萬乘之大志。故相馬失之瘦，必不得千里之驥；取士失之貧，則不得百里奚之智。</p><p>噫，可不忍歟！</p><p></p><h1 class=pgc-h-arrow-right>隨時之忍第八十二</h1><p>為可為於為之時，則從；為不可為於不可為之時，則凶。故言行之危遜，視世道之汙隆。</p><p>老聃過西＊而夷語，夏禹入裸國而解裳。墨子謂樂器為無益而不好，往見荊王而衣錦吹笙。</p><p>苟執方而不變，是不達於時宜。貿章甫於椎髻之蠻，炫綢＊履於跣足之夷，袗絺冰雪，挾纊炎曦，人以至愚而諡之。</p><p>噫，可不忍歟！</p><p></p><h1 class=pgc-h-arrow-right>背義之忍第八十三</h1><p>古之義士，雖死不避。欒布哭彭，郭亮喪孝。</p><p>王修葬譚，操嘉其義。晦送楊憑，擢為御史。此其用心，純乎天理。</p><p>後之薄俗奔走利慾，利在友則賣友，利在國則賣國。回視古人，有何面目？趙岐之遇孫嵩，張儉之逢李篤，非親非舊，情同骨肉，堅守大義，甘嬰重戮。</p><p>噫，可不忍歟！</p><div class=pgc-img><img alt="《勸忍百箴》原文 分享，人生在世，百「忍」為上！" onerror=errorimg.call(this); src=http://p1.pstatp.com/large/pgc-image/0b334bd6a68f43c690c03071dcd54f1c><p class=pgc-img-caption></p></div><h1 class=pgc-h-arrow-right>事君之忍第八十四</h1><p>子路問事君於孔子，孔子教以勿欺而犯。唐有魏徵，漢有汲黯。</p><p>長君之惡其罪小，逢君之惡其罪大。張禹有靦於帝師之稱，李績何顏於廢后之對？</p><p>俯拾怒擲之奏札，力救就戮之緋褌。忠不避死，主耳忘身。一心可以事百君，百心不可以事一君。若景公之有晏子，乃是為社稷之臣。</p><h1 class=pgc-h-arrow-right>噫，可不忍歟！</h1><p></p><h1 class=pgc-h-arrow-right>事師之忍第八十五</h1><p>父生師教，然後成人。事師之道，同乎事親。</p><p>德公進粥林宗，三呵而不敢怒；定夫立侍伊川，雪深而不敢去。</p><p>膏樑子弟，閭閻小兒，或恃父兄世祿之貴，或恃家有百金之資，厲聲作色，輒謾其師。弟子之傲如此，其家之敗可期。故張角以走教蔡京之子，此乃忠愛而報之。</p><p>噫，可不忍歟！</p><p></p><h1 class=pgc-h-arrow-right>同寅之忍第八十六</h1><p>同官為僚，《春秋》所敬；同寅協恭，《虞書》所命。生各天涯，仕為同列，如兄如弟，議論參決。</p><p>國爾忘家，公爾忘私，心無貪競，兩無猜疑。言有可否，事有是非，少不如意，矛盾相持。</p><p>幕中之辨人，以為叛；臺中之評人，以為順。昌黎此箴，足以勸懲。</p><p>噫，可不忍歟！</p><p></p><h1 class=pgc-h-arrow-right>為士之忍第八十七</h1><p>峨冠博帶而為士，當自拔於凡庸；喜怒笑＊之易動，人已窺其淺中。故臨大節而不可奪者，必無偏躁之氣；見小利而易售者，生之斗筲之器。</p><p>禮義以養其量，學問以充其智。不慼慼於貧賤，不汲汲於富貴。庶可以立天下之大功，成天下之大事。</p><p>噫，可不忍歟！</p><p></p><h1 class=pgc-h-arrow-right>為農之忍第八十八</h1><p>終歲勤勤，仰事俯畜，服田力穡，不避寒燠。</p><p>水旱者，造化之不良，良農不因是而輟耕；稼穡者，勤勞之所有，厥子乃不知於父母。</p><p>農之家一，而食粟之家六，苟惰農不昏於作勞，則家不給，而人不足。</p><p>噫，可不忍歟！</p><p></p><h1 class=pgc-h-arrow-right>為工之忍第八十九</h1><p>不善於斫，血指汗顏。巧匠傍觀，縮手袖間。</p><p>行年七十，老而斫輪，得心應手，雖子不傳。百工居肆以成其事，猶君子學以致其道。學不精則窘於才，工不精則失於巧。</p><p>國有尚方之作禮，有冬官之考階，身寵而家溫，貴技高而心小。</p><p>噫，可不忍歟！</p><p></p><h1 class=pgc-h-arrow-right>為商之忍第九十</h1><p>商者，販商，又曰商量。商販則＊遷有無，商量則計較短長。</p><p>用之緩急，價有低昂，不為折閱不市者。荀子謂之良賈，不與人爭買賣之價者；《國策》謂之良商，何必鬻良而雜苦，效魯人之晨飲其羊。</p><p>古之善為貨殖者，取人之所舍，緩人之所急，雍容待時，贏利十倍。陶朱氏積金，販脂賣膊之鼎食，是皆大耐於計籌，不規小利於旦夕。</p><p>噫，可不忍歟！</p><p></p><h1 class=pgc-h-arrow-right>父子之忍第九十一</h1><p>父子之性，出於秉彝。孟子有言，貴善則離，賊恩之大，莫甚相夷。</p><p>焚稟掩井，瞽太不慈。大孝如舜，齊慄夔夔。</p><p>尹信後妻，欲殺伯奇，有口不辨，甘逐放之。</p><p>灑米數百斛而空其船，施才數千萬而罄其庫，以郗超、全琮不稟之專，二父胡為不怒？</p><p>我見叔世，父子為仇，證罪攘羊，德色借耰。</p><p>父而不父，子而不子，有何面目，戴天履地？</p><p>噫，可不忍歟！</p><p></p><h1 class=pgc-h-arrow-right>兄弟之忍第九十二</h1><p>兄友弟恭，人之大倫。雖有小忿，不廢懿親。</p><p>舜之待象，心無宿怨；莊段費協，用心交戰。</p><p>許武割產，為弟成名；薛包分財，荒敗自營。</p><p>阿奴火攻，伯仁笑受；酗酒殺牛，兄不聽嫂。</p><p>世降俗薄，交相為惡，不念同乳，鬩牆難作。</p><p>噫，可不忍歟！　</p><p></p><h1 class=pgc-h-arrow-right>夫婦之忍第九十三</h1><p>正家之道，始於夫婦。上承祭祀，不養父母。唯夫義而婦順，乃起家而裕厚。《詩》有仳離之戒，《易》有反目之悔。</p><p>鹿車共挽，桓氏不恃富而凌鮑宣；賣薪行歌，朱氏乃恥貧而棄買臣。</p><p>茂弘忍於曹夫人之妨，夷甫忍於郭夫人之悍。不謂兩相之賢，有此二妻之嘆。</p><p>噫，可不忍歟！</p><p></p><h1 class=pgc-h-arrow-right>賓主之忍第九十四</h1><p>為主為賓，無驕無諂；以禮始終，相孚肝膽。</p><p>小夫量淺，挾財傲客，簞食豆羹，即見顏色。</p><p>毛遂為下客，坐於十九人之末，而不知為恥；鵬舉為賤官，館於馬坊，教諸奴子而不以為愧。廣陽豈識其文章，平原不擬其成事。</p><p>孫丞相延賓，而開東閣；鄭司家愛客，而戒留門。醉燒列艦，而無怒於羊侃；收債焚券，而無恨于田文。楊政之勸馬武，趙壹之哭羊陟。居今之世，此末有聞。</p><p>噫，可不忍歟！</p><p></p><h1 class=pgc-h-arrow-right>奴婢之忍第九十五</h1><p>人有十等，以賤事貴，耕樵為奴，織爨為婢。父母所生，皆有血氣，譴督太苛，小人怨詈。</p><p>陶公善遇，以囑其子。陽城不嗔易酒自醉之奴，文烈不譴糴米逃奔之婢。二公之性難齊，元亮之可繼。</p><p>噫，可不忍歟！</p><p></p><h1 class=pgc-h-arrow-right>交友之忍第九十六</h1><p>古交有真金百鍊而後不改其色，今交如暴流盈涸而不保朝夕。</p><p>管鮑之知，窮達不移；範張之誼，生死不棄。</p><p>淡全甘壞，先哲所戒；勢賄談量，易燠易涼。蓋君子之交，其名為市。</p><p>郈子迎谷臣之妻子至於分宅，到溉視西華之兄弟胡心不惻。指天誓不相負，反眼若不相識。</p><p>噫，可不忍歟！</p><p></p><h1 class=pgc-h-arrow-right>年少之忍第九十七</h1><p>人之少年，譬如陽春，鶯花明媚，不過九旬，夏熱秋悽，如環斯循。</p><p>人壽幾何，自輕身命；貪酒好色，博奕馳娉；狎侮老成，黨邪疾正；棄擲詩書，教之不聽。</p><p>玄鬢易白，紅顏早衰，老之將至，時不再來。不學無術，悔何及哉！</p><p>噫，可不忍歟！</p><p></p><h1 class=pgc-h-arrow-right>將帥之忍第九十八</h1><p>閫外之事，將軍主之；專制輕敵，亦不敢違。衛青不斬裨將而歸之天子，亞夫不出輕戰而深溝高壘。軍中不以為弱，公論亦稱其美。</p><p>延壽陳湯，興師矯制，手斬郅支，威振萬里，功賞末行，下獄幾死。</p><p>自古為將，貴於持重；兩軍對陣，戒於輕動。故司馬懿忍於婦幘之遺，而猶有死諸葛之恐；孟明視忍於崤陵之敗，而終致穆公之三用。</p><p>噫，可不忍歟！</p><p></p><h1 class=pgc-h-arrow-right>宰相之忍第九十九</h1><p>昔人有言，能鼻吸三鬥醇醋，乃可以為宰相。蓋任大用者存乎才，為大臣者存乎量。丙吉不罪於醉汙車茵，安世不詰於郎溺殿上。</p><p>周公忍召公之不悅，仁杰受師德之包容。彥博不以彈燈籠錦而銜唐介，王旦不以罪倒用印而仇寇公。廊廟倚為鎮重，身命可以令終。</p><p>噫，可不忍歟！</p><p></p><h1 class=pgc-h-arrow-right>好學忍第一百</h1><p>立身百行，以學為基。古之學者，一忍自持。鑿壁偷光，聚螢作囊，忍貧讀書，車胤匡衡。</p><p>耕助畫傭，牛衣夜織，忍苦向學，倪寬劉寔。</p><p>以錐刺股者，蘇秦之忍痛；繫獄受經者，黃霸之忍辱。</p><p>甯越忍勞於十五年之晝夜，仲淹忍飢於一盆之粟粥。</p><p>及乎學成於身，而達乎天子之庭。鳴玉曳祖，為公為卿。為前聖繼絕學，為斯世開太平。</p><p>功名垂於竹帛，姓字著于丹青。</p><p>噫，可不忍歟</p><p>注：圖文均來自網絡，如有侵權，請聯繫刪除。</p></div><div class="post-meta meta-tags"><ul class=clearfix><li><a>忍百箴</a></li><li><a>人生在世</a></li><li><a>原文</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/6c2ace46.html alt=弟子規原文+譯文+註釋 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/732aeef3-9356-4c7c-98cd-1e332b55e251 style=border-radius:25px></a>
<a href=../../tw/%E7%A7%91%E6%8A%80/6c2ace46.html title=弟子規原文+譯文+註釋>弟子規原文+譯文+註釋</a></li><hr><li><a href=../../tw/%E7%A7%91%E6%8A%80/a2b93a25.html alt=《弟子規》原文解釋 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/a2b93a25.html title=《弟子規》原文解釋>《弟子規》原文解釋</a></li><hr><li><a href=../../tw/%E7%A7%91%E6%8A%80/ab4ea3a1.html alt=《世說新語》原文註釋及譯文(卷一到卷五) class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/dad64b767be7494b88f4a72e8fbd886e style=border-radius:25px></a>
<a href=../../tw/%E7%A7%91%E6%8A%80/ab4ea3a1.html title=《世說新語》原文註釋及譯文(卷一到卷五)>《世說新語》原文註釋及譯文(卷一到卷五)</a></li><hr><li><a href=../../tw/%E7%A7%91%E6%8A%80/1c74aa0a.html alt=《漢書·張良傳》原文·註釋及譯文 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/e229fb6e1dfe461eb92ef9033932b675 style=border-radius:25px></a>
<a href=../../tw/%E7%A7%91%E6%8A%80/1c74aa0a.html title=《漢書·張良傳》原文·註釋及譯文>《漢書·張良傳》原文·註釋及譯文</a></li><hr><li><a href=../../tw/%E7%A7%91%E6%8A%80/acc5d9cf.html alt=宋·朱熹《童蒙須知》原文註釋譯文 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/11abc3f3e144430cb18ad7b55f82b3a5 style=border-radius:25px></a>
<a href=../../tw/%E7%A7%91%E6%8A%80/acc5d9cf.html title=宋·朱熹《童蒙須知》原文註釋譯文>宋·朱熹《童蒙須知》原文註釋譯文</a></li><hr><li><a href=../../tw/%E7%A7%91%E5%AD%B8/d32e157a.html alt="《呂氏春秋》原文 譯文（七）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/9df9b11c-fbdb-4d50-88b3-4629f042213c style=border-radius:25px></a>
<a href=../../tw/%E7%A7%91%E5%AD%B8/d32e157a.html title="《呂氏春秋》原文 譯文（七）">《呂氏春秋》原文 譯文（七）</a></li><hr><li><a href=../../tw/%E7%A7%91%E5%AD%B8/fadfa5b9.html alt=《淮南子》原文，譯文（一） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/e9ad7164-227d-4aa9-aa7b-29f4ddf226e3 style=border-radius:25px></a>
<a href=../../tw/%E7%A7%91%E5%AD%B8/fadfa5b9.html title=《淮南子》原文，譯文（一）>《淮南子》原文，譯文（一）</a></li><hr><li><a href=../../tw/%E7%A7%91%E5%AD%B8/e89a1c60.html alt="《韓非子》原文 譯文（七）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/53db194ec7564b7394004b33711aaa8e style=border-radius:25px></a>
<a href=../../tw/%E7%A7%91%E5%AD%B8/e89a1c60.html title="《韓非子》原文 譯文（七）">《韓非子》原文 譯文（七）</a></li><hr><li><a href=../../tw/%E7%A7%91%E5%AD%B8/9f0883c2.html alt=《黃帝陰符經》原文 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/43d34a378fc747ccbf0d89d981e05069 style=border-radius:25px></a>
<a href=../../tw/%E7%A7%91%E5%AD%B8/9f0883c2.html title=《黃帝陰符經》原文>《黃帝陰符經》原文</a></li><hr><li><a href=../../tw/%E7%A7%91%E5%AD%B8/4f279ef3.html alt="《顏氏家訓》原文 譯文（八）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/57dd9c2cf8b14d289e0ce9fdacac4158 style=border-radius:25px></a>
<a href=../../tw/%E7%A7%91%E5%AD%B8/4f279ef3.html title="《顏氏家訓》原文 譯文（八）">《顏氏家訓》原文 譯文（八）</a></li><hr><li><a href=../../tw/%E7%A7%91%E5%AD%B8/cd3c6b8c.html alt=維摩詰所說經原文 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/cd3c6b8c.html title=維摩詰所說經原文>維摩詰所說經原文</a></li><hr><li><a href=../../tw/%E7%A7%91%E6%8A%80/8845e0af.html alt=西遊記原文第二回 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/8845e0af.html title=西遊記原文第二回>西遊記原文第二回</a></li><hr><li><a href=../../tw/%E9%81%8A%E6%88%B2/0546f1c7.html alt=《千字文》的原文、註釋和譯文 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f43bf4510423439092bd645ea33d6b9e style=border-radius:25px></a>
<a href=../../tw/%E9%81%8A%E6%88%B2/0546f1c7.html title=《千字文》的原文、註釋和譯文>《千字文》的原文、註釋和譯文</a></li><hr><li><a href=../../tw/%E7%A7%91%E5%AD%B8/4c33e042.html alt=《黃帝內經》原文精選 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/4c33e042.html title=《黃帝內經》原文精選>《黃帝內經》原文精選</a></li><hr><li><a href=../../tw/%E7%A7%91%E5%AD%B8/088fecba.html alt=《增廣賢文》原文與譯文（上） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/1999000724772d28f509 style=border-radius:25px></a>
<a href=../../tw/%E7%A7%91%E5%AD%B8/088fecba.html title=《增廣賢文》原文與譯文（上）>《增廣賢文》原文與譯文（上）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>