<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>納蘭性德詩詞（楞伽山人作品） | 极客快訊</title><meta property="og:title" content="納蘭性德詩詞（楞伽山人作品） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/3e6a000394cff0bbbc2b"><link rel=alternate hreflang=x-default href=https://geekbank.cf/tw/%e9%81%8a%e6%88%b2/56b850b2.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/56b850b2.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/56b850b2.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/56b850b2.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/56b850b2.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/56b850b2.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/56b850b2.html><link rel=canonical href=https://geekbank.cf/tw/%e9%81%8a%e6%88%b2/56b850b2.html><meta property="article:published_time" content="2020-10-29T21:13:16+08:00"><meta property="article:modified_time" content="2020-10-29T21:13:16+08:00"><meta name=Keywords content><meta name=description content="納蘭性德詩詞（楞伽山人作品）"><meta name=author content="极客快訊"><meta property="og:url" content="/tw/%E9%81%8A%E6%88%B2/56b850b2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>納蘭性德詩詞（楞伽山人作品）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>納蘭性德（1655年1月19日－1685年7月1日）清順治十一年十二月十二日－康熙二十四年五月三十日），納蘭氏，原名成德，後改名為性德，字容若，號飲水、楞伽山人。是清代最為著名的詞人之一，與朱彝尊、陳維崧並稱“清詞三大家”。</strong></p><p><strong>木蘭花令·擬古決絕詞</strong></p><p>人生若只如初見，何事秋風悲畫扇？</p><p>等閒變卻故人心，卻道故人心易變。</p><p>驪山語罷清宵半，淚雨零鈴終不怨。</p><p>何如薄倖錦衣郎，比翼連枝當日願。</p><p><strong>金縷曲</strong></p><p>德也狂生耳！</p><p>偶然間、緇塵京國，烏衣門第。</p><p>有酒惟澆趙州土，誰會成生此意？</p><p>不信道、遂成知己。</p><p>青眼高歌俱未老，向樽前、拭盡英雄淚。</p><p>君不見，月如水。</p><p>共君此夜須沉醉。</p><p>且由他、蛾眉謠諑，古今同忌。</p><p>身世悠悠何足問，冷笑置之而已。</p><p>尋思起、從頭翻悔。</p><p>一日心期千劫在，後身緣、恐結他生裡。</p><p>然諾重，君須記。</p><p><strong>卜算子·新柳</strong></p><p>嬌軟不勝垂，瘦怯那禁舞。</p><p>多事年年二月風，翦出鵝黃縷。</p><p>一種可憐生，落日和煙雨。</p><p>蘇小門前長短條，即漸迷行處。</p><p><strong>採桑子</strong></p><p>白衣裳憑朱欄立，涼月趖西。</p><p>點鬢霜微，歲晏知君歸不歸？</p><p>殘更目斷傳書雁，尺素還稀。</p><p>一味相思，準擬相看似舊時。</p><p><strong>採桑子</strong></p><p>撥燈書盡紅箋也，依舊無聊。</p><p>玉漏迢迢，夢裡寒花隔玉簫。</p><p>幾竿修竹三更雨，葉葉蕭蕭。</p><p>分付秋潮，莫誤雙魚到謝橋。</p><p><strong>採桑子</strong></p><p>而今才道當時錯，心緒悽迷。</p><p>紅淚偷垂，滿眼春風百事非。</p><p>情知此後來無計，強說歡期。</p><p>一別如斯，落盡犁花月又西。</p><p><strong>採桑子</strong></p><p>非關癖愛輕模樣，冷處偏佳。</p><p>別有根芽，不是人間富貴花。</p><p>謝娘別後誰能惜，漂泊天涯。</p><p>寒月悲笳，萬里西風瀚海沙。</p><p><strong>採桑子</strong></p><p>冷香縈遍紅橋夢，夢覺城笳。</p><p>月上桃花，雨歇春寒燕子家。</p><p>箜篌別後誰能鼓，腸斷天涯。</p><p>暗損韶華，一縷茶煙透碧紗。</p><p><strong>採桑子</strong></p><p>涼生露氣湘弦潤，暗滴花梢。</p><p>簾影誰搖，燕蹴絲上柳條。</p><p>舞鵾鏡匣開頻掩，檀粉慵調。</p><p>朝淚如潮，昨夜香衾覺夢遙。</p><p><img alt=納蘭性德詩詞（楞伽山人作品） onerror=errorimg.call(this); src=https://p3.pstatp.com/large/3e6a000394cff0bbbc2b></p><p><strong>採桑子</strong></p><p>明月多情應笑我，笑我如今。</p><p>孤負春心，獨自閒行獨自吟。</p><p>近來怕說當時事，結編蘭襟。</p><p>月淺燈深，夢裡雲歸何處尋？</p><p><strong>採桑子</strong></p><p>誰翻樂府淒涼曲，風也蕭蕭。</p><p>雨也蕭蕭，瘦盡燈花又一宵。</p><p>不知何事縈懷抱，醒也無聊。</p><p>醉也無聊，夢也何曾到謝橋。</p><p><strong>採桑子</strong></p><p>桃花羞作無情死，感激東風。</p><p>吹落嬌紅，飛入窗間伴懊儂。</p><p>誰憐辛苦東陽瘦，也為春慵。</p><p>不及芙蓉，一片幽情冷處濃。</p><p><strong>採桑子</strong></p><p>土花曾染湘娥黛，鉛淚難消。</p><p>清韻誰敲，不是犀椎是鳳翹。</p><p>只應長伴端溪紫，割取秋潮。</p><p>鸚鵡偷教，方響前頭見玉簫。</p><p><strong>採桑子</strong></p><p>謝家庭院殘更立，燕宿雕粱。</p><p>月度銀牆，不辨花叢那瓣香。</p><p>此情已自成追憶，零落鴛鴦。</p><p>雨歇微涼，十一年前夢一場。</p><p><strong>採桑子</strong></p><p>嚴宵擁絮頻驚起，撲面霜空。</p><p>斜汗朦朧，冷逼氈帷火不紅。</p><p>香篝翠被渾閒事，回首西風。</p><p>數盞殘鍾，一穗燈花似夢中。</p><p><strong>長相思</strong></p><p>山一程，水一程，身向逾關那畔行，夜深千帳燈。</p><p>風一更，雪一更，聒碎鄉心夢不成，故園無此聲。</p><p><strong>點絳脣 ·詠風蘭</strong></p><p>別樣幽芬，更無濃豔催開處。</p><p>凌波欲去，且為東風住。</p><p>忒煞蕭疏，怎耐秋如許？</p><p>還留取，冷香半縷，第一湘江雨。</p><p><strong>點絳脣</strong></p><p>小院新涼，晚來頓覺羅衫薄。</p><p>不成孤酌，形影空酬酢。</p><p>蕭寺憐君，別緒應蕭索。</p><p>西風惡，夕陽吹角，一陣槐花落。</p><p><strong>蝶戀花</strong></p><p>今古河山無定距。</p><p>畫角聲中，牧馬頻來去。</p><p>滿目荒涼誰可語？</p><p>西風吹老丹楓樹。</p><p>從前幽怨應無數。</p><p>鐵馬金戈，青冢黃昏路。</p><p>一往情深深幾許？</p><p>深山夕照深秋雨。</p><p><strong>蝶戀花</strong></p><p>辛苦最憐天上月，一夕如環，夕夕都成玦。</p><p>若似月輪終皎潔，不辭冰雪為卿熱。</p><p>無那塵緣容易絕，燕子依然，軟踏簾鉤說。</p><p>唱罷秋墳愁未歇，春叢認取雙棲蝶。</p><p><strong>蝶戀花</strong></p><p>又到綠楊曾折處，不語垂鞭，踏遍清秋路。</p><p>衰草連天無意緒，雁聲遠向蕭關去。</p><p>不恨天涯行役苦，只恨西風，吹夢成今古。</p><p>明日客程還幾許，沾衣況是新寒雨。</p><p><strong>河傳</strong></p><p>春淺，紅怨。</p><p>掩雙環，微雨花間。</p><p>畫閒，無言暗將紅淚彈。</p><p>闌珊，香銷輕夢還。</p><p>斜倚畫屏思往事。</p><p>皆不是，空作相思字。</p><p>憶當時，垂柳絲。</p><p>花枝，滿庭蝴蝶兒。</p><p><strong>畫堂春</strong></p><p>一生一代一雙人，爭教兩處消魂。</p><p>相思相望不相親，天為誰春？</p><p>漿向藍橋易乞，藥成碧海難奔。</p><p>若容相訪飲牛津，相對忘貧。</p><p><img alt=納蘭性德詩詞（楞伽山人作品） onerror=errorimg.call(this); src=https://p3.pstatp.com/large/3e640003a6d3989a2e88></p><p><strong>浣溪沙</strong></p><p>蓮漏三聲燭半條，杏花微魚溼輕綃，那將紅豆寄無聊？</p><p>春色已看濃似酒，歸期安得信如潮，離魂入夜倩誰招？</p><p><strong>浣溪沙</strong></p><p>誰念西風獨自涼，蕭蕭黃葉閉疏窗，沉思往事立殘陽。</p><p>被酒莫驚春睡重，賭書消得潑茶香，當時只道是尋常。</p><p><strong>浣溪沙</strong></p><p>楊柳千條送馬蹄，北來徵雁舊南飛，客中誰與換春衣。</p><p>終古閒情歸落照，一春幽夢逐遊絲，信回剛道別多時。</p><p><strong>記徵人語</strong></p><p>邊月無端照別離，故園何處寄相思。</p><p>西風不解徵人語，一夕蕭蕭滿大旗。</p><p><strong>減字木蘭花</strong></p><p>相逢不語，一朵芙蓉著秋雨。</p><p>小暈紅潮，斜溜鬟心只鳳翹。</p><p>待將低喚，直為凝情恐人見。</p><p>欲訴幽懷，轉過回欄叩玉釵。</p><p><strong>浪淘沙</strong></p><p>紅影溼幽窗，瘦盡春光。</p><p>雨餘花外卻斜陽。</p><p>誰見薄衫低髻子，還惹思量。</p><p>莫道不淒涼，早近持觴。</p><p>暗思何事斷人腸。</p><p>曾是向他春夢裡，瞥遇迴廊。</p><p><strong>浪淘沙</strong></p><p>夜雨做成秋，恰上心頭。</p><p>教他珍重護風流。</p><p>端的為誰添病也，更為誰羞。</p><p>密意未曾休，密願難酬。</p><p>珠簾四卷月當樓。</p><p>暗憶歡期真似夢，夢也須留。</p><p><strong>臨江仙·寒柳</strong></p><p>飛絮飛花何處是，層冰積雪摧殘，</p><p>疏疏一樹五更寒。</p><p>愛他明月好，憔悴也相關。</p><p>最是繁絲搖落後，轉教人憶春山。</p><p>湔裙夢斷續應難。</p><p>西風多少恨，吹不散眉彎。</p><p><strong>柳枝詞</strong></p><p>池上閒房碧樹圍，簾紋如彀上斜暉。</p><p>生憎飛絮吹難定，一出紅窗便不歸。</p><p><strong>秣陵懷古</strong></p><p>山色江聲共寂寥，十三陵樹晚蕭蕭。</p><p>中原事業如江左，芳草何須怨六朝。</p><p><strong>南鄉子·為亡婦題照</strong></p><p>淚咽卻無聲。</p><p>只向從前悔薄情，憑仗丹青重省識，盈盈。</p><p>一片傷心畫不成。</p><p>別語忒分明。</p><p>午夜鶼鶼夢早醒，卿自早醒儂自夢，更更。</p><p>泣盡風簷夜雨鈴。</p><p><strong>菩薩蠻</strong></p><p>春花春月年年客，憐春又怕春離別。</p><p>只為曉風愁，催花撲玉鉤。</p><p>娟娟雙蛺蝶，宛轉飛花側。</p><p>花底一聲歌，疼花花奈何。</p><p><strong>菩薩蠻</strong></p><p>春雲吹散湘簾雨，絮黏蝴蝶飛還住。</p><p>人在玉樓中，樓高四面風。</p><p>柳菸絲一把，暝色籠鴛瓦。</p><p>休近小闌干，夕陽無限山。</p><p><img alt=納蘭性德詩詞（楞伽山人作品） onerror=errorimg.call(this); src=https://p1.pstatp.com/large/3e6b000378d93d044a70></p><p><strong>菩薩蠻</strong></p><p>催花未歇花奴鼓，酒醒已見殘紅舞。</p><p>不忍覆餘觴，臨風淚數行。</p><p>粉香看欲別，空勝當時月。</p><p>月也異當時，悽清照鬢絲。</p><p><strong>菩薩蠻</strong></p><p>隔花才歇簾纖雨，一聲彈指渾無語。</p><p>樑燕自只歸，長條脈脈垂。</p><p>小屏山色遠，妝薄鉛華淺。</p><p>獨自立瑤階，透寒金縷鞋。</p><p><strong>菩薩蠻</strong></p><p>晶簾一片傷心白，雲鬟香霧成遙隔。</p><p>無語問添衣，桐陰月已西。</p><p>西風鳴絡緯，不許愁人睡。</p><p>只是去年秋，如何淚欲流。</p><p><strong>菩薩蠻</strong></p><p>朔風吹散三更雪，倩魂猶戀桃花月。</p><p>夢好莫催醒，由他好處行。</p><p>無端聽畫角，枕畔紅冰薄。</p><p>塞馬一聲嘶，殘星拂大旗。</p><p><strong>菩薩蠻</strong></p><p>為春憔悴留春住，那禁半霎催歸雨。</p><p>深巷賣櫻桃，雨餘紅更嬌。</p><p>黃昏清淚閣，忍便花飄泊。</p><p>消得一聲鶯，東風三月情。</p><p><strong>菩薩蠻</strong></p><p>問君何事輕離別，一年能幾團欒月。</p><p>楊柳乍如絲，故園春盡時。</p><p>春歸歸不得，兩槳松花隔。</p><p>舊事逐寒朝，啼鵑恨未消。</p><p><strong>菩薩蠻</strong></p><p>霧窗寒對遙天暮，暮天遙對寒窗霧。</p><p>花落正啼鴉，鴉啼正落花。</p><p>袖羅垂影瘦，瘦影垂羅袖。</p><p>風翦一絲紅，紅絲一翦風。</p><p><strong>菩薩蠻</strong></p><p>一半殘陽下小樓，朱簾斜控軟金鉤。</p><p>倚欄無緒不能愁。</p><p>有個盈盈騎馬過，薄妝淺黛亦風流。</p><p>見人羞澀卻回頭。</p><p><strong>青衫溼·悼亡</strong></p><p>近來無限傷心事，誰與話長更？</p><p>從教分付，綠窗紅淚，早雁初鶯。</p><p>當時領略，自盡斷送，總負多情。</p><p>忽疑君到，漆燈風颭，痴數春星。</p><p><strong>清平樂</strong></p><p>風鬟雨鬢，偏是來無準。</p><p>倦倚玉闌看月暈，容易語低香近。</p><p>軟風吹過窗紗，心期便隔天涯。</p><p>從此傷春傷別，黃昏只對梨花。</p><p><strong>清平樂·彈琴峽題壁</strong></p><p>泠泠徹夜，誰是知音者。</p><p>如夢前朝何處也，一曲邊愁難寫。</p><p>極天關塞雲中，人隨雁落西風。</p><p>喚取紅巾翠袖，莫教淚灑英雄。</p><p><strong>如夢令</strong></p><p>木葉紛紛歸路，殘月曉風何處。</p><p>消息半浮沉，今夜相思幾許。</p><p>秋雨，秋雨，一半西風吹去。</p><p><strong>如夢令</strong></p><p>萬帳穹廬人醉，星影搖搖欲墜。</p><p>歸夢隔狼河，又被河聲攪碎。</p><p>還睡，還睡，解道醒來無味。</p><p><strong>如夢令</strong></p><p>纖月黃昏庭院，語密翻教醉淺。</p><p>知否那人心？舊恨新歡相半。</p><p>誰見？誰見？珊枕淚痕紅泫。</p><p><strong>生查子</strong></p><p>短焰剔殘花，夜久邊聲寂。</p><p>倦舞卻聞雞，暗覺青綾溼。</p><p>天水接冥濛，一角西南白。</p><p>欲渡浣花溪，遠夢輕無力。</p><p><strong>相見歡</strong></p><p>落花如夢悽迷，麝煙微，又是夕陽潛下小樓西。</p><p>愁無限，消瘦盡，有誰知？</p><p>閒教玉籠鸚鵡念郎詩。</p><p><strong>相見歡</strong></p><p>微雲一抹遙峰，冷溶溶，恰與個人清曉畫眉同。</p><p>紅蠟淚，青綾被，水沉濃，</p><p>卻與黃茅野店聽西風。</p><p><img alt=納蘭性德詩詞（楞伽山人作品） onerror=errorimg.call(this); src=https://p9.pstatp.com/large/3e6b000378e211f508a5></p><p><strong>昭君怨</strong></p><p>暮雨絲絲吹溼，倦柳愁荷風急。</p><p>瘦骨不禁秋，總成愁。</p><p>別有心情怎說？未是訴愁時節。</p><p>譙鼓已三更，夢須成。</p><p><strong>鷓鴣天</strong></p><p>背立盈盈故作羞，手挪梅蕊打肩頭。</p><p>欲將離恨尋郎說，待得郎歸恨卻休。</p><p>雲澹澹，水悠悠，一聲橫笛鎖空樓。</p><p>何時共泛春溪月，斷岸垂楊一葉舟。</p><p><strong>鷓鴣天</strong></p><p>別緒如絲睡不成，那堪孤枕夢邊城。</p><p>因聽紫塞三更雨，卻憶紅樓半夜燈。</p><p>書鄭重，恨分明，天將愁味釀多情。</p><p>起來呵手對題處，偏到鴛鴦兩字冰。</p><p><strong>鷓鴣天</strong></p><p>雁貼寒雲次第飛，向南猶自怨歸遲。</p><p>誰能瘦馬關山道，又到西風撲鬢時。</p><p>人杳杳，思依依，更無芳樹有鳥啼。</p><p>憑將掃黛窗前月，持向今朝照別離。</p><p><strong>憶江南</strong></p><p>昏鴉盡，小立恨因誰？</p><p>急雪乍翻香閣絮，輕風吹到膽瓶梅，心字已成灰。</p><p><strong>菩薩蠻</strong></p><p>蕭蕭幾葉風兼雨，離人偏識長更苦。</p><p>欹枕數秋天，蟾蜍下早弦。</p><p>夜寒驚被薄，淚與燈花落。</p><p>無處不傷心，輕塵在玉琴。</p><p><strong>臨江仙</strong></p><p>點滴芭蕉心欲碎，聲聲催憶當初。</p><p>欲眠還展舊時書。</p><p>鴛鴦小字，猶記手生疏。</p><p>倦眼乍低緗帙亂，重看一半模糊。</p><p>幽窗冷雨一燈孤。</p><p>料應情盡，還道有情無？</p><p><strong>臨江仙</strong></p><p>昨夜個人曾有約，嚴城玉漏三更。</p><p>一鉤新月幾疏星。</p><p>夜闌猶未寢，人靜鼠窺燈。</p><p>原是瞿唐風間阻，錯教人恨無情。</p><p>小闌干外寂無聲。</p><p>幾回腸斷處，風動護花鈴。</p><p><strong>虞美人</strong></p><p>銀床淅瀝青梧老，屧粉秋蛩掃。</p><p>採香行處蹙連錢，拾得翠翹何恨不能言。</p><p>迴廊一寸相思地，落月成孤倚。</p><p>背燈和月就花陰，已是十年蹤跡十年心。</p><p><strong>虞美人</strong></p><p>曲闌深處重相見，勻淚偎人顫。</p><p>淒涼別後兩應同，最是不勝清怨月明中。</p><p>半生已分孤眠過，山枕檀痕涴。</p><p>憶來何事最銷魂，第一折技花樣畫羅裙。</p><p><strong>虞美人·秋夕信步</strong></p><p>愁痕滿地無人省，露溼琅玕影。</p><p>閒階小立倍荒涼。</p><p>還剩舊時月色在瀟湘。</p><p>薄情轉是多情累，曲曲柔腸碎。</p><p>紅箋向壁字模糊，憶共燈前呵手為伊書。</p><p><strong>鬢雲鬆令</strong></p><p>枕函香，花徑漏。</p><p>依約相逢，絮語黃昏後。</p><p>時節薄寒人病酒，鏟地梨花，徹夜東風瘦。</p><p>掩銀屏，垂翠袖。</p><p>何處吹簫，脈脈情微逗。</p><p>腸斷月明紅豆蔻，月似當時，人似當時否？</p><p><strong>酒泉子</strong></p><p>謝卻荼蘼，一片月明如水。</p><p>篆香消，尤未睡，早鴉啼。</p><p>嫩寒無賴羅衣薄，休傍闌干角。</p><p>最愁人，燈欲落，雁還飛。</p><p><strong>沁園春</strong></p><p>丁巳重陽前三日，夢亡婦淡裝素服，執手哽咽，語多不復能記。</p><p>但臨別有云：“銜恨願為天上月，年年猶得向郎圓。”婦素未工詩，不知何以得此也，覺後感賦</p><p>瞬息浮生，薄命如斯，低徊怎忘。</p><p>記繡榻閒時，並吹戲雨；雕闌曲處，同倚斜陽。</p><p>夢好難留，詩殘莫續，贏得更深哭一場。</p><p>遺容在，只靈飆一轉，未許端詳。</p><p>重尋碧落茫茫。料短髮、朝來定有霜。</p><p>便人間天上，塵緣未斷；春花秋葉，觸緒還傷。</p><p>欲結綢繆，翻驚搖落，減盡荀衣昨日香。</p><p>真無奈，倩聲聲鄰笛，譜出迴腸。</p><p><strong>金縷曲·亡婦忌日有感</strong></p><p>此恨何時已。滴空階、寒更雨歇，葬花天氣。</p><p>三載悠悠魂夢杳，是夢久應醒矣。</p><p>料也覺、人間無味。</p><p>不及夜臺塵土隔，冷清清、一片埋愁地。</p><p>釵鈿約，竟拋棄。</p><p>重泉若有雙魚寄。好知他、年來苦樂，與誰相倚。</p><p>我自中宵成轉側，忍聽湘弦重理。</p><p>待結個、他生知已。</p><p>還怕兩人俱薄命，再緣慳、剩月零風裡。</p><p>清淚盡，紙灰起。</p><p><strong>山花子</strong></p><p>林下荒苔道韞家，生憐玉骨委塵沙。</p><p>愁向風前無處說，數歸鴉。</p><p>半世浮萍隨逝水，一宵冷雨葬名花。</p><p>魂是柳綿吹欲碎，繞天涯。</p><p><img alt=納蘭性德詩詞（楞伽山人作品） onerror=errorimg.call(this); src=https://p3.pstatp.com/large/3e690003a069619b3a7b></p><p><strong>清平樂</strong></p><p>悽悽切切，慘淡黃花節。</p><p>夢裡砧聲渾未歇，那更亂蛩悲咽。</p><p>塵生燕子空樓，拋殘絃索床頭。</p><p>一樣曉風殘月，而今觸緒添愁。</p><p><strong>如夢令</strong></p><p>正是轆轤金井，滿砌落花紅冷。</p><p>驀地一相逢，心事眼波難定。</p><p>誰省，誰省。從此簟紋燈影。</p><p><strong>如夢令</strong></p><p>黃葉青苔歸路，屧粉衣香何處。</p><p>消息竟沉沉，今夜相思幾許。</p><p>秋雨，秋雨，一半因風吹去。</p><p><strong>採桑子</strong></p><p>彤霞久絕飛瓊字，人在誰邊。</p><p>人在誰邊，今夜玉清眠不眠。</p><p>香銷被冷殘燈滅，靜數秋天。</p><p>靜數秋天，又誤心期到下弦。</p><p><strong>採桑子</strong></p><p>海天誰放冰輪滿，惆悵離情。</p><p>莫說離情，但值良宵總淚零。</p><p>只應碧落重相見，那是今生。</p><p>可奈今生，剛作愁時又憶卿。</p><p><strong>落花時</strong></p><p>夕陽誰喚下樓梯，一握香荑。</p><p>回頭忍笑階前立，總無語，也依依。</p><p>箋書直恁無憑據，休說相思。</p><p>勸伊好向紅窗醉，須莫及，落花時。</p><p><strong>浣溪沙·欲問江梅瘦幾分</strong></p><p>欲問江梅瘦幾分，只看愁損翠羅裙。</p><p>麝篝衾冷惜餘薰。</p><p>可耐暮寒長倚竹，便教春好不開門。</p><p>枇杷花底校書人。</p><p><strong>浣溪沙</strong></p><p>記綰長條欲別難，盈盈自此隔銀灣。</p><p>便無風雪也摧殘。</p><p>青雀幾時裁錦字，玉蟲連夜剪春幡。</p><p>不禁辛苦況相關。</p><p><strong>浣溪沙</strong></p><p>風絮飄殘已化萍，泥蓮剛倩藕絲縈；</p><p>珍重別拈香一瓣，記前生。</p><p>人到情多情轉薄，而今真個悔多情；</p><p>又到斷腸回首處，淚偷零。</p><p><strong>浣溪沙</strong></p><p>風髻拋殘秋草生，高梧溼月冷無聲。</p><p>當時七夕記深盟。</p><p>信得羽衣傳鈿合，悔教羅襪葬傾城。</p><p>人間空唱雨淋鈴。</p><p><strong>浣溪沙</strong></p><p>一半殘陽下小樓，朱簾斜控軟金鉤。</p><p>倚欄無緒不能愁。</p><p>有個盈盈騎馬過，薄妝淺黛亦風流。</p><p>見人羞澀卻回頭。</p><p><strong>減字木蘭花</strong></p><p>燭花搖影，冷透疏衾剛欲醒。</p><p>待不思量，不許孤眠不斷腸。</p><p>茫茫碧落，天上人間情一諾。</p><p>銀漢難通，穩耐風波願始從。</p><p><strong>生查子</strong></p><p>東風不解愁，偷展湘裙衩。</p><p>獨夜背紗籠，影著纖腰畫。</p><p>爇盡水沉煙，露滴鴛鴦瓦。</p><p>花骨冷宜香，小立櫻桃下。</p><p><strong>荷葉杯</strong></p><p>知己一人誰是？已矣。</p><p>贏得誤他生。</p><p>有情終古似無情，別語悔分明。</p><p>莫道芳時易度，朝暮。</p><p>珍重好花天。</p><p>為伊指點再來緣，疏雨洗遺鈿。</p><p><strong>憶江南·宿雙林禪院有感</strong></p><p>心灰盡，有發未全僧。</p><p>風雨消磨生死別，似曾相識只孤檠，情在不能醒。</p><p>搖落後，清吹那堪聽。</p><p>淅瀝暗飄金井葉，乍聞風定又鐘聲，薄福薦傾城。</p><p><strong>浣溪沙</strong></p><p>消息誰傳到拒霜？兩行斜雁碧天長，晚秋風景倍淒涼。</p><p>銀蒜押簾人寂寂，玉釵敲燭信茫茫。黃花開也近重陽。</p><p><img alt=納蘭性德詩詞（楞伽山人作品） onerror=errorimg.call(this); src=https://p9.pstatp.com/large/3e6b000378eea5db04e2></p><p><strong>南鄉子</strong></p><p>煙暖雨初收，落盡繁花小院幽。</p><p>摘得一雙紅豆子，低頭，說著分攜淚暗流。</p><p>人去似春休，卮酒曾將酹石尤。</p><p>別自有人桃葉渡，扁舟，一種煙波各自愁。</p><p><strong>天仙子</strong></p><p>月落城烏啼未了，起來翻為無眠早。</p><p>薄霜庭院怯生衣，心悄悄，紅闌繞，此情待共誰人曉？</p><p><strong>生查子</strong></p><p>惆悵彩雲飛，碧落知何許？</p><p>不見合歡花，空倚相思樹。</p><p>總是別時情，那得分明語。</p><p>判得最長宵，數盡厭厭雨。</p><p><strong>蝶戀花</strong></p><p>眼底風光留不住，和暖和香，又上雕鞍去。</p><p>欲倩菸絲遮別路，垂楊那是相思樹。</p><p>惆悵玉顏成間阻，何事東風，不作繁華主。</p><p>斷帶依然留乞句，斑騅一系無尋處。</p><p><strong>謁金門</strong></p><p>風絲嫋，水浸碧天清曉。</p><p>一鏡溼雲清未了，雨晴春草草。</p><p>夢裡輕螺誰掃。</p><p>簾外落花紅小。</p><p>獨睡起來情悄悄，寄愁何處好？</p><p><strong>金人捧露盤淨業寺觀蓮，有懷蓀友</strong></p><p>藕風輕，蓮露冷，斷虹收，正紅窗、初上簾鉤。</p><p>田田翠蓋，趁斜陽魚浪香浮。</p><p>此時畫閣垂楊岸，睡起梳頭。</p><p>舊遊蹤，招提路，重到處，滿離憂。</p><p>想芙蓉湖上悠悠。</p><p>紅衣狼藉，臥看桃葉送蘭舟。</p><p>午風吹斷江南夢，夢裡菱謳。</p><p><strong>夢江南</strong></p><p>新來好，唱得虎頭詞。</p><p>一片冷香惟有夢，十分清瘦更無詩。</p><p>標格早梅知。</p><p><strong>清平樂·憶樑汾</strong></p><p>才聽夜雨，便覺秋如許。</p><p>繞砌蛩螿人不語，有夢轉愁無據。</p><p>亂山千疊橫江，憶君遊倦何方。</p><p>知否小窗紅燭。照人此夜淒涼.</p><p><strong>金縷曲·慰西溟</strong></p><p>何事添悽咽？但由他、天公簸弄，莫教磨涅。</p><p>失意每多如意少，終古幾人稱屈。</p><p>須知道、福因才折。</p><p>獨臥藜床看北斗，背高城、玉笛吹成血。</p><p>聽譙鼓，二更徹。</p><p>丈夫未肯因人熱，且乘閒、五湖料理，扁舟一葉。</p><p>淚似秋霖揮不盡，灑向野田黃蝶。</p><p>須不羨、承明班列。</p><p>馬跡車塵忙未了，任西風、吹冷長安月。</p><p>又蕭寺，花如雪。</p><p><strong>金縷曲·姜西溟言別，賦此贈之</strong></p><p>誰復留君住？嘆人生、幾翻離合，便成遲暮。</p><p>最憶西窗同翦燭，卻話家山夜雨。</p><p>不道只、暫時相聚。</p><p>袞袞長江蕭蕭木，送遙天、白雁哀鳴去。</p><p>黃葉下，秋如許。</p><p>曰歸因甚添愁緒。料強似、冷煙寒月，棲遲梵宇。</p><p>一事傷心君落魄，兩鬢飄蕭未遇。</p><p>有解憶、長安兒女。</p><p>裘敝入門空太息，信古來、才命真相負。</p><p>身世恨，共誰語。</p><p><strong>百字令宿漢兒村</strong></p><p>無情野火，趁西風燒遍、天涯芳草。</p><p>塞重來冰雪裡，冷入鬢絲吹老。</p><p>牧馬長嘶，徵笳亂動，併入愁懷抱。</p><p>定知今夕，庾郎瘦損多少。</p><p>便是腦滿腸肥，尚難消受，此荒煙落照。</p><p>何況文園憔悴後，非復酒壚風調。</p><p>回樂峰寒，受降城遠，夢向家山繞。</p><p>茫茫百感，憑高唯有清嘯。</p><p><strong>江城子·詠史</strong></p><p>溼雲全壓數峰低。影悽迷，望中疑。</p><p>非霧非煙，神女欲來時、若問生涯原是夢，</p><p>除夢裡，沒人知。</p><p><strong>浣溪沙</strong></p><p>欲寄愁心朔雁邊，西風濁酒慘離顏。</p><p>黃花時節碧雲天。</p><p>古戍烽煙迷斥堠，夕陽村落解鞍韉。</p><p>不知征戰幾人還。</p><p><strong>浣溪沙</strong></p><p>誰道飄零不可憐，舊遊時節好花天。</p><p>斷腸人去自經年。</p><p>一片暈紅才著雨，幾絲柔綠乍和煙。</p><p>倩魂銷盡夕陽前。</p><p><strong>浣溪沙</strong></p><p>身向雲山那畔行，北風吹斷馬嘶聲。</p><p>深秋遠塞若為情。</p><p>一抹晚煙荒戍壘，半竿斜日舊關城。</p><p>古今幽恨幾時平。</p><p><strong>浣溪沙</strong></p><p>已慣天涯莫浪愁，寒雲衰草漸成秋。</p><p>漫因睡起又登樓。</p><p>伴我蕭蕭惟代馬，笑人寂寂有牽牛。</p><p>勞人只合一生休。</p><p><strong>浣溪沙</strong></p><p>萬里陰山萬里沙，誰將綠鬢鬥霜華。</p><p>年來強半在天涯。</p><p>魂夢不離金屈戍，畫圖親展玉鴉叉。</p><p>生憐瘦減一分花。</p><p><strong>浣溪沙</strong></p><p>敗葉填溪水已冰，夕陽猶照短長亭。</p><p>何年廢寺失題名，</p><p>駐馬客臨碑上字，鬥雞人撥佛前燈。</p><p>勞勞塵世幾時醒。</p><p><strong>南歌子·古戍</strong></p><p>古戍飢烏集，荒城野雉飛。</p><p>何年劫火剩殘灰，試看英雄碧血，滿龍堆。</p><p>玉帳空分壘，金笳已罷吹。</p><p>東風回首盡成非，不道興亡命也，豈人為。</p><p><strong>浪淘沙·望海</strong></p><p>蜃闕半模糊，踏浪驚呼。</p><p>任將蠡測笑江湖。</p><p>沐日光華還浴月，我欲乘桴。</p><p>釣得六鱉無？竿拂珊瑚。</p><p>桑田清淺問麻姑。</p><p>水氣浮天天接水，那是蓬壺？</p><p><strong>好事近</strong></p><p>馬首望青山，零落繁華如此。</p><p>再向斷煙衰草，認蘚碑題字。</p><p>休尋折戟話當年，只灑悲秋淚。</p><p>斜日十三陵下，過新豐獵騎。</p><p><strong>採桑子·九日</strong></p><p>深秋絕塞誰相憶，木葉蕭蕭。</p><p>鄉路迢迢。</p><p>六曲屏山和夢遙。</p><p>佳時倍惜風光別，不為登高。</p><p>只覺魂銷。南雁歸時更寂寥。</p><p><strong>南樓令·塞外重九</strong></p><p>古木向人秋，驚蓬掠鬢稠。</p><p>是重陽、何處堪愁。</p><p>記得當年惆悵事，正風雨，下南樓。</p><p>斷夢幾能留，香魂一哭休。</p><p>怪涼蟬、空滿衾裯。</p><p>霜落烏啼渾不睡，偏想出，舊風流。</p><p><strong>玉連環影</strong></p><p>何處幾葉蕭蕭雨。</p><p>溼盡簷花，花底人無語。</p><p>掩屏山，玉爐寒。</p><p>誰見兩眉愁聚倚闌干。</p><p><strong>點絳脣·黃花城早望</strong></p><p>五夜光寒，照來積雪平於棧。</p><p>西風何限，自起披衣看。</p><p>對此茫茫，不覺成長嘆。</p><p>何時旦，曉星欲散，飛起平沙雁。</p><p><strong>菩薩蠻</strong></p><p>榛荊滿眼山城路，徵鴻不為愁人住。</p><p>何處是長安，溼雲吹雨寒。</p><p>絲絲心欲碎，應是悲秋淚。</p><p>淚向客中多，歸時又奈何。</p><p><strong>菩薩蠻</strong></p><p>黃雲紫塞三千里，女牆西畔啼烏起。</p><p>落日萬山寒，蕭蕭獵馬還。</p><p>笳聲聽不得，入夜空城黑。</p><p>秋夢不歸家，殘燈落碎花。</p><p><strong>菩薩蠻·宿灤河</strong></p><p>玉繩斜轉疑清曉，悽悽月白漁陽道。</p><p>星影漾寒沙，微茫織浪花。</p><p>金笳鳴故壘，喚起人難睡。</p><p>無數紫鴛鴦，共嫌今夜涼。</p><p><strong>清平樂</strong></p><p>煙輕雨小，望裡青難了。</p><p>一縷斷虹垂樹杪，又是亂山殘照。</p><p>憑高目斷征途，暮雲千里平蕪。</p><p>日夜河流東下，錦書應託雙魚。</p><p><strong>清平樂·發漢兒村題壁</strong></p><p>參橫月落，客緒從誰託。</p><p>望裡家山雲漠漠，似有紅樓一角。</p><p>不如意事年年，消磨絕塞風煙。</p><p>輸與五陵公子，此時夢繞花前。</p><p><strong>梅梢雪·元夜月蝕</strong></p><p>星球映徹，一痕微褪梅梢雪。</p><p>紫姑待話經年別，竊藥心灰，慵把菱花揭。</p><p>踏歌才起清鉦歇，扇紈仍似秋期潔。</p><p>天公畢竟風流絕，教看蛾眉，特放些時缺。</p><p><strong>於中好</strong></p><p>誰道陰山行路難，風毛雨血萬人歡。</p><p>鬆梢露點沾鷹紲，蘆葉溪深沒馬鞍。</p><p>依樹歇，映林看，黃羊高宴簇金盤。</p><p>蕭蕭一夕霜風緊，卻擁貂裘怨早寒。</p><p><strong>於中好</strong></p><p>別緒如絲睡不成，那堪孤枕夢邊城。</p><p>因聽紫塞三更雨，卻憶紅樓半夜燈。</p><p>書鄭重，恨分明，天將愁味釀多情。</p><p>起來呵手封題處，偏到鴛鴦兩字冰。</p><p><strong>於中好</strong></p><p>雁貼寒雲次第飛，向南猶自怨歸遲。</p><p>誰能瘦馬關山道，又到西風撲鬢時。</p><p>人杳杳，思依依，更無芳樹有烏啼。</p><p>憑將掃黛窗前月，持向今朝照別離。</p><p>鴦。菰米漂殘，沈雲乍黑，同夢寄瀟湘。</p><p><strong>滿庭芳</strong></p><p>堠雪翻鴉，河冰躍馬，驚風吹度龍堆。</p><p>陰燐夜泣，此景總堪悲。</p><p>待向中宵起舞，無人處、那有村雞。</p><p>只應是，金笳暗拍，一樣淚沾衣。</p><p>須知今古事，棋枰勝負，翻覆如斯。</p><p>嘆紛紛蠻觸，回首成非。</p><p>剩得幾行青史，斜陽下、斷碣殘碑。</p><p>年華共，混同江水，流去幾時回。</p><p><strong>踏莎行</strong></p><p>倚柳題箋，當花側帽，賞心應比驅馳好。</p><p>錯教雙鬢受東風，看吹綠影成絲早。</p><p>金殿寒鴉，玉階春草，就中冷暖和誰道？</p><p>小樓明月鎮長閒，人生何事緇塵老。</p><p><strong>浣溪沙</strong></p><p>十里湖光載酒遊，青帘低映白蘋洲。</p><p>西風聽徹採菱謳。</p><p>沙岸有時雙袖擁，畫船何處一竿收。</p><p>歸來無語晚妝樓。</p><p><strong>漁父</strong></p><p>收卻綸竿落照紅，秋風寧為翦芙蓉。</p><p>人淡淡，水濛濛，吹入蘆花短笛中。</p><p><strong>蘇幕遮·枕函香</strong></p><p>枕函香，花徑漏。</p><p>依約相逢，絮語黃昏後。</p><p>時節薄寒人病酒，剗地梨花，徹夜東風瘦。</p><p>掩銀屏，垂翠袖。</p><p>何處吹簫，脈脈情微逗。</p><p>腸斷月明紅豆蔻，月似當時，人似當時否？</p><p><strong>眼兒媚·詠梅</strong></p><p>莫把瓊花比澹妝，誰似白霓裳。</p><p>別樣清幽，自然標格，莫近東牆。</p><p>冰肌玉骨天分付，兼付與淒涼。</p><p>可憐遙夜，冷煙和月，疏影橫窗。</p><p><strong>臨江仙·孤雁</strong></p><p>霜冷離鴻驚失伴，有人同病相憐。</p><p>擬憑尺素寄愁邊，愁多書屢易，雙淚落燈前。</p><p>莫對月明思往事，也知消減年年。</p><p>無端嘹唳一聲傳，西風吹隻影，剛是早秋天。</p><p><strong>減字木蘭花·新月</strong></p><p>晚妝欲罷，更把纖眉臨鏡畫。</p><p>準待分明，和雨和煙兩不勝。</p><p>莫教星替，守取團圓終必遂。</p><p>此夜紅樓，天上人間一樣愁。</p><p><strong>齊天樂·上元</strong></p><p>闌珊火樹魚龍舞，望中寶釵樓遠。</p><p>靺鞨餘紅，琉璃剩碧，待屬花歸緩緩。</p><p>寒輕漏淺。正乍斂煙霏，隕星如箭。</p><p>舊事驚心，一雙蓮影藕絲斷。</p><p>莫恨流年似水，恨消殘蝶粉，韶光忒賤。</p><p>細語吹香，暗塵籠鬢，都逐曉風零亂。</p><p>闌干敲遍。問簾底纖纖，甚時重見？</p><p>不解相思，月華今夜滿。</p><p><strong>於中好·詠史</strong></p><p>馬上吟成促渡江，分明閒氣屬閨房。</p><p>生憎久閉金鋪暗，花冷迴心玉一床。</p><p>添哽咽，足淒涼。誰教生得滿身香。</p><p>只今西海年年月，猶為蕭家照斷腸。</p><p><strong>採桑子</strong></p><p>那能寂寞芳菲節，欲話生平。</p><p>夜已三更，一闋悲歌淚暗零。</p><p>須知秋葉春花促，點鬢星星。</p><p>遇酒須傾，莫問千秋萬歲名。</p><p><strong>點絳脣</strong></p><p>一種蛾眉，下弦不似初弦好。</p><p>庚郎未老，何事傷心早？</p><p>素壁斜輝，竹影橫窗掃。</p><p>空房悄，烏啼欲曉，又下西樓了。</p><p><strong>朝中措</strong></p><p>蜀弦秦柱不關情，盡日掩雲屏。</p><p>已惜輕翎退粉，更嫌弱絮為萍。</p><p>東風多事，餘寒吹散，烘暖微酲。</p><p>看盡一簾紅雨，為誰親系花鈴？</p><p><strong>天仙子·淥水亭秋夜</strong></p><p>水浴涼蟾風入袂，魚鱗觸損金波碎。</p><p>好天良夜酒盈樽，心自醉，</p><p>愁難睡，西南月落城烏起。</p><p><strong>浣溪沙</strong></p><p>殘雪凝輝冷畫屏，落梅橫笛已三更。</p><p>更無人處月朧明。</p><p>我是人間惆悵客，知君何事淚縱橫。</p><p>斷腸聲裡憶平生。</p><p><strong>浣溪沙</strong></p><p>伏雨朝寒悉不勝，那能還傍杏花行。</p><p>去年高摘鬥輕盈。</p><p>漫惹爐煙雙袖紫，空將酒暈一衫青。</p><p>人間何處問多情。</p><p><strong>虞美人</strong></p><p>殘燈風滅爐煙冷，相伴唯孤影。</p><p>判叫狼藉醉清樽，為問世間醒眼是何人。</p><p>難逢易散花間酒，飲罷空搔首。</p><p>閒愁總付醉來眠，只恐醒時依舊到樽前。</p><p><strong>虞美人</strong></p><p>春情只到梨花薄，片片催零落。</p><p>夕陽何事近黃昏，不道人間猶有未招魂。</p><p>銀箋別夢當時句，密綰同心苣。</p><p>為伊判作夢中人，長向畫圖清夜喚真真。</p><p><strong>風流子·秋郊射獵</strong></p><p>平原草枯矣，重陽後，黃葉樹騷騷。</p><p>記玉勒青絲，落花時節，曾逢拾翠，忽聽吹簫。</p><p>今來是、燒痕殘碧盡，霜影亂紅凋。</p><p>秋水映空，寒煙如織，皁雕飛處，天慘雲高。</p><p>人生須行樂，君知否。容易兩鬢蕭蕭。</p><p>自與東君作別，剗地無聊。</p><p>算功名何許，此身博得，短衣射虎，沽酒西郊。</p><p>便向夕陽影裡，倚馬揮毫。</p><p><strong>詞·清平樂</strong></p><p>將愁不去，秋色行難住。</p><p>六曲屏山深院宇，日日風風雨雨。</p><p>雨晴籬菊初香，人言此日重陽。</p><p>回首涼雲暮葉，黃昏無限思量。</p><p><strong>琵琶仙中秋</strong></p><p>碧海年年，試問取、冰輪為誰圓缺？</p><p>吹到一片秋香，清輝瞭如雪。</p><p>愁中看好天良夜，知道盡成悲咽。</p><p>隻影而今，那堪重對，舊時明月。</p><p>花徑裡、戲捉迷藏，曾惹下蕭蕭井梧葉。</p><p>記否輕紈小扇，又幾番涼熱。</p><p>只落得、填膺百感，總茫茫、不關離別。</p><p>一任紫玉無情，夜寒吹裂。</p><p><strong>菩薩蠻</strong></p><p>曉寒瘦著西南月，丁丁漏箭餘香咽。</p><p>春已十分宜，東風無是非。</p><p>蜀魂羞顧影，玉照斜紅冷。</p><p>誰唱《後庭花》，新年憶舊家。</p><p><strong>好事近·何路向家園</strong></p><p>何路向家園，歷歷殘山剩水。</p><p>都把一春冷淡，到麥秋天氣。　</p><p>料應重發隔年花，莫問花前事。</p><p>縱使東風依舊，怕紅顏不似。</p><p><strong>於中好</strong></p><p>獨背殘陽上小樓，誰家玉笛韻偏幽。</p><p>一行白雁遙天暮，幾點黃花滿地秋。</p><p>驚節序，嘆沉浮，穠華如夢水東流。</p><p>人間所事堪惆悵，莫向橫塘問舊遊。</p><p><strong>於中好</strong></p><p>小構園林寂不譁，疏籬曲徑仿山家。</p><p>晝長吟罷風流子，忽聽楸枰響碧紗。</p><p>添竹石，伴煙霞。擬憑尊酒慰年華。</p><p>休嗟髀裡今生肉，努力春來自種花。</p><p><strong>天仙子·夢裡蘼蕪青一剪</strong></p><p>夢裡蘼蕪青一剪，玉郎經歲音書遠。</p><p>暗鍾明月不歸來，樑上燕，輕羅扇。</p><p>好風又落桃花片。</p><p><strong>水調歌頭·題西山秋爽圖</strong></p><p>空山梵唄靜，水月影俱沈。</p><p>悠然一境人外，都不許塵侵。</p><p>歲晚憶曾遊處，猶記半竿斜照，一抹映疏林。</p><p>絕頂茅庵裡，老衲正孤吟。</p><p>雲中錫，溪頭釣，澗邊琴。</p><p>此生著歲兩屐，誰識臥遊心。</p><p>準擬乘風歸去，錯向槐安回首，何日得投簪。</p><p>布襪青鞋約，但向畫圖尋。</p><p><strong>明月棹·孤舟海淀</strong></p><p>一片亭亭空凝佇。趁西風霓裳偏舞。</p><p>白鳥驚飛，菰蒲葉亂，斷續浣紗人語。</p><p>丹碧駁殘秋夜雨。風吹去採菱越女。</p><p>轆轤聲斷，昏鴉欲起，多少博山情緒。</p><p><strong>赤棗子</strong></p><p>風淅淅，雨織織。</p><p>難怪春愁細細添。</p><p>記不分明疑是夢，夢來還隔一重簾。</p><p><strong>臨江仙</strong></p><p>絲雨如塵雲著水，嫣香碎拾吳宮。</p><p>百花冷暖避東風，酷憐嬌易散，燕子學偎紅。</p><p>人說病宜隨月減，懨懨卻與春同。</p><p>可能留蝶抱花叢，不成雙夢影，翻笑杏樑空。</p><p><strong>臨江仙</strong></p><p>夢後樓臺高鎖，酒醒簾幕低垂。</p><p>去年春恨卻來時，落花人獨立，微雨燕雙飛。</p><p>記得小蘋初見，兩重心字羅衣。</p><p>琵琶弦上說相思，當時明月在，曾照彩雲歸。</p><p><strong>五律·入直西苑</strong></p><p>望裡蓬瀛近，行來閬苑齊。</p><p>晴霞開碧沼，落月隱金堤。</p><p>葉密鶯先覺，花繁徑不迷。</p><p>笙歌回輦處，長在鳳城西。</p><p><strong>五律·景山</strong></p><p>雪裡瑤華島，雲端白玉京。</p><p>削成千仞勢，高出九重城。</p><p>繡陌迴環繞，紅樓宛轉迎。</p><p>近天多雨露，草木每先榮。</p><p><strong>五律·蕉園</strong></p><p>見說齋坦閉，前朝大乙祠。</p><p>鶯邊花樹樹，燕外柳絲絲。</p><p>宮御人稀少，詞臣例許窺。</p><p>今朝陪豹尾，新長萬年枝。</p><p><strong>七律·淨業寺</strong></p><p>紅樓高聳碧池深，荷芰生涼豁遠襟。</p><p>湖色靜涵孤剎影，花香暗入定僧心。</p><p>經翻佛藏研朱莢，地賜朝家布紫金。</p><p>下馬長堤一吟望，梵鍾雜送海潮音。</p><p><strong>七律·扈駕西山</strong></p><p>鳳翥龍蟠勢作環，浮青不斷太行山。</p><p>九重殿閣蔥蘢裡，一氣風雲吐納間。</p><p>熊虎自當馳道伏，蛟螭長棒御書閒。</p><p>黃圖此日論形勝，慚愧頻叨侍從班。</p><p><strong>五排·玉泉十二韻</strong></p><p>地湧西山脈，名標禁御泉。</p><p>百層飛作雨，萬頃匯成淵。</p><p>潤下終歸海，源高卻自天。</p><p>縈煙來樹杪，帶雪落雲邊。</p><p>隱見瑤光曳，琤蓯佩響傳。</p><p>紅棟橋宛轉，烏榜棹洄沿。</p><p>星漢隨灣瀉，樓臺倒影鮮。</p><p>蛟龍蟠翠島，雁鶩起瓊田。</p><p>鏡面晶熒合，珠痕盪漾圓。</p><p>翠流初放荇，嬌擁半開蓮。</p><p>睿賞懸孤鑑，餘波溢九璇。</p><p>那居真有慶，魚藻在詩篇。</p><p><strong>七絕·玉泉</strong></p><p>芙蓉殿俯御河寒，殘月西風並馬看。</p><p>十里鬆杉清絕處，不知曉雪在西山。</p><p><strong>七律·南海子</strong></p><p>相風微動九門開，南陌離宮萬柳栽。</p><p>草色橫粘下馬泊，水光平佔晾鷹臺。</p><p>錦韉欲射波間去，玉輦疑從島上回。</p><p>自是軟紅驚十丈，天教到此洗塵埃。</p><p><strong>七絕·南海子</strong></p><p>分弓列戟四門開，遊豫長陪萬乘來。</p><p>七十二橋天漢上，彩虹飛下晾鷹臺。</p><p><strong>七絕·南海子</strong></p><p>紅橋夾岸柳平分，雉兔年年不掩群。</p><p>飛放何須煩海戶，郊南新置羽林軍。</p><p><strong>七律·湯泉應制</strong></p><p>清時禮樂萃朝端，次第郊原引玉鑾。</p><p>河嶽千年歸帶礫，寢園三月拜衣冠。</p><p>便從畿甸親民隱，更啟神泉示從官。</p><p>非獨炎靈鍾坎德，恩波深處不知寒。</p><p><strong>七律·湯泉應制</strong></p><p>六龍初駐浴藍天，碧瓦朱旗共一川。</p><p>潤逼仙桃紅自舞，醉酣人柳綠猶眠。</p><p>吹成暖律回燕谷，散作薰風入舜弦。</p><p>最是垂衣深聖德，不須詞筆頌甘泉。</p><p><strong>七律·湯泉應制</strong></p><p>魚鱗雁齒鏡中開，濺沫為霖遍九垓。</p><p>不用劫灰求彷彿，便從天漢象昭回。</p><p>桑壇法駕乘春轉，鶴禁仙鑣問寢來。</p><p>遙祝海隅同帝澤，年年長聽屬車雷。</p><p><strong>七律·湯泉應制</strong></p><p>身向咸池榜末光，三危露暖不成霜。</p><p>金鋪照日初涵影，玉求生煙別作香。</p><p>地接蓬萊通御氣，波翻豆蔻散朝涼。</p><p>微臣幸屬賡歌日，願借如川獻壽觴。</p><p><strong>五排·扈駕馬蘭峪賜觀溫泉恭紀十韻</strong></p><p>御天來鳳輦，浴日啟龍池。</p><p>野迥紆皇覽，春濃值聖時。</p><p>落花縈彩仗，初柳拂朱旗。</p><p>行漏三辰擁，停鑾萬象隨。</p><p>瑞徵泉是醴，喜溢沼生芝。</p><p>特許觀靈液，相將涉禁墀。</p><p><strong>七律·扈蹕霸州</strong></p><p>霸山重鎮奠神京，鸞輅春遊淑景明。</p><p>萬呱銀濤衝古岸，四圍玉甃護嚴城。</p><p>花乘暖日迎來騎，柳帶新膏綰去旌。</p><p>八寨雄圖今更固，行隨賞樂勝蓬瀛。</p><p><strong>五律·雄縣觀魚</strong></p><p>漁師臨廣澤，侍從俯清瀾。</p><p>瑞入王舟好，仁知聖網寬。</p><p>撥鱗飛白雪，行鱠縷金盤。</p><p>在藻同周宴，時容萬姓看。</p><p><strong>七絕·密雲</strong></p><p>白檀山下水聲秋，地踞潮河最上流。</p><p>日暮行人尋堠館，涼砧一片古檀州。</p><p><strong>七律·古北口</strong></p><p>亂山入戟擁孤城，一線人爭鳥道行。</p><p>地險東西分障塞，雲開南北望神京。</p><p>新圖已入三關志，往事休論十路兵。</p><p>都護近來長不調，年年烽火報生平。</p><p><strong>七律·中元前一夕枕上偶成</strong></p><p>酒醒池塘耿不眠，帳紋漠漠隔輕煙。</p><p>溪風到竹初疑雨，秋月如弓漸滿弦。</p><p>殘夢遠經吹角戍，明河長亙衣天。</p><p>哀蛩餞曉渾多事，也似嚴更古驛邊。</p><p><strong>七律·擬冬日景忠山應制</strong></p><p>岧嶢鐵鳳鎖琳宮，親侍鑾輿度碧空。</p><p>聖主豈因崇象教，宸遊直自接鴻蒙。</p><p>遠山雪有一峰白，別浦楓餘幾樹紅。</p><p>天意不教常肅殺，佇看宇宙遍春風。</p><p><strong>七律·擬冬日景忠山應制</strong></p><p>雄關阻塞戴靈鰲，控制盧龍勝百牢。</p><p>山界萬重橫翠黛，海當三面湧銀濤。</p><p>哀笳帶月傳聲切，早雁迎秋度影高。</p><p>舊是六師開險處，待陪巡幸扈星旌。</p><p><strong>七律·山海關</strong></p><p>雄關阻塞戴靈鰲，控制盧龍勝百牢。</p><p>山界萬重橫翠黛，海當三面湧銀濤。</p><p>哀笳帶月傳聲切，早雁迎秋度影高。</p><p>舊是六師開險處，待陪巡幸扈星旌。</p><p><strong>七律·興京陪祭福陵</strong></p><p>龍盤鳳翥氣佳哉，東指齋宮玉輦來。</p><p>影入鬆楸仙仗遠，香升俎豆曉雲開。</p><p>盛儀備處千官肅，神貺乘時萬馬回。</p><p>豹尾叨陪須獻頌，小臣慚愧展微才。</p><p><strong>五律·盛京</strong></p><p>拔地蛟龍宅，當關虎豹城。</p><p>山連長白秀，江入混同清。</p><p>廟社靈風肅，豪強右族更。</p><p>明明開創業，休擬作陪京。</p><p><strong>七律·柳條邊</strong></p><p>是處垣籬防絕塞，角端西來畫疆界。</p><p>漢使今行虎落中，秦城合築龍荒外。</p><p>龍荒虎落兩依然，護得當時飲馬泉。</p><p>若使春風知別苦，不應吹到柳條邊。</p><p><strong>樂府·班婕妤怨歌</strong></p><p>團團望舒月，皓皓冰蠶絹。</p><p>欲卻炎天暑，比月裁成扇。</p><p>望舒圓易缺，金風換炎節。</p><p>風涼秋氣寒，匣扇復誰看。</p><p>扇棄何足道，感妾傷懷抱。</p><p>對月淚如絲，君恩異舊時。</p><p>予生未三十，憂愁居其半。</p><p>心事如落花，春風吹已斷。</p><p>行當適遠道，作記殊汗漫。</p><p>寒食青草多，薄暮煙冥冥。</p><p>山桃一夜紅，茵箔隨飄零。</p><p>願餐玉紅草，一醉不復醒。</p><p><strong>茅齋</strong></p><p>閒亭照白日，一室羅古今。</p><p>偶焉此棲遲，抱膝悠然吟。</p><p>吟罷有餘適，散矚復披襟。</p><p>時開玉懷卷，或彈珠柱琴。</p><p>簷樹吐新花，枝頭語珍禽。</p><p>花發饒冶色，禽鳴多姣音。</p><p>色冶眩春目，音姣傷春心。</p><p>夕陽下虞淵，寂莫還空林。</p><p>清光復相照，片月西山嶺。</p><p>東園桃李姿，是妾嫁君時。</p><p>燕婉為夫婦，相愛不相離。</p><p>良人忽遠征，妾獨守空幃。</p><p>憂來恆自嘆，冀死魂追隨。</p><p>又念妾死時，誰制萬里衣？</p><p>幸有雙鯉魚，擬為寄君辭。</p><p>終日不成章，含淚自封題。</p><p>君若得鯉魚，剖魚開素書。</p><p>但看行中字，一一與淚俱。</p><p><strong>芳樹</strong></p><p>連理無分影，同心豈獨芳？</p><p>傍簷巢翡翠，臨水宿鴛鴦。</p><p>葉葉含春思，枝枝向畫廊。</p><p>君情若比樹，妾意復何傷？</p><p>陌上誰攀折，閨中思復侵。</p><p>眼凝清露重，眉斂翠煙深。</p><p>羌笛臨風曲，悲笳出塞音。</p><p>縱垂千萬縷，那系別離心。</p><blockquote><p><strong>《中國草根詩社》頭條號網刊大量徵稿，先鋒，前衛，新穎、另類。</strong></p><p><strong>與情感有關的散文、詩歌、小說等，體裁不限。</strong><strong>無姓名、無簡介不發。</strong></p><p><strong>20日內沒有收到回函請自行處理。</strong></p><p><strong>投稿郵箱：zhongguocaogen艾特163點com</strong></p></blockquote></div></div><div class="post-meta meta-tags"><ul class=clearfix><li><a>納蘭性</a></li><li><a>詩詞</a></li><li><a>楞伽</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/2650457d.html alt=古風漢服‖《納蘭性德詩詞》十首（七） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/7b2a1a437acc4d6d8114b919eb8c717c style=border-radius:25px></a>
<a href=../../tw/%E9%81%8A%E6%88%B2/2650457d.html title=古風漢服‖《納蘭性德詩詞》十首（七）>古風漢服‖《納蘭性德詩詞》十首（七）</a></li><hr><li><a href=../../tw/%E7%A7%91%E6%8A%80/73d4ab4.html alt=納蘭性德最悲苦的詩詞：“霜冷離鴻驚失伴，有人同病相憐” class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/640f604d-f116-4759-8de1-e063c4096e2a style=border-radius:25px></a>
<a href=../../tw/%E7%A7%91%E6%8A%80/73d4ab4.html title=納蘭性德最悲苦的詩詞：“霜冷離鴻驚失伴，有人同病相憐”>納蘭性德最悲苦的詩詞：“霜冷離鴻驚失伴，有人同病相憐”</a></li><hr><li><a href=../../tw/%E7%A7%91%E6%8A%80/0bf40629.html alt=古典詩詞如何在整體結構上做出安排 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/313bb0aaab5a4043ae5e1a155400af63 style=border-radius:25px></a>
<a href=../../tw/%E7%A7%91%E6%8A%80/0bf40629.html title=古典詩詞如何在整體結構上做出安排>古典詩詞如何在整體結構上做出安排</a></li><hr><li><a href=../../tw/%E7%A7%91%E6%8A%80/da556221.html alt=詩詞中的雨，每一滴都滴落在心間 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/b97bea792b824cbfad1933c26c25070d style=border-radius:25px></a>
<a href=../../tw/%E7%A7%91%E6%8A%80/da556221.html title=詩詞中的雨，每一滴都滴落在心間>詩詞中的雨，每一滴都滴落在心間</a></li><hr><li><a href=../../tw/%E7%A7%91%E6%8A%80/959c027a.html alt=「詩詞鑑賞」蟬始鳴，半夏生，十三首夏至詩詞，為你帶去絲絲涼意 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/79b2659f348a4678a22492362c7eebca style=border-radius:25px></a>
<a href=../../tw/%E7%A7%91%E6%8A%80/959c027a.html title=「詩詞鑑賞」蟬始鳴，半夏生，十三首夏至詩詞，為你帶去絲絲涼意>「詩詞鑑賞」蟬始鳴，半夏生，十三首夏至詩詞，為你帶去絲絲涼意</a></li><hr><li><a href=../../tw/%E7%A7%91%E6%8A%80/a2c8dd5b.html alt=淺顯易懂，讀1遍就明白——簡析詩詞中的“交錯”，值得一看。 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c88b0b21f2704c01a9245d149a4017b2 style=border-radius:25px></a>
<a href=../../tw/%E7%A7%91%E6%8A%80/a2c8dd5b.html title=淺顯易懂，讀1遍就明白——簡析詩詞中的“交錯”，值得一看。>淺顯易懂，讀1遍就明白——簡析詩詞中的“交錯”，值得一看。</a></li><hr><li><a href=../../tw/%E7%A7%91%E6%8A%80/4c96ba74.html alt="《西江月》詩詞精選450篇大全集 世事一場大夢，人生幾度秋涼" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/dd20be6dc223438fa99533b2d9485163 style=border-radius:25px></a>
<a href=../../tw/%E7%A7%91%E6%8A%80/4c96ba74.html title="《西江月》詩詞精選450篇大全集 世事一場大夢，人生幾度秋涼">《西江月》詩詞精選450篇大全集 世事一場大夢，人生幾度秋涼</a></li><hr><li><a href=../../tw/%E7%A7%91%E6%8A%80/718a0f2d.html alt=【秦都雅韻】蓬蒿人六月份詩詞曲習作欣賞 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/386a0177c98a4f00805dc887d44b15d1 style=border-radius:25px></a>
<a href=../../tw/%E7%A7%91%E6%8A%80/718a0f2d.html title=【秦都雅韻】蓬蒿人六月份詩詞曲習作欣賞>【秦都雅韻】蓬蒿人六月份詩詞曲習作欣賞</a></li><hr><li><a href=../../tw/%E7%A7%91%E6%8A%80/49103382.html alt="劉標詩詞專輯 || 省詩協個人專輯（7）期" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a5c0fd958aea489ab6fb75cbe69f3a32 style=border-radius:25px></a>
<a href=../../tw/%E7%A7%91%E6%8A%80/49103382.html title="劉標詩詞專輯 || 省詩協個人專輯（7）期">劉標詩詞專輯 || 省詩協個人專輯（7）期</a></li><hr><li><a href=../../tw/%E7%A7%91%E6%8A%80/8a8785c6.html alt=春節詩詞大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/6172000435c6554a1c1a style=border-radius:25px></a>
<a href=../../tw/%E7%A7%91%E6%8A%80/8a8785c6.html title=春節詩詞大全>春節詩詞大全</a></li><hr><li><a href=../../tw/%E7%A7%91%E6%8A%80/01e10f4a.html alt=148句詩詞的註釋（3） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/14abcb0a-d72d-4364-a459-804fb0161fc2 style=border-radius:25px></a>
<a href=../../tw/%E7%A7%91%E6%8A%80/01e10f4a.html title=148句詩詞的註釋（3）>148句詩詞的註釋（3）</a></li><hr><li><a href=../../tw/%E7%A7%91%E6%8A%80/409405b2.html alt="詩詞說｜在當下社會語境中，如何把握詩詞'通俗化'的度？" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a686c7e62fd490d963564bd0b6d79ba style=border-radius:25px></a>
<a href=../../tw/%E7%A7%91%E6%8A%80/409405b2.html title="詩詞說｜在當下社會語境中，如何把握詩詞'通俗化'的度？">詩詞說｜在當下社會語境中，如何把握詩詞'通俗化'的度？</a></li><hr><li><a href=../../tw/%E7%A7%91%E6%8A%80/5f3f7b77.html alt=今日端午，邂逅最美的端午詩詞 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/559bcee379544fb68e1d2780c54f3c79 style=border-radius:25px></a>
<a href=../../tw/%E7%A7%91%E6%8A%80/5f3f7b77.html title=今日端午，邂逅最美的端午詩詞>今日端午，邂逅最美的端午詩詞</a></li><hr><li><a href=../../tw/%E7%A7%91%E6%8A%80/2773f113.html alt=夏至到，端午來，讀古詩詞，品舊日時光裡的端午情懷 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5357753ae61c49289e2abc352f698d92 style=border-radius:25px></a>
<a href=../../tw/%E7%A7%91%E6%8A%80/2773f113.html title=夏至到，端午來，讀古詩詞，品舊日時光裡的端午情懷>夏至到，端午來，讀古詩詞，品舊日時光裡的端午情懷</a></li><hr><li><a href=../../tw/%E7%A7%91%E5%AD%B8/4ba0442f.html alt=商丘市詩詞學會徐永學會長作品一一詠睢縣平崗鎮冬棗採摘園 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c8c1b47d5be34b2081638963121accb2 style=border-radius:25px></a>
<a href=../../tw/%E7%A7%91%E5%AD%B8/4ba0442f.html title=商丘市詩詞學會徐永學會長作品一一詠睢縣平崗鎮冬棗採摘園>商丘市詩詞學會徐永學會長作品一一詠睢縣平崗鎮冬棗採摘園</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>