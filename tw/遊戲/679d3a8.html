<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>完整詳細的《紅樓夢》詩詞曲賦對聯（嘔心瀝血整理，我太難了） | 极客快訊</title><meta property="og:title" content="完整詳細的《紅樓夢》詩詞曲賦對聯（嘔心瀝血整理，我太難了） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/329f7f5f5fd64353a01d1fefcbf167be"><link rel=alternate hreflang=x-default href=https://geekbank.cf/tw/%e9%81%8a%e6%88%b2/679d3a8.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/679d3a8.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/679d3a8.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/679d3a8.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/679d3a8.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/679d3a8.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/679d3a8.html><link rel=canonical href=https://geekbank.cf/tw/%e9%81%8a%e6%88%b2/679d3a8.html><meta property="article:published_time" content="2020-10-29T20:47:18+08:00"><meta property="article:modified_time" content="2020-10-29T20:47:18+08:00"><meta name=Keywords content><meta name=description content="完整詳細的《紅樓夢》詩詞曲賦對聯（嘔心瀝血整理，我太難了）"><meta name=author content="极客快訊"><meta property="og:url" content="/tw/%E9%81%8A%E6%88%B2/679d3a8.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>完整詳細的《紅樓夢》詩詞曲賦對聯（嘔心瀝血整理，我太難了）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><h1>寫在前面的話：耗費大量時間，從《紅樓夢》開篇始，一直查閱到最後一回終，整理出了《紅樓夢》裡的所有詩詞曲賦及對聯，希望對大家讀《紅樓夢》及“紅學”研究有所幫助！讀《紅樓夢》一定要讀裡面詩詞曲賦，這樣你才能結合這些理解它的本身，切記走馬觀花，只讀內容，不管詩詞曲，這樣讀了也白讀！</h1><p><br></p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/329f7f5f5fd64353a01d1fefcbf167be><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><blockquote><p>整合這些詩詞曲賦及對聯需要耗費大量時間，正好最近宅在家裡，終於整理完成，你詳細看完，就知道多不容易了，正應了曹雪芹的詩句“字字看來皆是血，十年辛苦不尋常。”望大家看完給個關注點個贊喔，不知可否？我是<a class=tteditor-mention data-concern-id=false data-id=false data-name=痞子崔達可 data-uid=2860816491>@痞子崔達可</a></p></blockquote><p><br></p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/5c3ce48483cf466597d86c3f74e4c669><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>回前詩·曹雪芹</strong></p><p>浮生著甚苦奔忙，</p><p>盛席華筵終散場。</p><p>悲喜千般同幻渺，</p><p>古今一夢盡荒唐。</p><p>漫言紅袖啼痕重，</p><p>更有情痴抱恨長。</p><p>字字看來皆是血，</p><p>十年辛苦不尋常。</p><p><strong>石上偈（第一回）</strong></p><p>無才可去補蒼天，枉入紅塵若許年。</p><p>此係身前身後事，倩誰記去作奇傳？</p><p><strong>絕句（第一回）</strong></p><p>滿紙荒唐言，一把辛酸淚！</p><p>都雲作者痴，誰解其中味？</p><p><strong>太虛幻境對聯（第一回）</strong></p><p>假作真時真亦假，無為有處有還無。</p><p><strong>嘲甄士隱（第一回）</strong></p><p>慣養嬌生笑你痴，菱花空對雪澌澌。</p><p>好防佳節元宵後，便是煙消火滅時。</p><p><strong>賈雨村對月口占五言律詩（第一回）</strong></p><p>未卜三生願，頻添一段愁。</p><p>悶來時斂額，行去幾回頭。</p><p>自顧風前影，誰堪月下儔。</p><p>蟾光如有意，先上玉人樓。</p><p><strong>賈雨村口占聯語（第一回）</strong></p><p>玉在櫝中求善價，釵於奩內待時飛。</p><p><strong>賈雨村對月寓懷口占一絕（第一回）</strong></p><p>時逢三五便團圓，滿把晴光護玉欄。</p><p>天上一輪才捧出，人間萬姓仰頭看。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p3.pstatp.com/large/pgc-image/5c6b37df20b84d34a7d7dc9d7b532aa0><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>好了歌（第一回）</strong></p><p>世人都曉神仙好，惟有功名忘不了！</p><p>古今將相在何方？荒冢一堆草沒了。</p><p>世人都曉神仙好，只有金銀忘不了！</p><p>終朝只恨聚無多，及到多時眼閉了。</p><p>世人都曉神仙好，只有嬌妻忘不了！</p><p>君生日日說恩情，君死又隨人去了。</p><p>世人都曉神仙好，只有兒孫忘不了！</p><p>痴心父母古來多，孝順兒孫誰見了？</p><p><strong>《好了歌》解注（第一回）——甄士隱</strong></p><p>陋室空堂，當年笏滿床；衰草枯楊，曾為歌舞場。</p><p>蛛絲兒結滿雕樑，綠紗今又糊在蓬窗上。</p><p>說甚麼脂正濃、粉正香，如何兩鬢又成霜？</p><p>昨日黃土隴頭埋白骨，今宵紅綃帳底臥鴛鴦。</p><p>金滿箱，銀滿箱，轉眼乞丐人皆謗。</p><p>正嘆他人命不長，那知自己歸來喪？</p><p>訓有方，保不定日後作強梁。</p><p>擇膏粱，誰承望流落在煙花巷！</p><p>因嫌紗帽小，致使鎖枷扛；昨憐破襖寒，今嫌紫蟒長。</p><p>亂烘烘，你方唱罷我登場，反認他鄉是故鄉。</p><p>甚荒唐，到頭來都是為他人作嫁衣裳。</p><p><strong>一局輸贏料不真（第二回）</strong></p><p>一局輸贏料不真，香銷茶盡尚逡巡。</p><p>欲知目下興衰兆，須問傍觀冷眼人。</p><p><strong>贊嬌杏（第二回）</strong></p><p>偶因一著錯，便為人上人。</p><p><strong>智通寺聯語（第二回）</strong></p><p>身後有餘忘縮手，眼前無路想回頭。</p><p><strong>榮禧堂聯語（第三回）</strong></p><p>座上珠璣昭日月，堂前黼黻煥煙霞。</p><p><strong>西江月·嘲賈寶玉二首（第三回）</strong></p><p>其一</p><p>無故尋愁覓恨，有時似傻如狂。</p><p>縱然生得好皮囊，腹內原來草莽。</p><p>潦倒不通世務，愚頑怕讀文章。</p><p>行為偏僻性乖張，那管世人誹謗！</p><p>其二</p><p>富貴不知樂業，貧窮難耐淒涼。</p><p>可憐辜負好韶光，於國於家無望。</p><p>天下無能第一，古今不肖無雙。</p><p>寄言紈絝與膏粱，莫效此兒形狀！</p><p><strong>贊林黛玉（第三回）</strong></p><p>兩彎似蹙非蹙罥煙眉，一雙似泣非泣含露目。</p><p>態生兩靨之愁，嬌襲一身之病。</p><p>淚光點點，嬌喘微微。</p><p>閒靜似嬌花照水，行動如弱柳扶風。</p><p>心較比干多一竅，病如西子勝三分。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/595a7ed3068342fca3ed12c4add2b80f><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>捐軀報國恩（第四回）</strong></p><p>捐軀報國恩，未報身猶在。</p><p>眼底物多情，君恩或可待。</p><p><strong>護官符（第四回）</strong></p><p>賈不假，白玉為堂金作馬。</p><p>阿房宮，三百里，住不下金陵一個史。</p><p>東海缺少白玉床，龍王來請金陵王。</p><p>豐年好大雪，珍珠如土金如鐵。</p><p><strong>春困葳蕤擁繡衾（第五回）</strong></p><p>春困葳蕤擁繡衾，恍隨仙子別紅塵。</p><p>問誰幻入華胥境，千古風流造孽人。</p><p><strong>寧國府上房內聯語（第五回）</strong></p><p>世事洞明皆學問，人情練達即文章。</p><p><strong>秦可卿臥室聯語（第五回）</strong></p><p>嫩寒鎖夢因春冷，花氣籠人是酒香。</p><p><strong>春夢歌（第五回）</strong></p><p>春夢隨雲散，飛花逐水流；</p><p>寄言眾兒女，何必覓閒愁？</p><p><strong>警幻仙子賦（第五回）</strong></p><p>方離柳塢，乍出花房。</p><p>但行處，鳥驚庭樹；將到時，影度迴廊。</p><p>仙袂乍飄兮，聞麝蘭之馥郁；荷衣欲動兮，聽環佩之鏗鏘。</p><p>靨笑春桃兮，雲堆翠髻；脣綻櫻顆兮，榴齒含香。</p><p>纖腰之楚楚兮，迴風舞雪；珠翠之輝輝兮，滿額鵝黃。</p><p><strong>孽海情天聯語（第五回）</strong></p><p>厚地高天，堪嘆古今情不盡，</p><p>痴男怨女，可憐風月債難償。</p><p><strong>薄命司聯語（第五回）</strong></p><p>春恨秋悲皆自惹，花容月貌為誰妍？</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p3.pstatp.com/large/pgc-image/7b9fc48d53b348818fc5eef9478ccbf3><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>金陵十二釵又副冊判詞·霽月難逢（第五回）——晴雯判詞</strong></p><p>霽月難逢，彩雲易散。</p><p>心比天高，身為下賤。</p><p>風流靈巧招人怨。</p><p>壽夭多因誹謗生，多情公子空牽念。</p><p><strong>金陵十二釵又副冊判詞·枉自溫柔和順（第五回）——襲人判詞</strong></p><p>枉自溫柔和順，空雲似桂如蘭。</p><p>堪羨優伶有福，誰知公子無緣。</p><p><strong>金陵十二釵又副冊判詞·根並荷花一莖香（第五回）——香菱判詞</strong></p><p>根並荷花一莖香，平生遭際實堪傷。</p><p>自從兩地生孤木，致使香魂返故鄉。</p><p><strong>金陵十二釵正冊判詞·可嘆停機德（第五回）——黛玉、寶釵判詞</strong></p><p>可嘆停機德，堪憐詠絮才。</p><p>玉帶林中掛，金簪雪裡埋。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/269aa8c180fd4522845dbe4362c5a062><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>金陵十二釵正冊判詞·二十年來辯是非（第五回）——賈元春判詞</strong></p><p>二十年來辨是非，榴花開處照宮闈。</p><p>三春爭及初春景，虎兕相逢大夢歸。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p3.pstatp.com/large/pgc-image/077ff95883584e85864d945d3b8dc344><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>金陵十二釵正冊判詞·才自精明志自高（第五回）——賈探春判詞</strong></p><p>才自精明志自高，生於末世運偏消。</p><p>清明涕送江邊望，千里東風一夢遙。</p><p><strong>金陵十二釵正冊判詞·富貴又何為（第五回）——史湘雲判詞</strong></p><p>富貴又何為？襁褓之間父母違。</p><p>展眼吊斜輝，湘江水逝楚雲飛。</p><p><strong>金陵十二釵正冊判詞·欲潔何曾潔（第五回）——妙語判詞</strong></p><p>欲潔何曾潔？雲空未必空。</p><p>可憐金玉質，終陷淖泥中。</p><p><strong>金陵十二釵正冊判詞·字系中山狼（第五回）——賈迎春判詞</strong></p><p>子系中山狼，得志便猖狂。</p><p>金閨花柳質，一載赴黃粱。</p><p><strong>金陵十二釵正冊判詞·堪破三春景不長（第五回）——賈惜春判詞</strong></p><p>勘破三春景不長，緇衣頓改昔年妝。</p><p>可憐繡戶侯門女，獨臥青燈古佛旁。</p><p><strong>金陵十二釵正冊判詞·凡鳥偏從末世來（第五回）——王熙鳳判詞</strong></p><p>凡鳥偏從末世來，都知愛慕此生才。</p><p>一從二令三人木，哭向金陵事更哀。</p><p><strong>金陵十二釵正冊判詞·勢敗休雲貴（第五回）——王熙鳳女兒巧姐判詞</strong></p><p>勢敗休雲貴，家亡莫論親。</p><p>偶因濟劉氏，巧得遇恩人。</p><p><strong>金陵十二釵正冊判詞·桃李春風結子完（第五回）——李紈判詞</strong></p><p>桃李春風結子完，到頭誰似一盆蘭。</p><p>如冰水好空相妒，枉與他人作笑談。</p><p><strong>金陵十二釵正冊判詞·情天情海幻情身（第五回）——秦可卿判詞</strong></p><p>情天情海幻情身，情既相逢必主淫。</p><p>漫言不肖皆榮出，造釁開端實在寧。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/5d314bbedda94d7e8f236a28e13e0b80><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>紅樓夢曲·引子（第五回）</strong></p><p>開闢鴻蒙，誰為情種？都只為風月情濃。</p><p>趁著這奈何天，傷懷日，寂寥時，試遣愚衷。</p><p>因此上演出這懷金悼玉的《紅樓夢》。</p><p><strong>紅樓夢曲·終身誤（第五回）——寫寶玉、寶釵、黛玉的曲子</strong></p><p>都道是金玉良緣，俺只念木石前盟。</p><p>空對著，山中高士晶瑩雪；終不忘，世外仙姝寂寞林。</p><p>嘆人間，美中不足今方信。</p><p>縱然是齊眉舉案，到底意難平。</p><p><strong>紅樓夢曲·枉凝眉（第五回）——寫寶、黛愛情的曲子</strong></p><p>一個是閬苑仙葩，一個是美玉無瑕。</p><p>若說沒奇緣，今生偏又遇著他；</p><p>若說有奇緣，如何心事終虛化？</p><p>一個枉自嗟呀，一個空勞牽掛；</p><p>一個是水中月，一個是鏡中花。</p><p>想眼中能有多少淚珠兒？</p><p>怎經得秋流到冬盡，春流到夏。</p><p><strong>紅樓夢曲·恨無常（第五回）——寫賈元春的曲子</strong></p><p>喜榮華正好，恨無常又到。</p><p>眼睜睜，把萬事全拋；盪悠悠，把芳魂消耗。</p><p>望家鄉，路遠山高。</p><p>故向爹孃夢裡相尋告：</p><p>兒命已入黃泉，天倫呵，須要退步抽身早！</p><p><strong>紅樓夢曲·分骨肉（第五回）——寫賈探春的曲子</strong></p><p>一帆風雨路三千，把骨肉家園齊來拋閃。</p><p>恐哭損殘年，告爹孃：休把兒懸念。</p><p>自古窮通皆有定，離合豈無緣！</p><p>從今分兩地，各自保平安。</p><p>奴去也，莫牽連。</p><p><strong>紅樓夢曲·樂中悲（第五回）——寫史湘雲的曲子</strong></p><p>襁褓中，父母嘆雙亡。縱居那綺羅叢，誰知嬌養？</p><p>幸生來，英豪闊大寬宏量，從未將兒女私情略縈心上。</p><p>好一似，霽月光風耀玉堂，廝配得才貌仙郎，</p><p>博得個地久天長，准折得幼年時坎坷形狀。</p><p>終久是雲散高唐，水涸湘江。</p><p>這是塵寰中消長數應當，何必枉悲傷！</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p3.pstatp.com/large/pgc-image/dd5ae096f4384f0990b96f6931cedcd5><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>紅樓夢曲·世難容（第五回）——寫妙玉的曲子</strong></p><p>氣質美如蘭，才華複比仙，天生成孤癖人皆罕。</p><p>你道是啖肉食腥羶，視綺羅俗厭；</p><p>卻不知好高人愈妒，過潔世同嫌。</p><p>可嘆這，青燈古殿人將老；孤負了，紅粉朱樓春色闌。</p><p>到頭來，依舊是風塵骯髒違心願。</p><p>好一似，無瑕白玉遭泥陷；又何須，王孫公子嘆無緣。</p><p><strong>紅樓夢曲·喜冤家（第五回）——寫賈迎春的曲子</strong></p><p>中山狼，無情獸，全不念當日根由。</p><p>一味的，驕奢淫蕩貪歡媾。</p><p>覷著那，侯門豔質如蒲柳；</p><p>作踐的，公府千金似下流。</p><p>嘆芳魂豔魄，一載盪悠悠。</p><p><strong>紅樓夢曲·虛花悟（第五回）——寫賈惜春的曲子</strong></p><p>將那三春看破，桃紅柳綠待如何？</p><p>把這韶華打滅，覓那清淡天和。</p><p>說什麼，天上夭桃盛，雲中杏蕊多。</p><p>到頭來，誰把秋捱過？</p><p>則看那，白楊村裡人嗚咽，青楓林下鬼吟哦。</p><p>更兼著，連天衰草遮墳墓。</p><p>這的是，昨貧今富人勞碌，春榮秋謝花折磨。</p><p>似這般，生關死劫誰能躲？</p><p>聞說道，西方寶樹喚婆娑，上結著長生果。</p><p><strong>紅樓夢曲·聰明累（第五回）——寫王熙鳳的曲子</strong></p><p>機關算盡太聰明，反算了卿卿性命！</p><p>生前心已碎，死後性空靈。</p><p>家富人寧，終有個家亡人散各奔騰。</p><p>枉費了，意懸懸半世心；好一似，盪悠悠三更夢。</p><p>忽喇喇似大廈傾，昏慘慘似燈將盡。</p><p>呀！一場歡喜忽悲辛。嘆人世，終難定！</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/9a232f76b129472ca4e99d7a52a8a247><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>紅樓夢曲·留餘慶（第五回）——寫巧姐的曲子</strong></p><p>留餘慶，留餘慶，忽遇恩人；幸孃親，幸孃親，積得陰功。</p><p>勸人生，濟困扶窮，休似俺那愛銀錢忘骨肉的狠舅奸兄。</p><p>正是乘除加減，上有蒼穹。</p><p><strong>紅樓夢曲·晚韶華（第五回）——寫李紈的曲子</strong></p><p>鏡裡恩情，更那堪夢裡功名！</p><p>那美韶華去之何迅！再休提繡帳鴛衾。</p><p>只這帶珠冠，披鳳襖，也抵不了無常性命。</p><p>雖說是，人生莫受老來貧，也須要陰騭積兒孫。</p><p>氣昂昂，頭戴簪纓；光燦燦，胸懸金印。</p><p>威赫赫，爵祿高登；昏慘慘，黃泉路近。</p><p>問古來將相可還存？也只是虛名兒與後人欽敬。</p><p><strong>紅樓夢曲·好事終（第五回）——寫秦可卿的曲子</strong></p><p>畫樑春盡落香塵。</p><p>擅風情，秉月貌，便是敗家的根本。</p><p>箕裘頹墮皆從敬，家事消亡首罪寧。</p><p>宿孽總因情！</p><p><strong>紅樓夢曲·收尾·飛鳥各投林（第五回）——《紅樓夢曲》總收尾的曲子</strong></p><p>為官的，家業凋零；富貴的，金銀散盡；</p><p>有恩的，死裡逃生；無情的，分明報應；</p><p>欠命的，命已還；欠淚的，淚已盡。</p><p>冤冤相報實非輕，分離聚合皆前定。</p><p>欲知命短問前生，老來富貴也真僥倖。</p><p>看破的，遁入空門；痴迷的，枉送了性命。</p><p>好一似食盡鳥投林，落了片白茫茫大地真乾淨！</p><p><strong>注：這首曲子其中所指人物——</strong></p><p>為官的，家業凋零——是指湘雲；</p><p>富貴的，金銀散盡——是指寶釵；</p><p>有恩的，死裡逃生——是指巧姐；</p><p>無情的，分明報應——是指妙玉；</p><p>欠命的，命已還——是指迎春；</p><p>欠淚的，淚已盡——是指黛玉；</p><p>冤冤相報實非輕——是指可卿；</p><p>分離聚合皆前定——是指探春；</p><p>欲知命短問前生——是指元春；</p><p>老來富貴也真僥倖——是指李紈；</p><p>看破的，遁入空門——是指惜春；</p><p>痴迷的，枉送了性命——是指鳳姐。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p9.pstatp.com/large/pgc-image/b8b6864ab9784c8392254da1e1c4f299><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>朝扣富兒門（第六回）</strong></p><p>￼朝扣富兒門，富兒猶未足。</p><p>雖無千金酬，嗟彼勝骨肉。</p><p><strong>十二花容色最新（第七回）</strong></p><p>十二花容色最新，不知誰是惜花人。</p><p>相逢若問名何氏，家住江南姓本秦。</p><p><strong>古鼎新烹鳳髓香（第八回）</strong></p><p>古鼎新烹鳳髓香，那堪翠斝貯瓊漿。</p><p>莫言綺縠無風韻，試看金娃對玉郎。</p><p><strong>嘲頑石幻相（第八回）</strong></p><p>女媧煉石已荒唐，又向荒唐演大荒。</p><p>失去幽靈真境界，幻來新就臭皮囊。</p><p>好知運敗金無彩，堪嘆時乖玉不光。</p><p>白骨如山忘姓氏，無非公子與紅妝。</p><p><strong>通靈寶玉與金鎖銘文（第八回）</strong></p><p>通靈寶玉銘文：</p><p>莫失莫忘，仙壽恆昌。</p><p>金鎖銘文：</p><p>不離不棄，芳齡永繼。</p><p><strong>早知日後閒爭氣（第八回）</strong></p><p>早知日後閒爭氣，豈肯今朝錯讀書！</p><p><strong>贊會芳園（第十一回）</strong></p><p>黃花滿地，白柳橫坡。</p><p>小橋通若耶之溪，曲徑接天台之路。</p><p>石中清流激湍，籬落飄香；樹頭紅葉翩翻，疏林如畫。</p><p>西風乍緊，初罷鶯啼；暖日當暄，又添蛩語。</p><p>遙望東南，建幾處依山之榭；縱觀西北，結三間臨水之軒。</p><p>笙簧盈耳，別有幽情；羅綺穿林，倍添韻致。</p><p><strong>一步行來錯（第十三回）</strong></p><p>一步行來錯，回頭已百年。</p><p>古今風月鑑，多少泣黃泉！</p><p><strong>夢秦氏贈言（第十三回）</strong></p><p>三春過後諸芳盡，各自須尋各自門。</p><p><strong>大觀園內聯語（第十七回）</strong></p><p>沁芳亭聯（寶玉作）</p><p>繞堤柳借三篙翠，隔岸花分一脈香。</p><p>有鳳來儀——瀟湘館聯（寶玉作）</p><p>寶鼎茶閒煙尚綠，幽窗棋罷指猶涼。</p><p>杏簾在望——稻香村聯（寶玉作）</p><p>新漲綠添浣葛處；好雲香護採芹人。</p><p>蘭風蕙露——蘅蕪院聯（清客作）</p><p>麝蘭芳靄斜陽院，杜若香飄明月洲。</p><p>三徑香風飄玉蕙，一庭明月照金蘭。</p><p>蘅芷清芬——蘅蕪院聯（寶玉作）</p><p>吟成豆蔻才猶豔，睡足荼縻夢亦香。</p><p>藕香榭聯（寶玉作）</p><p>芙蓉影破歸蘭槳；菱藕香深瀉竹橋。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p3.pstatp.com/large/pgc-image/644f54b1b738466aa7647d61ba72679c><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>贊省親別墅（第十八回）</strong></p><p>金門玉戶神仙府，桂殿蘭宮妃子家。</p><p><strong>大觀園題詠（第十八回）</strong></p><p>顧恩思義（賈元春）</p><p>天地啟宏慈，赤子蒼頭同感戴，</p><p>古今垂曠典，九州萬國被恩榮。</p><p>題大觀園（賈元春）</p><p>銜山抱水建來精，多少工夫築始成。</p><p>天上人間諸景備，芳園應賜大觀名。</p><p>曠性怡情（賈迎春）</p><p>園成景備特精奇，奉命羞題額曠怡。</p><p>誰信世間有此境，游來寧不暢神思？</p><p>萬象爭輝（賈探春）</p><p>名園築出勢巍巍，奉命何慚學漸微。</p><p>精妙一時言不出，果然萬物生光輝。</p><p>文章造化（賈惜春）</p><p>山水橫拖千里外，樓臺高起五雲中。</p><p>園修日月光輝裡，景奪文章造化功。</p><p>文采風流（李紈）</p><p>秀水明山抱復回，風流文采勝蓬萊。</p><p>綠裁歌扇迷芳草，紅襯湘裙舞落梅。</p><p>珠玉自應傳盛世，神仙何幸下瑤臺。</p><p>名園一自邀遊賞，未許凡人到此來。</p><p>凝暉鍾瑞（薛寶釵）</p><p>芳園築向帝城西，華日祥雲籠罩奇。</p><p>高柳喜遷鶯出谷，修篁時待鳳來儀。</p><p>文風已著宸遊夕，孝化應隆歸省時。</p><p>睿藻仙才盈彩筆，自慚何敢再為辭。</p><p>世外仙源（林黛玉）</p><p>名園築何處，仙境別紅塵。</p><p>借得山川秀，添來景物新。</p><p>香融金谷酒，花媚玉堂人。</p><p>何幸邀恩寵，宮車過往頻。</p><p>有鳳來儀（賈寶玉）</p><p>秀玉初成實，堪宜待鳳凰。</p><p>竿竿青欲滴，個個綠生涼。</p><p>迸砌妨階水，穿簾礙鼎香。</p><p>莫搖清碎影，好夢晝初長。</p><p>蘅芷清芬（賈寶玉）</p><p>蘅蕪滿淨苑，蘿薜助芬芳。</p><p>軟襯三春草，柔拖一縷香。</p><p>輕煙迷曲徑，冷翠滴迴廊。</p><p>誰謂池塘曲，謝家幽夢長。</p><p>怡紅快綠（賈寶玉）</p><p>深庭長日靜，兩兩出嬋娟。</p><p>綠蠟春猶卷，紅妝夜未眠。</p><p>憑欄垂絳袖，倚石護青煙。</p><p>對立東風裡，主人應解憐。</p><p>杏簾在望（賈寶玉）</p><p>杏簾招客飲，在望有山莊。</p><p>菱荇鵝兒水，桑榆燕子樑。</p><p>一畦春韭綠，十里稻花香。</p><p>盛世無飢餒，何須耕織忙。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/ed28130224754b1c8f385fac931fd707><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>題寶玉續《莊子》文後（第二十一回）</strong></p><p>無端弄筆是何人？作踐南華莊子文。</p><p>不悔自家無見識，卻將醜語怪他人！</p><p><strong>參禪偈·寄生草·解偈（第二十二回）</strong></p><p>參禪偈</p><p>你證我證，心證意證。</p><p>是無有證，斯可雲證。</p><p>無可雲證，是立足境。</p><p>無立足境，是方乾淨。</p><p>寄生草·解偈</p><p>無我原非你，從他不解伊。</p><p>肆行無礙憑來去。</p><p>茫茫著甚悲愁喜，紛紛說甚親疏密。</p><p>從前碌碌卻因何，到如今回頭試想真無趣！</p><p><strong>賈元春燈謎詩·爆竹（第二十二回）</strong></p><p>能使妖魔膽盡摧，身如束帛氣如雷。</p><p>一聲震得人心恐，回首相看已化灰。</p><p><strong>賈迎春燈謎詩·算盤（第二十二回）</strong></p><p>天運人功理不窮，有功無運也難逢。</p><p>因何鎮日紛紛亂？只為陰陽數不同。</p><p><strong>賈探春燈謎詩·風箏（第二十二回）</strong></p><p>階下兒童仰面時，清明妝點最堪宜。</p><p>遊絲一斷渾無力，莫向東風怨別離。</p><p><strong>賈惜春燈謎詩·佛前燈海（第二十二回）</strong></p><p>前身色相總無成，不聽菱歌聽佛經。</p><p>莫道此生沉黑海，性中自有大光明。</p><p><strong>薛寶釵燈謎詩·更香（第二十二回）</strong></p><p>朝罷誰攜兩袖煙？琴邊衾裡總無緣。</p><p>曉籌不用雞人報，五夜無煩侍女添。</p><p>焦首朝朝還暮暮，煎心日日復年年。</p><p>光陰荏苒須當惜，風雨陰晴任變遷。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/c1f6b800570d4b95a877e06078cf27fe><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>四時即事四首（第二十三回）</strong></p><p>春夜即事</p><p>霞綃雲幄任鋪陳，隔巷蟆包聽未真。</p><p>枕上輕寒窗外雨，眼前春色夢中人。</p><p>盈盈燭淚因誰泣，點點花愁為我嗔。</p><p>自是小鬟嬌懶慣，擁衾不耐笑言頻。</p><p>夏夜即事</p><p>倦繡佳人幽夢長，金籠鸚鵡喚茶湯。</p><p>窗明麝月開宮鏡，室靄檀雲品御香。</p><p>琥珀杯傾荷露滑，玻璃檻納柳風涼。</p><p>水亭處處齊紈動，簾卷朱樓罷晚妝。</p><p>秋夜即事</p><p>絳芸軒裡絕喧譁，桂魄流光浸茜紗。</p><p>苔鎖石紋容睡鶴，井飄桐露溼棲鴉。</p><p>抱衾婢至舒金鳳，倚檻人歸落翠花。</p><p>靜夜不眠因酒渴，沉煙重撥索烹茶。</p><p>冬夜即事</p><p>梅魂竹夢已三更，錦罽鷞衾睡未成。</p><p>鬆影一庭唯見鶴，梨花滿地不聞鶯。</p><p>女奴翠袖詩懷冷，公子金貂酒力輕。</p><p>卻喜侍兒知試茗，掃將新雪及時烹。</p><p><strong>嘆通靈玉二首（第二十五回）</strong></p><p>其一</p><p>天不拘兮地不羈，心頭無喜亦無悲。</p><p>只因鍛鍊通靈後，便向人間惹是非。</p><p>其二</p><p>粉漬脂痕汙寶光，房櫳日夜困鴛鴦。</p><p>沉酣一夢終須醒，冤債償清好散場。</p><p><strong>哭花陰詩（第二十六回）</strong></p><p>其一</p><p>花魂默默無情緒，鳥夢痴痴何處驚。</p><p>其二</p><p>顰兒才貌世應希，獨抱幽芳出繡闈。</p><p>嗚咽一聲猶未了，落花滿地鳥驚飛。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/0b35ddd29a4440fdb5cce8edb339846f><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>葬花吟（第二十七回）</strong></p><p>花謝花飛飛滿天，紅消香斷有誰憐？</p><p>遊絲軟系飄春榭，落絮輕沾撲繡簾。</p><p>閨中女兒惜春暮，愁緒滿懷無釋處。</p><p>手把花鋤出繡閨，忍踏落花來複去？</p><p>柳絲榆莢自芳菲，不管桃飄與李飛；</p><p>桃李明年能再發，明年閨中知有誰？</p><p>三月香巢已壘成，樑間燕子太無情！</p><p>明年花發雖可啄，卻不道人去樑空巢已傾。</p><p>一年三百六十日，風刀霜劍嚴相逼；</p><p>明媚鮮妍能幾時，一朝飄泊難尋覓。</p><p>花開易見落難尋，階前悶殺葬花人。</p><p>獨把花鋤淚暗灑，灑上空枝見血痕。</p><p>杜鵑無語正黃昏，荷鋤歸去掩重門；</p><p>青燈照壁人初睡，冷雨敲窗被未溫。</p><p>怪奴底事倍傷神？半為憐春半惱春：</p><p>憐春忽至惱忽去，至又無言去不聞。</p><p>昨宵庭外悲歌發，知是花魂與鳥魂？</p><p>花魂鳥魂總難留，鳥自無言花自羞。</p><p>願儂此日生雙翼，隨花飛到天盡頭。</p><p>天盡頭！何處有香丘？</p><p>未若錦囊收豔骨，一抔淨土掩風流。</p><p>質本潔來還潔去，不教汙淖陷渠溝。</p><p>爾今死去儂收葬，未卜儂身何日喪？</p><p>儂今葬花人笑痴，他年葬儂知是誰？</p><p>試看春殘花漸落，便是紅顏老死時。</p><p>一朝春盡紅顏老，花落人亡兩不知！</p><p><strong>題帕三絕句（第三十四回）</strong></p><p>其一</p><p>眼空蓄淚淚空垂，暗灑閒拋更向誰？</p><p>尺幅鮫綃勞解贈，叫人焉得不傷悲！</p><p>其二</p><p>拋珠滾玉只偷潸，鎮日無心鎮日閒。</p><p>枕上袖邊難拂拭，任他點點與斑斑。</p><p>其三</p><p>綵線難收面上珠，湘江舊跡已模糊。</p><p>窗前亦有千竿竹，不識香痕漬也無。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/300bdc0fdc5a403c9be94d626ade2d37><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>賈探春詠白海棠（第三十七回）</strong></p><p>斜陽寒草帶重門，苔翠盈鋪雨後盆。</p><p>玉是精神難比潔，雪為肌骨易銷魂。</p><p>芳心一點嬌無力，倩影三更月有痕。</p><p>莫道縞仙能羽化，多情伴我詠黃昏。</p><p><strong>薛寶釵詠白海棠（第三十七回）</strong></p><p>珍重芳姿晝掩門，自攜手甕灌苔盆。</p><p>胭脂洗出秋階影，冰雪招來露砌魂。</p><p>淡極始知花更豔，愁多焉得玉無痕？</p><p>欲償白帝宜清潔，不語婷婷日又昏。</p><p><strong>賈寶玉詠白海棠（第三十七回）</strong></p><p>秋容淺淡映重門，七節攢成雪滿盆。</p><p>出浴太真冰作影，捧心西子玉為魂。</p><p>曉風不散愁千點，宿雨還添淚一痕。</p><p>獨倚畫欄如有意，清砧怨笛送黃昏。</p><p><strong>林黛玉詠白海棠（第三十七回）</strong></p><p>半卷湘簾半掩門，碾冰為土玉為盆。</p><p>偷來梨蕊三分白，借得梅花一縷魂。</p><p>月窟仙人縫縞袂，秋閨怨女拭啼痕。</p><p>嬌羞默默同誰訴？倦倚西風夜已昏。</p><p><strong>史湘雲詠白海棠和韻二首（第三十七回）</strong></p><p>其一</p><p>神仙昨日降都門，種得藍田玉一盆。</p><p>自是霜娥偏愛冷，非關倩女亦離魂。</p><p>秋陰捧出何方雪？雨漬添來隔宿痕。</p><p>卻喜詩人吟不倦，肯令寂寞度朝昏？</p><p>其二</p><p>蘅芷階通蘿薜門，也宜牆角也宜盆。</p><p>花因喜潔難尋偶，人為悲秋易斷魂。</p><p>玉燭滴乾風裡淚，晶簾隔破月中痕。</p><p>幽情慾向嫦娥訴，無那虛廊月色昏。</p><p><strong>蘅蕪君寶釵·憶菊（第三十八回）</strong></p><p>悵望西風抱悶思，蓼紅葦白斷腸時。</p><p>空籬舊圃秋無跡，冷月清霜夢有知。</p><p>念念心隨歸雁遠，寥寥坐聽晚砧遲。</p><p>誰憐我為黃花瘦，慰語重陽會有期。</p><p><strong>怡紅公子寶玉·訪菊（第三十八回）</strong></p><p>閒趁霜晴試一遊，酒杯藥盞莫淹留。</p><p>霜前月下誰家種？檻外籬邊何處秋？</p><p>蠟屐遠來情得得，冷吟不盡興悠悠。</p><p>黃花若解憐詩客，休負今朝掛杖頭。</p><p><strong>怡紅公子寶玉·種菊（第三十八回）</strong></p><p>攜鋤秋圃自移來，籬畔庭前故故栽。</p><p>昨夜不期經雨活，今朝猶喜帶霜開。</p><p>冷吟秋色詩千首，醉酹寒香酒一杯。</p><p>泉溉泥封勤護惜，好和井徑絕塵埃。</p><p><strong>枕霞舊友湘雲·對菊（第三十八回）</strong></p><p>別圃移來貴比金，一叢淺淡一叢深。</p><p>蕭疏籬畔科頭坐，清冷香中抱膝吟。</p><p>數去更無君傲世，看來惟有我知音。</p><p>秋光荏苒休辜負，相對原宜惜寸陰。</p><p><strong>枕霞舊友湘雲·供菊（第三十八回）</strong></p><p>彈琴酌酒喜堪儔，几案婷婷點綴幽。</p><p>隔坐香分三徑露，拋書人對一枝秋。</p><p>霜清紙帳來新夢，圃冷斜陽憶舊遊。</p><p>傲世也因同氣味，春風桃李未淹留。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p3.pstatp.com/large/pgc-image/61849c745b5b40aa8111a4e9c5ca1cff><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>瀟湘妃子黛玉·詠菊（第三十八回）</strong></p><p>無賴詩魔昏曉侵，繞籬欹石自沉音。</p><p>毫端蘊秀臨霜寫，口齒噙香對月吟。</p><p>滿紙自憐題素怨，片言誰解訴秋心？</p><p>一從陶令評章後，千古高風說到今。</p><p><strong>蘅蕪君寶釵·畫菊（第三十八回）</strong></p><p>詩餘戲筆不知狂，豈是丹青費較量？</p><p>聚葉潑成千點墨，攢花染出幾痕霜。</p><p>淡濃神會風前影，跳脫秋生腕底香。</p><p>莫認東籬閒採掇，粘屏聊以慰重陽。</p><p><strong>瀟湘妃子黛玉·問菊（第三十八回）</strong></p><p>欲訊秋情眾莫知，喃喃負手扣東籬。</p><p>孤標傲世偕誰隱？一樣花開為底遲？</p><p>圃露庭霜何寂寞？鴻歸蛩病可相思？</p><p>莫言舉世無談者，解語何妨話片時？</p><p><strong>蕉下客探春·簪菊（第三十八回）</strong></p><p>瓶供籬栽日日忙，折來休認鏡中妝。</p><p>長安公子因花癖，彭澤先生是酒狂。</p><p>短鬢冷沾三徑露，葛巾香染九秋霜。</p><p>高情不入時人眼，拍手憑他笑路旁。</p><p><strong>枕霞舊友湘雲·菊影（第三十八回）</strong></p><p>秋光疊疊復重重，潛度偷移三徑中。</p><p>窗隔疏燈描遠近，籬篩破月鎖玲瓏。</p><p>寒芳留照魂應駐，霜印傳神夢也空。</p><p>珍重暗香休踏碎，憑誰醉眼認朦朧。</p><p><strong>瀟湘妃子黛玉·菊夢（第三十八回）</strong></p><p>籬畔秋酣一覺清，和雲伴月不分明。</p><p>登仙非慕莊生蝶，憶舊還尋陶令盟。</p><p>睡去依依隨雁斷，驚回故故惱蛩鳴。</p><p>醒時幽怨同誰訴？衰草寒煙無限情。</p><p><strong>蕉下客探春·殘菊（第三十八回）</strong></p><p>露凝霜重漸傾欹，宴賞才過小雪時。</p><p>蒂有餘香金淡泊，枝無全葉翠離披。</p><p>半床落月蛩聲切，萬里寒雲雁陣遲。</p><p>明歲秋風知再會，暫時分手莫相思。</p><p><strong>螃蟹詠三首（第三十八回）</strong></p><p>其一（賈寶玉）</p><p>持螯更喜桂陰涼，潑醋擂姜興欲狂。</p><p>饕餮王孫應有酒，橫行公子竟無腸。</p><p>臍間積冷讒忘忌，指上沾腥洗尚香。</p><p>原為世人美口腹，坡仙曾笑一生忙。</p><p>其二（林黛玉）</p><p>鐵甲長戈死未忘，堆盤色相喜先嚐。</p><p>螯封嫩玉雙雙滿，殼凸紅脂塊塊香。</p><p>多肉更憐卿八足，助情誰勸我千觴。</p><p>對茲佳品酬佳節，桂拂清風菊帶霜。</p><p>其三（薛寶釵）</p><p>桂靄桐陰坐舉觴，長安涎口盼重陽。</p><p>眼前道路無經緯，皮裡春秋空黑黃。</p><p>酒未敵腥還用菊，性防積冷定須姜。</p><p>於今落釜成何益？月浦空餘禾黍香。</p><p><strong>代別離·秋窗風雨夕（第四十五回）——黛玉仿《春江花月夜》而作</strong></p><p>秋花慘淡秋草黃，耿耿秋燈秋夜長。</p><p>已覺秋窗秋不盡，那堪風雨助淒涼！</p><p>助秋風雨來何速？驚破秋窗秋夢綠。</p><p>抱得秋情不忍眠，自向秋屏移淚燭。</p><p>淚燭搖搖爇短檠，牽愁照恨動離情。</p><p>誰家秋院無風入？何處秋窗無雨聲？</p><p>羅衾不奈秋風力，殘漏聲催秋雨急。</p><p>連宵脈脈復颼颼，燈前似伴離人泣。</p><p>寒煙小院轉蕭條，疏竹虛窗時滴瀝。</p><p>不知風雨幾時休，已教淚灑窗紗溼。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/865018ae937249fc90e165ed84dba2c8><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>香菱詠月詩三首（第四十八回、四十九回）</strong></p><p>其一</p><p>月掛中天夜色寒，清光皎皎影團團。</p><p>詩人助興常思玩，野客添愁不忍觀。</p><p>翡翠樓邊懸玉鏡，珍珠簾外掛冰盤。</p><p>良宵何用燒銀燭，晴彩輝煌映畫欄。</p><p>其二</p><p>非銀非水映窗寒，試看晴空護玉盤。</p><p>淡淡梅花香欲染，絲絲柳帶露初幹。</p><p>只疑殘粉塗金砌，恍若輕霜抹玉欄。</p><p>夢醒西樓人跡絕，餘容猶可隔簾看。</p><p>其三</p><p>精華欲掩料應難，影自娟娟魄自寒。</p><p>一片砧敲千里白，半輪雞唱五更殘。</p><p>綠蓑江上秋聞笛，紅袖樓頭夜倚欄。</p><p>博得嫦娥應借問，緣何不使永團圓。</p><p><strong>詠紅梅花四首（第五十回）</strong></p><p>詠紅梅花得“紅”字（邢岫煙）</p><p>桃未芳菲杏未紅，衝寒先喜笑東風。</p><p>魂飛庾嶺春難辨，霞隔羅浮夢未通。</p><p>綠萼添妝融寶炬，縞仙扶醉跨殘虹。</p><p>看來豈是尋常色，濃淡由他冰雪中。</p><p>詠紅梅花得“梅”字（李紋）</p><p>白梅懶賦賦紅梅，逞豔先迎醉眼開。</p><p>凍臉有痕皆是血，酸心無恨亦成灰。</p><p>誤吞丹藥移真骨，偷下瑤池脫舊胎。</p><p>江北江南春燦爛，寄言蜂蝶漫疑猜。</p><p>詠紅梅花得“花”字（薛寶琴）</p><p>疏是枝條豔是花，春妝兒女競奢華。</p><p>閒庭曲檻無餘雪，流水空山有落霞。</p><p>幽夢冷隨紅袖笛，遊仙香泛絳河槎。</p><p>前身定是瑤臺種，無復相疑色相差。</p><p>訪妙玉乞紅梅（賈寶玉）</p><p>酒未開樽句未裁，尋春問臘到蓬萊。</p><p>不求大士瓶中露，為乞嫦娥檻外梅。</p><p>入世冷挑紅雪去，離塵香割紫雲來。</p><p>槎枒誰惜詩肩瘦，衣上猶沾佛院苔。</p><p><strong>點絳脣·耍的猴兒謎（第五十回）</strong></p><p>溪壑分離，紅塵遊戲，真何趣？</p><p>名利猶虛，後事終難繼。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p9.pstatp.com/large/pgc-image/0c71f0b19f0e4a4b8436339c5e64bc72><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>薛寶琴懷古十首（第五十一回）</strong></p><p>赤壁懷古</p><p>赤壁沉埋水不流，徒留名姓載空舟。</p><p>喧闐一炬悲風冷，無限英魂在內遊。</p><p>交趾懷古</p><p>銅鑄金鏞振紀綱，聲傳海外播戎羌。</p><p>馬援自是功勞大，鐵笛無煩說子房。</p><p>鐘山懷古</p><p>名利何曾伴汝身，無端被詔出凡塵。</p><p>牽連大抵難休絕，莫怨他人嘲笑頻。</p><p>淮陰懷古</p><p>壯士須防惡犬欺，三齊位定蓋棺時。</p><p>寄言世俗休輕鄙，一飯之恩死也知。</p><p>廣陵懷古</p><p>蟬噪鴉棲轉眼過，隋堤風景近如何？</p><p>只緣佔得風流號，惹出紛紛口舌多。</p><p>桃葉渡懷古</p><p>衰草閒花映淺池，桃枝桃葉總分離。</p><p>六朝樑棟多如許，小照空懸壁上題。</p><p>青冢懷古</p><p>黑水茫茫咽不流，冰弦撥盡曲中愁。</p><p>漢家制度誠堪笑，樗櫟應慚萬古羞。</p><p>馬嵬懷古</p><p>寂寞脂痕漬汗光，溫柔一旦付東洋。</p><p>只因遺得風流跡，此日衣衾尚有香。</p><p>蒲東寺懷古</p><p>小紅骨賤最身輕，私掖偷撈強撮成。</p><p>雖被夫人時吊起，已經勾引彼同行。</p><p>梅花觀懷古</p><p>不在梅邊在柳邊，箇中誰拾畫嬋娟？</p><p>團圓莫憶春香到，一別西風又一年。</p><p><strong>真真國女兒詩（第五十二回）</strong></p><p>昨夜朱樓夢，今宵水國吟。</p><p>島雲蒸大海，嵐氣接叢林。</p><p>月本無今古，情緣自淺深。</p><p>漢南春歷歷，焉得不關心。</p><p><strong>深閨有奇女（第六十四回）</strong></p><p>深閨有奇女，絕世空珠翠。</p><p>情痴苦淚多，未惜顏憔悴。</p><p>哀哉千秋魂，薄命無二致。</p><p>嗟彼桑間人，好醜非其類。</p><p><strong>五美吟（第六十四回）</strong></p><p>西施</p><p>一代傾城逐浪花，吳宮空自憶兒家。</p><p>效顰莫笑東村女，頭白西邊上浣紗。</p><p>虞姬</p><p>腸斷烏騅夜嘯風，虞兮幽恨對重瞳。</p><p>黥彭甘受他年醢，飲劍何如楚帳中。</p><p>明妃</p><p>絕豔驚人出漢宮，紅顏命薄古今同。</p><p>君王縱使輕顏色，予奪權何畀畫工？</p><p>綠珠</p><p>瓦礫明珠一例拋，何曾石尉重嬌嬈？</p><p>都緣頑福前生造，更有同歸慰寂寥。</p><p>紅拂</p><p>長揖雄談態自殊，美人巨眼識窮途。</p><p>尸居餘氣楊公幕，豈得羈縻女丈夫？</p><p><strong>林黛玉·桃花行（第七十回）</strong></p><p>桃花簾外東風軟，桃花簾內晨妝懶。</p><p>簾外桃花簾內人，人與桃花隔不遠。</p><p>東風有意揭簾櫳，花欲窺人簾不卷。</p><p>桃花簾外開仍舊，簾中人比桃花瘦。</p><p>花解憐人花亦愁，隔簾消息風吹透。</p><p>風透簾櫳花滿庭，庭前春色倍傷情。</p><p>閒苔院落門空掩，斜日欄杆人自憑。</p><p>憑欄人向東風泣，茜裙偷傍桃花立。</p><p>桃花桃葉亂紛紛，花綻新紅葉凝碧。</p><p>霧裹煙封一萬株，烘樓照壁紅模糊。</p><p>天機燒破鴛鴦錦，春酣欲醒移珊枕。</p><p>侍女金盆進水來，香泉影蘸胭脂冷！</p><p>胭脂鮮豔何相類，花之顏色人之淚。</p><p>若將人淚比桃花，淚自長流花自媚。</p><p>淚眼觀花淚易幹，淚乾春盡花憔悴。</p><p>憔悴花遮憔悴人，花飛人倦易黃昏。</p><p>一聲杜宇春歸盡，寂寞簾櫳空月痕！</p><p><strong>史湘雲柳絮詞·如夢令（第七十回）</strong></p><p>豈是繡絨殘吐？捲起半簾香霧。</p><p>纖手自拈來，空使鵑啼燕妒。</p><p>且住，且住！莫放春光別去。</p><p><strong>探春寶玉柳絮詞·南柯子（第七十回）</strong></p><p>空掛纖纖縷，徒垂絡絡絲。</p><p>也難綰系也難羈，一任東西南北各分離。</p><p>落去君休惜，飛來我自知。</p><p>鶯愁蝶倦晚芳時，縱是明春再見隔年期！</p><p><strong>林黛玉柳絮詞·唐多令（第七十回）</strong></p><p>粉墮百花洲，香殘燕子樓。一團團，逐對成毬。</p><p>飄泊亦如人命薄，空繾綣，說風流！</p><p>草木也知愁，韶華竟白頭。嘆今生，誰舍誰收！</p><p>嫁與東風春不管，憑爾去，忍淹留！</p><p><strong>薛寶琴柳絮詞·西江月（第七十回）</strong></p><p>漢苑零星有限，隋堤點綴無窮。</p><p>三春事業付東風，明月梅花一夢。</p><p>幾處落紅庭院，誰家香雪簾櫳？</p><p>江南江北一般同，偏是離人恨重！</p><p><strong>薛寶釵柳絮詞·臨江仙（第七十回）</strong></p><p>白玉堂前春解舞，東風捲得均勻。</p><p>蜂圍蝶陣亂紛紛。</p><p>幾曾隨逝水？豈必委芳塵？</p><p>萬縷千絲終不改，任他隨聚隨分。</p><p>韶華休笑本無根。</p><p>好風憑藉力，送我上青雲。</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/943fcd490c0d433eb26846f709e4785b><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>詭嫿詞三首（第七十八回）</strong></p><p>其一（賈蘭）</p><p>姽嫿將軍林四娘，玉為肌骨鐵為腸。</p><p>捐軀自報恆王后，此日青州土亦香。</p><p>其二（賈環）</p><p>紅粉不知愁，將軍意未休。</p><p>掩啼離繡幕，抱恨出青州。</p><p>自謂酬王德，詎能復寇仇？</p><p>誰題忠義墓，千古獨風流！</p><p>其三（賈寶玉）</p><p>恆王好武兼好色，遂教美女習騎射。</p><p>穠歌豔舞不成歡，列陣挽戈為自得。</p><p>眼前不見塵沙起，將軍俏影紅燈裡。</p><p>叱吒時聞口舌香，霜矛雪劍嬌難舉。</p><p>丁香結子芙蓉絛，不繫明珠系寶刀。</p><p>戰罷夜闌心力怯，脂痕粉漬汙鮫綃。</p><p>明年流寇走山東，強吞虎豹勢如蜂。</p><p>王率天兵思剿滅，一戰再戰不成功。</p><p>腥風吹折隴中麥，日照旌旗虎帳空。</p><p>青山寂寂水澌澌，正是恆王戰死時。</p><p>雨淋白骨血染草，月冷黃沙鬼守屍。</p><p>紛紛將士只保身，青州眼見皆灰塵。</p><p>不期忠義明閨閣，憤起恆王得意人。</p><p>恆王得意數誰行？姽嫿將軍林四娘。</p><p>號令秦姬驅趙女，穠桃豔李臨疆場。</p><p>繡鞍有淚春愁重，鐵甲無聲夜氣涼。</p><p>勝負自難先預定，誓盟生死報前王。</p><p>賊勢猖獗不可敵，柳折花殘血凝碧；</p><p>馬踐胭脂骨髓香，魂依城郭家鄉隔。</p><p>星馳時報入京師，誰家兒女不傷悲！</p><p>天子驚慌愁失守，此時文武皆垂首。</p><p>何事文武立朝綱，不及閨中林四娘？</p><p>我為四娘長嘆息，歌成訁餘意尚彷徨！</p><p><strong>芙蓉女兒誄（第七十八回）——祭奠晴雯</strong></p><p>維太平不易之元，蓉桂競芳之月，無可奈何之日，怡紅院濁玉，謹以群花之蕊，冰鮫之縠，沁芳之泉，楓露之茗，四者雖微，聊以達誠申信，乃致祭於白帝宮中撫司秋豔芙蓉女兒之前曰：</p><p>竊思女兒自臨濁世，迄今凡十有（通“又）六載。其先之鄉籍姓氏，湮淪而莫能考者久矣。而玉得於衾枕櫛沐之間，棲息宴遊之夕，親暱狎褻，相與共處者，僅五年八月有奇。</p><p>憶女兒曩生之昔，其為質則金玉不足喻其貴，其為性則冰雪不足喻其潔，其為神則星日不足喻其精，其為貌則花月不足喻其色。姊娣悉慕媖嫻，嫗媼鹹仰惠德。</p><p>孰料鳩鴆惡其高，鷹鷙翻遭罦罬；薋葹妒其臭，茝蘭竟被芟鉏！花原自怯，豈奈狂飆；柳本多愁，何禁驟雨！偶遭蠱蠆之讒，遂抱膏肓之疚。故櫻脣紅褪，韻吐呻吟；杏臉香枯，色陳顑頷。諑謠謑詬，出自屏幃；荊棘蓬榛，蔓延戶牖。豈招尤則替，實攘詬而終。既忳幽沉於不盡，復含罔屈於無窮。高標見嫉，閨幃恨比長沙；直烈遭危，巾幗慘於羽野。自蓄辛酸，誰憐夭折？仙雲既散，芳趾難尋。洲迷聚窟，何來卻死之香？海失靈槎，不獲回生之藥。</p><p>眉黛煙青，昨猶我畫；指環玉冷，今倩誰溫？鼎爐之剩藥猶存，襟淚之餘痕尚漬。鏡分鸞別，愁開麝月之奩；梳化龍飛，哀折檀雲之齒。委金鈿於草莽，拾翠盒於塵埃。樓空鳷鵲，徒懸七夕之針；帶斷鴛鴦，誰續五絲之縷？</p><p>況乃金天屬節，白帝司時，孤衾有夢，空室無人。桐階月暗，芳魂與倩影同銷；蓉帳香殘，嬌喘共細言皆絕。連天衰草，豈獨蒹葭；匝地悲聲，無非蟋蟀。露階晚砌，穿簾不度寒砧；雨荔秋垣，隔院希聞怨笛。芳名未泯，簷前鸚鵡猶呼；豔質將亡，檻外海棠預萎。捉迷屏後，蓮瓣無聲；鬥草庭前，蘭芳枉待。拋殘繡線，銀箋彩縷誰裁？褶斷冰絲，金斗御香未熨。</p><p>昨承嚴命，既趨車而遠涉芳園；今犯慈威，復拄杖而近拋孤柩。及聞櫘棺被燹，慚違共穴之盟；石槨成災，愧迨同灰之誚。</p><p>爾乃西風古寺，淹滯青燐，落日荒丘，零星白骨。楸榆颯颯，蓬艾蕭蕭。隔霧壙以啼猿，繞煙塍而泣鬼。自為紅綃帳裡，公子情深；始信黃土隴中，女兒命薄！汝南淚血，斑斑灑向西風；梓澤餘衷，默默訴憑冷月。</p><p>嗚呼！固鬼蜮之為災，豈神靈而亦妒？箝詖奴之口，討豈從寬？剖悍婦之心，忿猶未釋！在卿之塵緣雖淺，而玉之鄙意尤深。因蓄惓惓之思，不禁諄諄之問。</p><p>始知上帝垂旌，花宮待詔，生儕蘭蕙，死轄芙蓉。聽小婢之言，似涉無稽；據濁玉之思，則深為有據。何也：昔葉法善攝魂以撰碑，李長吉被詔而為記，事雖殊其理則一也。故相物以配才，苟非其人，惡乃濫乎其位？始信上帝委託權衡，可謂至洽至協，庶不負其所秉賦也。因希其不昧之靈，或陟降於茲，特不揣鄙俗之詞，有汙慧聽。乃歌而招之曰：</p><p>天何如是之蒼蒼兮，乘玉虯以遊乎穹窿耶？地何如是之茫茫兮，駕瑤象以降乎泉壤耶？望傘蓋之陸離兮，抑箕尾之光耶？列羽葆而為前導兮，衛危虛於傍耶？驅豐隆以為庇從兮，望舒月以臨耶？聽車軌而伊軋兮，御鸞鷖以徵耶？聞馥郁而薆然兮，紉蘅杜以為纕耶？炫裙裾之爍爍兮，鏤明月以為璫耶？借葳蕤而成壇畤兮，檠蓮焰以燭蘭膏耶？文瓠瓟以為觶斝兮，漉醽醁以浮桂醑耶？瞻雲氣而凝盼兮，彷彿有所覘耶？俯窈窕而屬耳兮，恍惚有所聞耶？期汗漫而無夭閼兮，忍捐棄予於塵埃耶？倩風廉之為餘驅車兮，冀聯轡而攜歸耶？餘中心為之慨然兮，徒噭噭而何為耶？卿偃然而長寢兮，豈天運之變於斯耶？既窀穸且安穩兮，反其真而又奚化耶？餘猶桎梏而懸附兮，靈格餘以嗟來耶？來兮止兮，卿其來耶？</p><p>若夫鴻蒙而居，寂靜以處，雖臨於茲，餘亦莫睹。搴煙蘿而為步障，列蒼蒲而森行伍。警柳眼之貪眠，釋蓮心之味苦。素女約於桂巖，宓妃迎於蘭渚。弄玉吹笙，寒簧擊敔。徵嵩嶽之妃，啟驪山之姥。龜呈洛浦之靈，獸作咸池之舞。潛赤水兮龍吟，集珠林兮鳳翥。爰格爰誠，匪簠匪莒。發軔乎霞城，還旌乎玄圃。既顯微而若通，復氤氳而倏阻。離合兮煙雲，空濛兮霧雨。塵霾斂兮星高，溪山麗兮月午。何心意之忡忡，若寤寐之栩栩？餘乃欷歔悵望，泣涕彷徨。人語兮寂歷，天籟兮篔簹。鳥驚散而飛，魚唼喋以響。誌哀兮是禱，成禮兮期祥。嗚呼哀哉！尚饗！</p><p><strong>紫菱洲歌（第七十九回）</strong></p><p>池塘一夜秋風冷，吹散芰荷紅玉影。</p><p>蓼花菱葉不勝愁，重露繁霜壓纖梗。</p><p>不聞永晝敲棋聲，燕泥點點汙棋枰。</p><p>古人惜別憐朋友，況我今當手足情！</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/77247c9180064abebd59a769918f95f2><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>薛寶釵與黛玉書並詩四章（第八十七回）</strong></p><p>妺生辰不偶，家運多艱，姊妺伶仃，萱親衰邁。兼之猇聲狺語，旦暮無休；更遭慘禍飛災，不啻驚風密雨。夜深輾側，愁緒何堪！屬在同心，能不為之愍惻乎？回憶海棠結社，序屬清秋，對菊持螯，同盟歡洽。猶記“孤標傲世偕誰隱，一樣花開為底遲”句，未嘗不嘆冷節餘芳，如吾兩人也！感懷觸緒，聊賦四章。匪無故呻吟，亦長歌當哭之意耳。</p><p>其一</p><p>悲時序之遞嬗兮，又屬清秋。</p><p>感遭家之不造兮，獨處離愁。</p><p>北堂有萱兮，何以忘憂？</p><p>無以解憂兮，我心咻咻！</p><p>其二</p><p>雲憑憑兮秋風酸，</p><p>步中庭兮霜葉幹。</p><p>何去何從兮失我故歡！</p><p>靜言思之兮惻肺肝？</p><p>其三</p><p>惟鮪有潭兮，惟鶴有樑。</p><p>鱗甲潛伏兮，羽毛何長！</p><p>搔首問兮茫茫，</p><p>高天厚地兮，誰知餘之永傷？</p><p>其四</p><p>銀河耿耿兮寒氣侵，</p><p>月色橫斜兮玉漏沉。</p><p>憂心炳炳兮，發我哀吟。</p><p>吟復吟兮，寄我知音！</p><p><strong>黛玉琴曲四章（第八十七回）</strong></p><p>其一</p><p>風蕭蕭兮秋氣深，</p><p>美人千里兮獨沉吟。</p><p>望故鄉兮何處？</p><p>倚欄杆兮涕沾襟。</p><p>其二</p><p>山迢超兮水長，</p><p>照軒窗兮明月光。</p><p>耿耿不寐兮銀河渺茫，</p><p>羅衫怯怯兮風露涼。</p><p>其三</p><p>子之遭兮不自由，</p><p>予之遇兮多煩憂。</p><p>之子與我兮心焉相投，</p><p>思古人兮俾無尤。</p><p>其四</p><p>人生斯世兮如輕塵，</p><p>天上人間兮感夙因。</p><p>感夙因兮不可惙，</p><p>素心如何天上月。</p><p><strong>惜春悟禪偈（第八十七回）</strong></p><p>大造本無方，云何是應住？</p><p>既從空中來，應向空中去！</p><p><strong>薛蝌·感懷（第九十回）</strong></p><p>蛟龍失水似枯魚，兩地情懷感索居。</p><p>同在泥塗多受苦，不知何日向清虛。</p><p><strong>離塵歌（第一百二十回）</strong></p><p>我所居兮，青埂之峰。</p><p>我所遊兮，鴻蒙太空。</p><p>誰與我遊兮，吾誰與從。</p><p>渺渺茫茫兮，歸彼大荒。</p><p><strong>結紅樓夢偈（第一百二十回）</strong></p><p>說到辛酸處，荒唐愈可悲。</p><p>由來同一夢，休笑世人痴！</p><div class=pgc-img><img alt=完整詳細的《紅樓夢》詩詞曲賦對聯（嘔心瀝血整理，我太難了） onerror=errorimg.call(this); src=http://p1.pstatp.com/large/pgc-image/5e40bb0d2ef242a8b90aac7532aa55d7><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><p><strong>注：圖片來自網絡，如有侵權請聯繫刪除！</strong></p><p><strong>內容系</strong><a class=tteditor-mention data-concern-id=false data-id=false data-name=痞子崔達可 data-uid=2860816491>@痞子崔達可</a> 整理，如若轉載請說明出處！</p></div><div class="post-meta meta-tags"><ul class=clearfix><li><a>詳細</a></li><li><a>紅樓</a></li><li><a>詩詞</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/6a3af5c.html alt=《紅樓夢詩詞大全》170卷（41—60卷）十二金釵 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/301a6401b67b4fb5b910478038effbfe style=border-radius:25px></a>
<a href=../../tw/%E9%81%8A%E6%88%B2/6a3af5c.html title=《紅樓夢詩詞大全》170卷（41—60卷）十二金釵>《紅樓夢詩詞大全》170卷（41—60卷）十二金釵</a></li><hr><li><a href=../../tw/%E9%81%8A%E6%88%B2/da76fe8.html alt=紅樓夢詩詞全收錄，誰解其中味？ class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/e4024799097e4fd381e04ebe047ac601 style=border-radius:25px></a>
<a href=../../tw/%E9%81%8A%E6%88%B2/da76fe8.html title=紅樓夢詩詞全收錄，誰解其中味？>紅樓夢詩詞全收錄，誰解其中味？</a></li><hr><li><a href=../../tw/%E9%81%8A%E6%88%B2/b86b6e9.html alt=詩詞丨《紅樓夢》詩詞合集：萬千悲喜，終歸一夢 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/4bb20e57d4024e0ca52607d544134043 style=border-radius:25px></a>
<a href=../../tw/%E9%81%8A%E6%88%B2/b86b6e9.html title=詩詞丨《紅樓夢》詩詞合集：萬千悲喜，終歸一夢>詩詞丨《紅樓夢》詩詞合集：萬千悲喜，終歸一夢</a></li><hr><li><a href=../../tw/%E9%81%8A%E6%88%B2/c52c571.html alt=《紅樓夢》裡的詩詞：《秋窗風雨夕》賞析 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/5da5ed887ac14e4f8d4424826a516b04 style=border-radius:25px></a>
<a href=../../tw/%E9%81%8A%E6%88%B2/c52c571.html title=《紅樓夢》裡的詩詞：《秋窗風雨夕》賞析>《紅樓夢》裡的詩詞：《秋窗風雨夕》賞析</a></li><hr><li><a href=../../tw/%E7%A7%91%E6%8A%80/cae5a51a.html alt=「施工技巧」詳細瞭解光纜、終端盒、尾纖的接法和光纖各種接口 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/decf8edb02a34404b92b86681378575f style=border-radius:25px></a>
<a href=../../tw/%E7%A7%91%E6%8A%80/cae5a51a.html title=「施工技巧」詳細瞭解光纜、終端盒、尾纖的接法和光纖各種接口>「施工技巧」詳細瞭解光纜、終端盒、尾纖的接法和光纖各種接口</a></li><hr><li><a href=../../tw/%E7%A7%91%E6%8A%80/47bcd6a6.html alt=詳細瞭解光纜、終端盒、尾纖的接法和光纖各種接口 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/dcdae811e636496d948cf5a745f470fc style=border-radius:25px></a>
<a href=../../tw/%E7%A7%91%E6%8A%80/47bcd6a6.html title=詳細瞭解光纜、終端盒、尾纖的接法和光纖各種接口>詳細瞭解光纜、終端盒、尾纖的接法和光纖各種接口</a></li><hr><li><a href=../../tw/%E7%A7%91%E6%8A%80/e145517c.html alt=詳細解析變壓器如何接地？接地的主要作用是什麼？ class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/ab7c98a3-daad-418d-8b72-e584bca53b42 style=border-radius:25px></a>
<a href=../../tw/%E7%A7%91%E6%8A%80/e145517c.html title=詳細解析變壓器如何接地？接地的主要作用是什麼？>詳細解析變壓器如何接地？接地的主要作用是什麼？</a></li><hr><li><a href=../../tw/%E7%A7%91%E6%8A%80/c36f4ae6.html alt=手推公式：LSTM單元梯度的詳細的數學推導 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/68dcd30ac0c0469a9bb85ea2bc9f3e8c style=border-radius:25px></a>
<a href=../../tw/%E7%A7%91%E6%8A%80/c36f4ae6.html title=手推公式：LSTM單元梯度的詳細的數學推導>手推公式：LSTM單元梯度的詳細的數學推導</a></li><hr><li><a href=../../tw/%E7%A7%91%E6%8A%80/ab2d9a76.html alt=齒輪的前世今生，你瞭解齒輪嗎，詳細講解齒輪乾貨知識大全 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8efc9a2a67ca4b86816d4ccc86ebeddb style=border-radius:25px></a>
<a href=../../tw/%E7%A7%91%E6%8A%80/ab2d9a76.html title=齒輪的前世今生，你瞭解齒輪嗎，詳細講解齒輪乾貨知識大全>齒輪的前世今生，你瞭解齒輪嗎，詳細講解齒輪乾貨知識大全</a></li><hr><li><a href=../../tw/%E7%A7%91%E6%8A%80/44c014a1.html alt=SpringBoot事務詳細簡介 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/44c014a1.html title=SpringBoot事務詳細簡介>SpringBoot事務詳細簡介</a></li><hr><li><a href=../../tw/%E7%A7%91%E6%8A%80/8f75e8bc.html alt=小米CC9詳細配置曝光，除一億像素外還有這些 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/945b634aba484be4b4695eb29ee43be4 style=border-radius:25px></a>
<a href=../../tw/%E7%A7%91%E6%8A%80/8f75e8bc.html title=小米CC9詳細配置曝光，除一億像素外還有這些>小米CC9詳細配置曝光，除一億像素外還有這些</a></li><hr><li><a href=../../tw/%E7%A7%91%E6%8A%80/e71fb88c.html alt=和麵、揉麵技巧，視頻詳細講解，10年和麵經驗，全部告訴你 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8cd49cb368f1488b8c4a65a3fe556d75 style=border-radius:25px></a>
<a href=../../tw/%E7%A7%91%E6%8A%80/e71fb88c.html title=和麵、揉麵技巧，視頻詳細講解，10年和麵經驗，全部告訴你>和麵、揉麵技巧，視頻詳細講解，10年和麵經驗，全部告訴你</a></li><hr><li><a href=../../tw/%E7%A7%91%E6%8A%80/a4050af4.html alt=磚牆用磚數量最詳細的計算方法，趕緊收了吧！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15389175813757a3d0f3b61 style=border-radius:25px></a>
<a href=../../tw/%E7%A7%91%E6%8A%80/a4050af4.html title=磚牆用磚數量最詳細的計算方法，趕緊收了吧！>磚牆用磚數量最詳細的計算方法，趕緊收了吧！</a></li><hr><li><a href=../../tw/%E7%A7%91%E6%8A%80/bcc93b8c.html alt=詳細圖解地球自轉與公轉的黃赤交角如何形成四季更換 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6acd8115d8fe4cf1b1b1bbce7e353cea style=border-radius:25px></a>
<a href=../../tw/%E7%A7%91%E6%8A%80/bcc93b8c.html title=詳細圖解地球自轉與公轉的黃赤交角如何形成四季更換>詳細圖解地球自轉與公轉的黃赤交角如何形成四季更換</a></li><hr><li><a href=../../tw/%E7%A7%91%E6%8A%80/2c21f6c7.html alt=開關站、配電室工程詳細講解 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/aafe3cdc82ec496a9a5feb3ed29355b9 style=border-radius:25px></a>
<a href=../../tw/%E7%A7%91%E6%8A%80/2c21f6c7.html title=開關站、配電室工程詳細講解>開關站、配電室工程詳細講解</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>