<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中醫古籍 三指禪卷三 | 极客快訊</title><meta property="og:title" content="中醫古籍  三指禪卷三 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/f9b48ec0d9114077a38c5cad06b29092"><link rel=alternate hreflang=x-default href=https://geekbank.cf/tw/%e9%81%8a%e6%88%b2/76907756.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/76907756.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/76907756.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/76907756.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/76907756.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/76907756.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/76907756.html><link rel=canonical href=https://geekbank.cf/tw/%e9%81%8a%e6%88%b2/76907756.html><meta property="article:published_time" content="2020-11-14T20:54:53+08:00"><meta property="article:modified_time" content="2020-11-14T20:54:53+08:00"><meta name=Keywords content><meta name=description content="中醫古籍  三指禪卷三"><meta name=author content="极客快訊"><meta property="og:url" content="/tw/%E9%81%8A%E6%88%B2/76907756.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中醫古籍 三指禪卷三</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><div class=pgc-img><img alt="中醫古籍  三指禪卷三" onerror=errorimg.call(this); src=https://p3.pstatp.com/large/pgc-image/f9b48ec0d9114077a38c5cad06b29092><p class=pgc-img-caption></p></div><p>[卷三] <u>溫病脈論</u> 冬月傷於寒，即病者為傷寒，不即病而伏藏於中，至春隨陽氣發見者，為溫。其症頭痛項強，與傷寒無異，惟<span>初起</span>不惡寒，便發熱，脈數為異耳。傷寒由表入裡，不得不先發其表；溫病由裡達表，不得不先清其裡。所以溫病有誤汗而無誤下之語。仲景著《傷寒》一書，自秋分後至春分前止，若春分後，則為溫矣。《內經》雖有先夏至日者為溫病之文，仲景雖有太陽病先發熱者為溫之論，晉唐以來，無人剖晰傷寒、溫病，概以《傷寒》書治之，得失參半。治此症者，茫無主張，延至於金劉河間出，始著《溫論》。有明喻嘉言復暢其說，溫病乃有圭臬，而仲景之書亦得以昭著於世。當此韶光明媚之天，三陽出於地上（十月純陰用事，在卦為坤；至十一月黃鐘應律，為復，卦則一陽生；十二月太呂應律，為臨，卦則二陽生；正月太簇應律，為泰，卦則三陽生），日麗風和，花香鳥語，一片春溫之氣，盎盎蓬蓬（盎盎，和藹之狀；蓬蓬，司空圖《二十四詩品》∶“蓬蓬遠春”），故病亦名之曰溫。輕則白虎湯（人蔘、石膏、粳米、知母、炙草）、黃芩芍藥湯（黃芩、芍藥、炙草）、葛根升麻湯（升麻、葛根、芍藥、炙草），重則三承氣湯（大承氣湯∶大黃、芒硝、濃樸、枳實、小承氣湯∶大黃、濃樸、枳實；調胃承氣湯∶大黃、芒硝、炙草），無不應驗。間亦有先惡寒而後發熱者，仍以傷寒治之。又曰∶“冬不藏精，春必病溫。”蓋冬主閉藏，漏洩春光（杜詩∶“漏洩春光有柳條”）。邪之所湊，其氣必虛。古人婚姻六禮，定在桃夭之時，良有以也。餘則謂熱蘊之極，必致煎熬腎水，遇體之充足者，但以前湯治之；倘體之虛怯者，不問精之藏與不藏，前湯中重加生、熟二地，以培其本（生地、熟地、黃芩、芍藥、貝母、生草）。則二說不相歧而相為用矣，何必如喻嘉言之分疏其說也乎？！</p><p>[卷三] <u>暑熱脈論</u> 同是夏月病也，頭痛，身熱、面垢、自汗，而暑熱分焉。暑為陰邪，熱為陽邪，觀於天地可知矣。炎風翕，草木榮而就枯；烈日燻蒸，溝洫盈而立涸。陽氣發散於外者，底裡必然虛空。源遠之井，清冷如冰；巖谷之風，寒悽若刺。人，一小天地也，深居房室靜坐不啻趨炎，奔走道塗，周行常思蔭。陽氣發洩於外者，底裡亦必虛空，舉動心艱，肢體疲倦，居恆氣短，精力衰頹。故其為病，亦因其氣而感之耳。其中暑也，感地竅之氣，陰與陰遇，頭痛身熱、面垢自汗，與中熱無異。而小便清利、大便溏瀉、嘔吐少氣、安靜好眠、脈則虛怯（亦有虛數者），較之中熱，大相徑庭焉。暑必傷氣，非黃不足以益其氣；暑必兼溼，非焦術不足以燥其溼；暑必積寒，非附子不足以溫其寒（經驗方∶附子、焦術、黃、乾薑、<span>苡米</span>、扁豆、雲苓、炙草）。潔古曰∶靜而得之為中暑是也。其中熱也，感天炎之氣，陽與陽遇，頭痛身熱、面垢自汗，與中暑無異，而小便赤澀、大便堅硬、胸滿氣喘、煩躁不眠、脈則洪數，較之中暑，殊隔天淵焉。熱甚發燥，非麥冬不足以清其燥；熱甚為毒，非黃連不足以解其毒；熱甚涸水，非豬苓不足以利其水（經驗方∶麥冬、黃芩、澤瀉、焦術、豬苓、茯苓、前仁、炙草）。潔古曰∶動而得之為中熱是也。五行之中，惟火有二，所以五運而有六氣也。有六氣，因有風寒暑熱燥火，六淫熱即火病也。方書所注，有謂暑為陽邪，心屬離火，故暑也入心，吾不知將熱置於何地；有將暑分陰症陽症，而火則牽扯諸火，亦知火乃六淫內之火乎；有以暑為夏月之傷寒，吾不知暑又是何病。千書一律，開卷茫然，總於五運六氣，未能細心體認。餘因參互考訂，力為剖別，驗之於症，實有毫髮不差者。</p><p>[卷三] <u>痢症脈論</u> 痢有不與世相遞嬗，而名則因時而變易。方策所傳，其來有自，不容不據古以準今。《素問》謂之腸；《難經》謂之裡急後重；漢謂之滯下；晉謂之秋燥；至唐方謂之痢。即其名而繹其義，便血曰，痛甚曰急，壅塞曰滯，皺裂曰燥，不利曰痢，痢之情形已顯示於稱名之表。歷代以來，揚HT指陳，不啻以暮鼓晨鐘，發人深省。治是症者，顧可孟浪從事，翻欲緘滕扃《莊子》∶“將為篋探囊發匱之盜，而為守備，則必攝緘滕，固扃，此世俗之所謂知也。然而巨盜至，則負匱揭篋，囊而趨，惟恐緘滕扃篋之不固也。”（注∶，開也），而置之死地乎？！當此暑炎方退，金初起，土間其中（土旺於四季，五、六得天地之中，以未土為正）。熱、燥、溼匯於一時，三氣湊而為病。有時行者，從皮毛入，微惡寒，腹痛，瀉盡宿食方轉紅白。風之所過，行於一家，則病一家；行於一境，則病一境。有傳染者，從口鼻入，不惡寒，腹痛，隨瀉宿食即轉紅白。氣之所觸，染於一人，則病一人，染於一方，則病一方。於斯時也，撫枕蓆而興嗟，何分男女；如廁坑而抱痛（《左傳》∶晉景公有疾，將嘗麥，如廁，陷而卒），莫測死生。天氣陰晴，垢聞一室；燈光明滅，呻徹五更。飫膏粱者無論已可。憐寒士當災，朋盡返回，難邀甲戍之峙（《書·費誓》∶甲戍峙乃糗糧），人皆掩鼻，徒傳庚癸之呼（《左傳》∶吳與魯會，吳子不與士兵飢渴，大夫申叔儀乞糧於魯，大夫公孫有山氏對曰∶“糧則無矣，粗則有之，若登首山以呼曰‘庚癸，呼則諾。”杜注∶軍中不得出糧，故為隱語。庚，西方，主谷；癸，北方，主水”）。聚桑梓者，猶可也。最苦旅人遠適，今雨不來（杜甫詩∶“舊雨來，今雨不來”），誰恤零丁異地（文天祥詩∶“惶恐灘頭說惶恐，零丁洋裡嘆零丁”）；聞風爭避，哪管客子離鄉。儒者考古今之得失，證一己之功修，於是證而果參上乘焉。本來惻隱之心，自應以之普度也。</p><p>喻嘉言曰∶“初用辛涼以解表，次用苦寒以清裡。”劉河間曰∶“調氣則後重自除，行血則膿血自止”，餘於痢之時行初起者，而宗嘉言焉，疏經絡而驅邪，敗毒散（人蔘、羌活、獨活、柴胡、前胡、川芎、枳殼、桔梗、茯苓、炙草），克壯元老之猷；於痢之傳染初起者而宗河間焉，和營衛而導滯，芍藥湯（芍藥、歸尾、黃芩、黃連、大黃、木香、檳榔、肉桂、炙草），允佔大人之吉。及其歸宿，鬱則為熱，試診其脈，未有不數者，所以香連丸（黃連二十兩，吳萸十兩同炒，木香四兩八錢，不見火，共研末，醋糊為丸）為治痢之總方。顧在表忌用者，邪猶未入於裡也；久病難用者，恐重傷其生氣也。昔趙養葵以六味地黃湯治傷寒，人飢為趙氏之創見。而下多傷陰，餘嘗以六味湯治痢，此又餘之創見也。如果脈虛自汗，赤白將盡，真人養髒湯（粟殼、訶子、肉豆蔻、木香、肉桂、人蔘、白朮、秦歸、白芍、甘草寒。甚加附子，一方無秦歸）、訶子散（粟殼、訶子、乾薑、陳皮，為末空心服），俱可斟酌而用之。夫痢不分赤白，既出於熱，翻服辛熱而愈者（附子、肉掛、乾薑、焦術、砂仁、炙草），此乃從治之法。蓋人之稟賦，有寒有熱，邪熱之中人，每從其類而化。辛熱藥能開鬱解結，使氣血得以宣通，特宜於以寒化熱之人，若遇以熱化熱而誤用之，其禍將不可勝言矣！存心濟世者，倘遇以寒化熱之痢，用溫補而大獲其效，慎毋執以為例。</p><p>[卷三] <u>瘧疾脈論</u> 儒者讀書十年，窮理十年，自謂於醫，已通三昧。及其視病，兩相齟齬，不歸責藥肆之假，便諉咎染病之真，與之強辯，無庸也，請試之治瘧。夫瘧病之淺而顯者也，最易足以驗醫之得失。世之用劫藥而僥倖以取功者，不在此論。如果堂堂之陣，正正之師，而百戰百勝焉，庶可懸壺都市（《後漢書》∶費長房者，汝南人也。為市椽，市中有老翁賣藥，懸一壺於肆頭，及市罷，輒跳入壺中，市人莫之見，惟長房於樓上觀之，異焉，因往再拜，翁乃與俱入壺中。惟見玉堂嚴麗，旨酒甘餚，盈衍其中，共飲畢而出。後乃就樓上候長房曰∶“我神仙中人，以過見責，今事畢當去”）。負籠鄉邦。猶是投之罔效，屢易其方。古籍糠，空披萬卷，寒窗燈案，辜負十年。經曰∶“邪氣客於風府，循膂而下（背脊骨兩旁曰膂，並頂骨三椎，至尾骨二十四椎），其氣上行（由尾骨上行），九日出於缺盆（肩下橫骨陷中）。”餘讀經文，而知瘧脈之所以弦也。軀殼之內，臟腑之外，屬半表半里，而邪居之宜，脈之弦，與少陽同。是放風無常府，以所中處為府。其中頂骨也，三陽之脈皆上於頭，陽明之脈循髮際至額顱，邪氣並於陽明，令人頭痛，灑淅寒甚，久乃熱，則為陽明之瘧；少陽之脈，上抵頭角，下耳後，邪氣並於少陽，令人頭痛，寒不甚，熱不甚，惡見人，則為少陽之瘧；至於太陽之脈，從巔入絡腦，還出別下項，正過風府處，故頭痛、腰痛、體重，寒從背起。所以中於陽者，太陽之瘧居多。其中骨也，三陰之脈皆發於足。太陰之脈上膝股，內入腹，邪氣併入太陰，令人足軟，不嗜飲食，多寒熱，則為太陰之瘧；厥陰之脈入毛中，繞陰器，邪氣併入厥陰，令人足軟，小腹滿，小便不利，則為厥陰之瘧，至於少陰之脈，上股後廉直貫膂，正當風府處，故足軟，嘔吐甚，多寒熱，熱多寒少。所以中於陰者，少陰之瘧居多。其中於陽也，陽氣漸入於陰分，日下一節，其行也遲，故其作也，日晏一日，難愈；其中於陰也，陰氣轉入陽分，日上二節，其行也速，故其作也，日早一日，易愈。治之之法，瘧在三陽，則以三陽治之（陽明經症∶葛根、升麻、黃芩、芍藥、草果、炙草、姜棗引。陽明腑症∶大黃、芒硝、檳榔、濃樸、炙草、姜棗引。少陽症，青皮飲∶青皮、濃樸、柴胡、黃芩、法夏、雲苓、白朮、草果、炙草、姜棗引。太陽經症∶麻黃、桂枝、杏仁、炙草、姜棗引。太陽腑症∶焦術、茯苓、豬苓、桂枝、澤瀉、草果、炙草、姜棗引）；瘧在三陰，則以三陰治之（附子理中湯加草果統治三陰∶玉竹、焦術、乾薑、草果、炙草、附片、姜棗引）。倘弦化脈虛有汗，但輔其正氣而邪自除，則統陰陽而溫補之（經驗方∶黃、焦術、附子，首烏、秦歸、玉竹、草果、雲苓、炙草、姜棗引），未有不隨手而效者。《機要》曰∶“瘧有中三陽者，有中三陰者，其症各殊，同《傷寒論》，知治傷寒，則知治瘧。”餘謂第知治傷寒，猶不足以治瘧，知傷寒矣，而知邪客風府，則足以治瘧矣。</p><p>所同於傷寒者，症；所異於傷寒者，脈。傷寒之脈，隨陰陽變遷；瘧症之脈，一弦字貫徹。知所以治傷寒，而於陰陽勝復之理，邪正交戰之時，臟腑行經之穴，無不灼知之矣。業醫者，欲驗一己之功修，請自試之治瘧。</p><p>[卷三] <u>傷風脈論</u> 六淫以風為首，人觸之為傷風，憎寒、壯熱、頭痛、身痛、嘔吐、口渴、脈浮而數。張元素羌活湯（羌活、防風、黃芩、白芷、川芎、蒼朮、細辛、生地、炙草、姜蔥棗引），不犯三陽禁忌，俗稱治傷風神方。且冬可以治寒，春可以治溫，夏可所治熱，秋可以治溼，為諸路之應兵。但夏月傷暑，脈虛身熱，在所禁耳。旅店山居，醫難卒辦者，皆可自檢其方而用之。論未竣，客有笑於旁者曰∶“世當叔季，元氣衰薄，雖傷風亦當用補，豈可概以羌活湯為治外感之總劑乎？”餘勃然曰∶君言時當叔季，對洪荒而言，在岐黃撰寫《靈》、《素》二經，已言叔季，何況今日。至所言元氣衰薄，謬亦甚矣。欲知今時，當觀已往。孔子刪書，斷自唐虞，唐虞之前，無論已。儒者侈言夏後殷周之盛。夏都安邑，四百四十一年，歷年多者，僅見一二；商都於亳，六百四十四年，歷年多者，僅見一二；周都豐鎬，八百七十四年。視夏商之元氣較濃，武王九十三，穆王百有四歲。信史豔稱而長壽者，尚不止二君，以及柱下吏、漆園叟、關令尹、王子晉，接踵而生，三代之元氣如是云云。經嬴秦二世，耗散殆盡。西漢都於長安，二百十有三年，高祖五十三，武帝七十一，餘元五十之壽；東漢都於洛陽，一百九十六年，光武六十三，明帝四十八，餘無四十之壽。猶幸以壽名世者，黃石公、赤松子、東方朔、魏伯陽，有數可紀。自漢末歷魏晉五代，元氣衰薄極矣。四百餘年中，在位一二年居多，享壽一二十過半。迄唐大統歸一，元氣方轉，二百八十九年，君之五十餘歲者，猶數數覯。為之臣者，許旌陽、孫思邈、鍾離權、呂岩類，皆以壽稱。由後梁五代，以致宋、元、明，元氣又寢衰矣。七百餘年中，位無五十年，壽少五十歲，其時若陳摶、張平叔、冷謙、周顛而外，壽不概見。</p><p>歷代元氣，彰彰可考，天運循環，無往不復。逮及我朝，元氣大轉。以一萬八百年為一時計之，堯舜在中天之初，距今四千餘年，今正當中天之中。膺彼蒼之眷顧，代見聖人之生；鍾維嶽之嚮導，世徵仁者之壽。貞元會合，間氣渾涵。滌環宇之妖氛，宏開壽域；躋斯民於渾噩，普樂春臺。雨時腸若，海宴河清；五星聯珠，兩曜合璧。一時應運生者，相皆耄耋，人率期頤。廣洛浦之耆英（《宋史》:文路公彥博，結洛陽社，惟司馬溫公光，年未七十，共餘俱八十、九十老人，謂之洛社耆英會），屢屢開千叟之宴；集香山之人瑞（潛確《類書》白樂天年七十，以刑部尚書致任，自號香山居士。會老年宴集於履道里，合之得九人，皆年高致仕者。人慕之，繪為九老圖），在在建百歲之坊。餘家世居邵邑，資水之湄，龍山之麓，同時百歲者五人。水之北,盧老、羅老，一婦歸黃；山之南，一婦歸呂，一婦氏唐。而八十、九十者，指不勝屈。一武庠（石輯五），年已八十矣，弓著六鈞，矢穿七札，演劇猶作小旦之音。即吾門一領青衿，相傳五代（高祖諦直公，冊名周應京；曾祖元愷公，冊名周士雋；祖存仁公，冊名周良階；父誕登，冊名周道岸），俱年愈八十，詳於乘冊。外祖（黃正禮）九十七，在黌門八十有三。母舅（黃文鐸）九十三，為孝廉六十餘二。“世上難逢百歲人”，古人語也，想古來百歲最難覯，以今觀之，當易之曰∶“世上隨逢百歲人”。“人生七十古來稀”，唐人詩也，想唐時，七十歲者亦稀有。今觀之，當易之曰∶“人生七十世間多”。元氣之足，稟賦之濃，三代以來，未有如我朝之盛者。治病者亦惟率由舊章焉耳，傷風漫雲補乎哉！</p><p>[卷三] <u>傷寒脈論</u> 《傷寒》一書，後漢張機所著，發明《內經》奧旨，啟萬世之章程，為醫門祕訣。其文佶屈，其義，其方簡峭而警闢。有志集註，適有養胎之舉，託跡昭潭（漣源黃德安，同裡舊交，寄居潭市，主於其家，慫恿著論，力救時世），客舍清閒，竊舉茅廬誦讀時所心得者，提要成篇，姑從簡略（攜稿詣省垣，衡邑成子凝秀，故人新吾子也，隨真以補前刻）。</p><p>經曰∶“傷寒一日，巨陽受之（一日，一次也，不以日數拘。巨陽，太陽也。太陽，經也；膀胱，腑也，經脈從癲絡腦，夾脊抵腰。受之，受其邪也）。”時值發慄冽，有寒有風（寒為陰邪，傷營；風為陽邪，傷衛），其中風也，經先受其風，桂枝症（不以病名病，而以藥名病者，重乎其藥也）。脈浮而緩，頭痛項強而惡寒（有風不皆無寒），過時即熱，有汗，鼻鳴而惡風。倘消渴而小便不利，邪入膀胱腑之衛分矣，五苓散主之。其中寒也，經先受其寒，麻黃症。脈浮而緊，體痛（統頭痛、身疼、腰痛、骨節疼痛而言），嘔逆而惡寒，歷時方熱，無汗喘滿而惡鳳（有寒不皆無風）。倘如狂（淤熱衝心）而小腹急結（淤熱不行），邪入膀胱腑之營分矣，桃仁承氣湯主之。大青龍湯治風寒兩中經而煩躁（寒鬱於外，熱蒸於內，陰陽攻擊），小青龍湯治風寒兩中腑之乾嘔（小便不利，心下有水氣，乾嘔，或兼咳，兼渴，兼噎，兼喘）。</p><p>中風經症</p><p>桂枝湯（桂枝、芍藥、甘草、生薑、大棗。服已須臾，飲熱稀粥以助藥力，溫覆一時許，取微汗。發汗遂漏不止，惡風，小便難，四肢微急，難以屈伸，桂枝湯加附子。發汗後而喘，麻黃、杏仁、甘草、石膏）。</p><p>中風府症</p><p>五苓散（豬苓、茯苓、澤瀉、白朮、肉桂）。</p><p>中寒經症</p><p>麻黃湯（麻黃、桂枝、杏仁、甘草，溫服覆取汗。發汗不解，反惡寒者，虛故也，芍藥、炙草、附子，三味溫服。發汗後身疼痛，脈沉遲者，桂枝、生薑、人蔘、芍藥、甘草、大棗。發汗過多，叉手冒心，心下悸欲得按者，桂枝、炙草，二味煮去滓頓服。未經汗下，脈沉，當溫其裡，宜四逆湯，附子、乾薑、炙草，未經汗下心悸而煩者，小建中湯∶桂枝、芍藥、炙甘草、生薑、飴糖）。</p><p>中寒府症</p><p>桃仁承氣湯（桃仁、桂枝、大黃、芒硝、炙草。發汗，若下之，懊不得眠，胸中窒礙者，梔子十四枚，香豉四合，煮去滓溫服，得吐則止。大下後，惡寒痞結，桂枝湯先解惡寒，大黃、黃連，二味煮去滓，溫服以攻痞。心下痞而復惡寒汗出者，附子瀉心湯，大黃、黃連、黃芩、附子）。</p><p>風寒雨中經症</p><p>大青龍湯（麻黃、桂枝、炙草、杏仁、生薑、大棗、石膏）。</p><p>風寒雨中腑症</p><p>小青龍湯（麻黃、芍藥、五味、甘草、乾薑、半夏、桂枝、細辛。渴去半夏加栝蔞；噎去麻黃加附子；小便不利，小腹滿，去麻黃加茯苓；喘去麻黃，加杏仁；發汗，若下之，病仍不解，煩躁者，茯苓四逆湯主之，茯苓、人蔘、炙草、乾薑、附子）。</p><p>“二日陽明受之”（陽明，經也；胃，腑也。經脈起鼻額，循鼻外，系目系）。居戊土之鄉，原稟坤靜，攝離火之篆（陽明純熱），反攬幹剛脈浮而大，煩渴目痛，鼻幹不得眠者，陽明經病也；脈浮而實，潮熱譫語，腹滿、大便硬者，胃家腑病也。經病治以白虎湯，腑病治以三承氣湯，其為正陽明則然。六經雖分陰陽，而宰之者陽明，為六經之所朝宗，即為六經之所歸宿。三陽有類聚之條，三陰有轉屬之症。太陽陽明，不更衣（不大便）而無所苦（脾約丸）；少陽陽明。時煩躁而大便難（以法治之）。大實腹痛，陽明雜見太陽之篇（桂枝大黃湯）；土燥水乾，陽明混入少陰之類（急下之），脈滑而厥（裡有熱，白虎湯），厥陰中亦有陽明。隨經而見，妙蘊無方。</p><p>陽明經症</p><p>白虎湯（石膏、粳米、知母、炙草）。附錄錢仲陽葛根湯（葛根、升麻、白芷、炙草、大棗、生薑）。</p><p>陽明腑症</p><p>三承氣湯（汗吐下後微煩，小便數，大便硬，小承氣湯∶大黃、濃樸、枳實；腹脹滿，調胃承氣湯∶大黃、炙草、芒硝，不大便，發熱汗多，大承氣湯∶大黃、濃樸、枳實、芒硝。太陽陽明，脈浮而澀，麻仁脾約丸∶麻仁、芍藥、枳實、大黃、濃樸、杏仁；少陽陽明，以法治之，相胃家虛實加減。下，桂枝大黃湯，見後少陰，急下之，大承氣湯。）</p><p>備錄陽明症方</p><p>（身黃如橘子色，小便不利，茵陳蒿湯∶大黃、茵陳、梔子。身黃髮熱，梔子、黃柏、炙草）。</p><p>“三日少陽受之”（少陽，經也；膽，腑也。經脈循脅絡耳）。兼木火之德（屬甲木，寄相火），司出入之門（入太陽，出太陰）。邪犯經，胸滿脅痛而耳聾，邪犯腑，口苦（膽熱上蒸）、嘔逆（膽熱上衝）而目眩（膽熱上薰）。脈之大者，變而為弦，症之熱者，轉而似瘧，居陰陽之界（半表半里），通陰通陽；無汗下之方，禁汗禁下。邪正相持，進退互拒，小柴胡湯為和解少陽之統劑，而其變則有辨焉者。嘔逆（膽熱）而腹痛（胃寒），黃連湯分理陰陽；嘔吐而硬（胃實）煩（鬱熱），大柴胡湯雙清表裡。宜應手而解，方工勿藉口於和為套。</p><p>小柴胡湯（柴胡、黃芩、人蔘、法夏、炙草、生薑、大棗。胸中滿而不嘔，去法夏、人蔘，加栝蔞仁；渴去法夏，加人蔘、花粉；腹痛去黃芩，加芍藥；心下悸，小便不利，去黃芩，加茯苓）。黃連湯（黃連、炙草、乾薑、人蔘、桂枝、半夏、大棗）。大柴胡湯（柴胡、半夏、枳實、大黃、黃芩、芍藥、生薑、大棗）。備錄少陽症方（胸脅微緒，小便不利，柴胡、桂枝、乾薑、花粉、黃芩、牡蠣、炙草。服柴胡湯已，反渴以陽明治）。</p><p>“四日太陰受之”（太陽，經也，脾，髒也。經脈布胃中，絡於嗌，邪入陰分，經髒齊病）。陰陽變態之妙，有不見其朕兆。陽邪入陰，尺寸皆沉，腹滿吐食自利。有腹滿時痛之寒症（理中丸），即有腹滿實痛之熱症（桂枝湯加大黃），有得食緩吐之寒症（理中丸通治），即有得食即吐之熱症（乾薑黃連湯），有自利不渴當溫之寒症（理中丸通治），即有自利腐穢當下之熱症（大承氣湯）。蓋人之形有濃薄，氣有盛衰，髒有本寒本熱，每從賦稟以為轉移。如必以直中為寒，傳經為熱，其何解仲景寒熱並論，列於四日。</p><p>理中丸（人蔘、白朮、炙草、乾薑、搗碎蜜和為丸，如龍眼大，以沸湯和一丸，研碎溫服），乾薑黃連湯（乾薑、黃連、人蔘）。</p><p>“五日少陰受之”（少陰，經也；腎，髒也。經脈系舌本）。生人之命蒂安危繫於少陰。病則脈細欲寐，自利發厥（手足冷曰厥），口乾舌燥，渴欲飲水自救。無奈水火同宮辨別最宜分曉。挾水為動，則為陰邪；挾火而動，則為陽邪。陰邪脈沉細而遲，陽邪脈沉細而數。陰邪但欲寐，身無熱，陽邪雖欲寐，心多煩。陰邪下利清谷，陽邪下利清水。陰邪面赤而裡寒，小便白，陽邪手足厥而裡熱，小便赤。陰邪口乾舌躁而帶和，陽邪口乾舌燥而至裂。陰邪渴欲飲熱水以自救，陽邪渴欲飲溫水以自救。臨症審視，只爭芒芴。</p><p>寒症方</p><p>（身體痛，附子湯∶附子、茯苓、人蔘、白朮、芍藥。四逆湯通治∶炙草、乾薑、附子。下利，白通湯∶蔥白、乾薑、附子。手足冷，煩躁欲死，吳茱萸湯∶吳茱萸、人蔘、生薑、大棗。）</p><p>熱症方</p><p>（心煩不臥，黃連湯∶黃芩、黃連、芍藥、雞子黃、阿膠。咽痛，甘桔湯∶甘草、桔梗。口爛咽乾，大承氣湯。自利清水，色純青，心痛，口乾，大承氣湯。）“六日厥陰受之（厥陰，經也；肝，髒也。經脈繞陰器，抵小腹，貫心膈。）。傳經而至厥陰，在時為醜，在歲為冬，在卦為坤。脈細肢厥（厥，逆也。四肢以溫為順，以冷為逆），煩渴囊縮，症則猶是也，而治法懸絕。漏盡更殘，四望陰霾，而有純寒無熱之症；天寒地凍，滿腹陽春，而有純熱無寒之症；陰凝於陽必戰，其血元黃，而有陰陽錯雜之症。彼純寒而厥，當歸四逆湯，夫人而知之。熱愈深，厥愈深，純熱之厥甚於純寒，非急下不足以救水，醫將何以決之（脈數、咽乾、小便赤）？而況陰陽錯雜者之眩人耳目乎？當此陰盡陽回，晦朔交卸之時，仲景立烏梅丸以安蛔，其實統陰陽而治。醫而知治厥陰，醫道其庶幾乎！</p><p>純寒症</p><p>（當歸四逆湯∶當歸桂枝芍藥細辛通草甘草大棗。下利清谷，裡寒外熱，汗出而厥者，通脈四逆湯。）</p><p>純熱症</p><p>（急下，大承氣湯。）陰陽錯雜症∶烏梅丸∶烏梅三百枚，細辛六兩，乾薑十兩，黃連十六兩，當歸四兩，附子六兩，蜀椒四兩，桂枝六兩，人蔘六兩，黃柏六兩，上十味，共搗篩，合治之，以苦酒漬烏梅，一宿去核，蒸之五升米下，飯熟搗成泥，和藥令相得，納臼中與蜜杵二千下，如梧桐子大，先食飯，服十丸，日三服，稍加二十丸。禁生冷、滑物、臭食等。</p><p>備錄</p><p>（脈滑而厥，裡有熱，白虎湯。）夫三陰三陽，班班可考，而有治表裡急，治裡表急，陰同乎陽，為兩感（太陽少陰同病，陽明太陰同病，少陽厥陰同病）。餘讀經文莫治，仲景無方，不禁憮然三嘆焉。竊意表重於裡者，以裡為主，稍解其表；裡重於表者，純治其裡，管窺之見，不敢告人。壯遊四方，而以此法活人居多。偶撿李挺《傷寒論閱》，亦有是說。</p><p>餘生也晚，安敢並駕古人？不謂理之所在，古今人所見有略同也。岐伯、仲景，有知其將許我友李為徒乎？若世所傳大羌活湯則吐棄之矣。至於合病、並病、壞病、勞復、食復、飲酒復、陰易、陽易、陰陽易，六經精透，舉而措之裕如。一百一十三方，採方總撮要領，三百九十七法，注法悉本原文。練就長沙（仲景為長沙太守，人稱張長沙）之明珠，化作涅（佛說法處。《金剛》經∶“入涅而滅度之”）之舍利（牟尼珠名舍利子）。</p><p>[卷三] <u>瘟疫脈論</u> 春溫、夏熱、秋涼、冬寒，及天地之正氣，人感之而病者，為正病。久旱亢，淫霖苦潦（《洪範》“一極備，凶；一極無，凶。”注∶極備。過多也，極無，過少也。唐孔氏曰∶“雨多則澇，雨少則旱。是極備亦凶，極無亦凶”），雨寒燠之不得其正者，為四時之氣。氣輪歲會（五運甲己化土，乙庚化金，丙辛化水，丁壬化木，戊癸化火。土運臨辰戍醜未，金運臨申酉，水運臨亥子，木運臨寅卯，水運臨己午。運氣與地支年辰相會，故曰歲會），運值天符六氣，子午之歲，少陰火司天，陽明金在泉；卯酉之歲，陽明金司天，少陽火在泉；醜未之歲，太陰土司天，太陽水在泉，辰戍之歲，太陽水司天，太陰土在泉；寅申之歲，少陽相火司天，厥陰木在泉；己亥之歲，厥陰木司天，少陽火在泉。</p><p>大寒至小暑，司天主之；大暑至小寒，在泉主之。火運之歲，上見少陽；土運之歲，上見太陰；金運之歲，上見陽明；水運之歲，上見太陽；木運之歲，上見厥陰（歲運與司天合，故曰天符）。水火木金之各據其偏者，為八方之癘氣。合癘與，釀而為毒，人感之而病者，為瘟疫。雜見於四時，在春，謂之春瘟；在夏，為之熱病；在秋，謂之晚發（痢亦名晚發）；在冬，謂之寒疫。</p><div class=pgc-img><img alt="中醫古籍  三指禪卷三" onerror=errorimg.call(this); src=https://p1.pstatp.com/large/pgc-image/753ec0dcfa65418fb357d1dadffe60df><p class=pgc-img-caption></p></div><p>《內經》著於岐伯，爰詳五疫之文（《內經刺法論》帝曰∶“餘聞五疫之至，皆相染易，無問大小，病狀相似。不施救療，如何可得不相移易者？”岐伯曰∶“不相染者，正氣存內，邪不可幹。避其毒瓦斯，天牝從來？復得其往，氣出於腦，即不幹。邪氣出於腦，即先想心如日，欲將入於疫室，先想得青氣自肝而出，左行於東，化作林木；次想白氣自肺而出，右行於西，化作戈甲；次想赤氣自心而出，南行於上，化作焰明；次想黑氣自腎而出，北行於下，化作水；次想黃氣自脾而出，存於中央，化作土。五氣護身之畢，以想頭上如北斗之煌煌，然後可入於疫室”），周禮掌於方相，聿嚴逐瘟之令（《周禮》方相氏掌蒙熊皮，黃金四目，衣朱裳，執戈揚盾，師百隸而時儺，以索室驅疫。《曲禮》∶季冬，大儺月令，九門磔攘尼山，於鄉人行儺。朝服而立阼階，皆古聖節，宜燮理之義，故民無夭札，得以嬉遊於光天化日之宇，誠盛事也。後世踵而行之，由是生養斯民之至意。方書之逐瘟者，其立心亦如之。良相良醫，合為一手）。其為瘟也，稱名攸異，大頭瘟、軟腳瘟、蝦蟆瘟、疙瘩瘟∶其為斑也，形容各殊，赤霞斑、紫金斑、綠雲斑、黑砂斑。互相傳染，大小相似。初起，邪氣客於募原（《難經六十七難》注∶五臟之募，皆在腹；五臟之俞，皆在背。原即俞之根本。募原，軀殼之裡經脈所繫之處），頭微痛，或不痛，微惡寒，或不寒，但一於熱，脈數無倫，沉沉默默，到夜尤甚。鬱遏之極，邪從表出，謂之外潰，或大汗鼻血，隨汗與血而解。若邪侵胃腑，則內潰矣，瀉則完谷不化，結則堅硬如石，胃枯腸腐，舌黑脣青，無所不至。是為天地之毒瓦斯，常以肅殺而為心。激一己之心肺肝腸，魂飛魄走，捧心憔悴之形，愁雲遍野；環四境之鄉閭里黨，鬼哭神號，滿目淒涼之色，毒霧蔽空。惟不知其毒而妄治之，盈城盈野，死於非命；知其毒而善調之，沿門沿戶，立起沉。其在未潰之初，毒猶盤踞募原，驅伏魔，全憑草果；破堅壘，須藉檳榔（吳又可達原飲∶檳榔、草果、濃樸、知母、芍藥、炙草、黃芩。嘉靖己未，江淮大疫，用敗毒散倍人蔘，去前胡、獨活，服者盡效。萬曆己未大疫，用本方復效。大抵毒在募原，加參於表劑，元氣不因表而受傷；以表劑而加參，毒瓦斯不藉參而助瘧。與達原飲用知母、芍藥同參。至於內潰，兩方俱無用矣，惟有一下再下之法）。毒而外潰，漸殺其勢矣，即貝母、柴胡，可以和其事（經驗方∶柴胡、生地、貝母、黃芩、銀花、生甘草、茅根引）；毒而內潰，愈縱其悍矣，非芒硝、大黃，奚能奏其功（經驗方∶芒硝、大黃、檳榔、濃樸、枳實、炙草、姜棗引，下以毒盡為度）？知斯三門，病無遁形；設方攻毒，妙在一心（三門∶國中募原、外潰、內潰。精透三門之奧，不過借達原飲、經驗方為之榜樣。道人自瓶以來，所過省垣、郡邑，遇是症，全活約計數千，並無一定之方藥。倘備錄其案，即此一症，可以盈箱）。夫瘟疫乃四時不正之氣，溫乃四時之正氣，性命攸關，最宜分別。景嶽《瘟疫問》中，抄寫溫病及傷寒之經文，散列成章，毒害蒼生者，莫此書為甚。陽犯醫門之刑（喻嘉言著《醫問法律》），擢髮難數；陰設海底之獄，阿鼻難逃（鐵注∶大海之底，有石名沃，縱橫八萬四千裡，濃二萬里，下有八大地獄，八名阿鼻地獄）。若吳又可，其於瘟疫，根源雖未必解透（細閱吳又可《瘟疫論》從《內經·瘧論》“邪氣客於風府，橫連募原”悟出。</p><p>其撰之方，即從前人截瘧方化裁，真千古慧人也。至其所論傷寒少而瘟疫多，世醫執其說，凡偶感風寒，便曰瘟疫。一言之誤，貽禍千秋），而其治法（極為精微），劉、李、朱、張下，實為岐黃功臣。</p><p>[卷三] <u>室女脈數反吉論</u> 小兒純陽，脈常有六七至，甚有八九至者。室女血盛，脈上魚際，亦常有六七至者。《脈經》但言脈上魚際，而不言數。餘嘗見上魚際之脈，未有不數者。蓋脈即血也，血盛則脈長而洪；血衰則脈短而澀。室女貞元未虧，血海充滿，其脈之數，亦固其所。但得嬌姿豔麗，體態輕盈，謂之無病，可以勿藥。惟是蘭閨寂寞，紗窗月靜，繡幕風清，時覺氣體不安，延醫調冶，但見其脈數而以為病，則誤矣。《脈經》曰∶“脈數惟有兒童作吉看。”餘即補之曰∶“脈數室女亦應作吉看。”</p><p>[卷三] <u>月經脈論</u> 坤，順德也，配乎幹，則萬物化醇；女，陰象也，從乎陽，則萬物化生。圖書以七為少陽之數，逢陽則化，故七月生齒，七歲毀齒，二七十四而天癸至，是乃先天一點真陽之水，《易》所謂男女媾精，《禮》所謂一陽來複，水泉始動者，此物此志也。積四千八百之期，合一大藏經，於以充於中而溢於外。其象上應乎月，三五而盈，三五而缺，週三十日而旋轉如環，故稱經焉。經者，正也，正直無私；經者，常也，經常不變。本坤之德，應月之精，以生男生女，原生生於不已。</p><p>乃或為藥餌所傷，或以憂思而傷，孰為不及期？孰為過期？在前在後，無所不至矣。夫不及期為熱，過期為寒，此其常也。亦有不及期為寒，過期為熱者，總分於遲數虛實之脈而已矣。其為藥餌傷也，過服寒涼，弊為淤閼；過服溫補，備見沸騰。蓋血，陰也，喜靜而惡躁，靜則培養，躁則消亡。嘗見膏粱之家，未有妄服寒涼者。</p><p>火鬱至極，不得而已斟酌服之。在醫士擅長半屬溫補之方。胡為閨居氣滯，本非虛也，而以為脾虛，輒予以黃、白朮；閒坐寒生，本無寒也，而以為命門不足，輒予以附子、乾薑。至煎熬之極，或血因火動，一月數行，或血為火灼，數月一行。詎知不及期與過期之俱關於藥乎？其為憂思傷也，心地安舒，應期而至；心地抑鬱，愆期而來。蓋血，營也，好聚而惡散，聚則充周，散則奔突。縱觀閭閻之眾，未有不樂安舒者。暴怒頻加，不期然而憂悶攻之。彼女子善懷，本多抑鬱之隱，甚至掣肘於翁姑，致血上溢，非有餘也，而以為血滿；罔顧其舋起勃溪，反目於夫婿，致血橫行，非不足也，而以為血虧；罔顧其悲由葑菲，至鬱積日久，或稍如其意，行則後期，或仍拂其意。行則前期，詎知前期與後期之皆繫於憂乎？由是觀之，傷於憂思而無子者，順其心，養其神，猶可挽回；傷於藥餌而無子者，誦其經，禱其佛，難以救復。蓋天地之大德曰生，而鼓其生機者，和風以散之，遲日以暄之，雨露滋培，土膏潤澤，自然生意婆娑。一經炎風之煽，烈日之焚，土脈焦枯，英華何由發越？天地猶是也，而生機倦矣。人得天地之生以為生，而暢其生機者，靜攝乃氣，調和乃血，陰陽交錯，子宮溫暖，自覺生育綿延。一經燥熱之侵，辛溫之耗，血元羞澀，胚胎奚自結凝？人則猶是也，而生機絕矣。道人一瓢一笠，雲遊以來，見艱於嗣息求治者，盈門擁案。及閱前所服之藥，無非溫補之藥；詢前所延之醫，無非溫補之醫。</p><p>比比皆然，令人萬不可解。顧考其服藥之初，亦覺與溫補相宜，氣體龐然而豐隆也，姿態嫣然而明媚也，飲食紛然而並進也。醫之用藥，即此歷之階耳。惟是瓦積之場，不堪黍植；塊存之體，安望熊佔？所願蘭房淑媛，繡閣名姝，體坤之道，順月之恆，勿貪藥餌，惟葆幽閒，以副天地好生之德，庶道人救世婆心（亦不至詆為饒舌耳）。</p><p>[卷三] <u>胎前全憑脈論</u> 憑脈為的治病。而至胎前，其看症也，歷歷彔彔；其用藥也離離奇奇。黃芩，安胎者也；烏頭，傷胎者也。</p><p>而胎當其寒結，黃芩轉為傷胎之鴆血，烏頭又為安胎之靈丹（明黨、焦術、砂仁、附片、建姜、秦歸、炙草）。焦術，安胎者也；芒硝，傷胎者也。而胎當熱結，焦術反為傷胎之砒霜，芒硝又為安胎之妙品（芒硝五錢、滾水澄去滓，調蜜服）。當此兩命相關，以安為傷，以傷為安，而用之裕如者，夫亦曰權脈之遲結數促耳！膽從脈出，而膽斯大；智從脈生，而智斯圓。無藥不可以安胎，無藥不可以傷胎，有何一定之方？有何一定之藥也乎？彼《本草》之注禁服，不過為初學導之先路。夫胎症，其顯者也。由胎症而推，脈清而用得其當，信石蜈蚣，無非參苓術；脈溷而用失其當，參苓術，無非信石蜈蚣。拘成見者，趙括讀父書而喪師，荊公用周禮而亂宋；知變化者，孔明添灶而退兵，楚王破釜而取勝。古今來，英雄成敗，止爭此一心之妙用，又何恤乎人言。</p><p>[卷三] <u>產後不憑脈論</u> 百脈空虛，瘀血留滯，二語足以括盡產後諸病。其用藥也，補則足以填虛空，溫則足以散瘀滯。溫補二字，在產後極為穩當。而見之於脈，則未可以一格拘也。有遲澀者，有沉細者，有洪數者，有弦緊者。遲澀沉細，可溫可補，若洪數弦緊，顧可漫無區別，而一於溫之補之乎？抑知瘀血填塞隧道，血脈為之沸騰，虛寒之體，轉化為實熱之脈，倘憑脈以療病，則為發為洩，為汗為涼。病症百端，藥餌肆應，非不經營慘淡，竭力彌縫，乃一病未已，一病旋生，卒至溫補難施，不可救藥，豈非專憑脈者，階之厲耶？餘家世傳《月科》一卷之書，得之本邑王定所。不診脈，但問症。細閱書中，實是肚腹大脹大痛者，先治之以去瘀之本（桃仁、歸尾、胡索、靈脂、乾薑、川芎、荊芥穗、酒調服）。其於症之虛寒者，固不外肉桂、乾薑（茯苓、炙草、當歸、川芎、焦白朮、肉桂、蜜黃、乾薑）；即症之大熱者，亦不離肉桂、乾薑。百試百驗，世無產難之婦。遠近求藥者，日踵其門。傳至於餘，參究脈理，思欲突過前人。乃憑脈罔效，憑書輒效。而後知產後憑脈，其理猶淺；不憑脈，其理方深。世之家藏祕本，粗視之，了無意義，而用之多效者，大半類此。</p><p>[卷三] <u>小兒疳脈論</u> 道人於聖學，本無所窺，而少者懷之，雅有同志。竊於疳症，三致意焉。十六歲以後，謂之癆；十六歲以前，謂之疳。其症頭皮枯澀，毛髮焦稀，腮縮鼻幹，脊聳體削，鬥牙咬甲，煩渴自汗，口鼻溺赤，肚脹潮熱，酷嗜瓜果、泥炭等物，外則肢體生瘡，是其候也。疳之綱領有五∶脾、肺、心、肝、腎。至於條目，不可窮紀，姑舉其要，曰脊疳、曰蛔疳、曰腦疳、曰丁奚疳、曰無辜疳、曰哺露疳。名有百端，理唯一致，惟見症不同，不外熱、積、蟲三者而已。考古名方，有塌氣丸、龍膽湯、蘆薈丸、木香丸、胡黃連丸及各種肥兒丸。其理正、其義深、其效神，信非仙家莫傳。因方書論症支吾，雖傳其方，無人敢用。如景嶽論中，其或氣血兩虛，有非大補不可，固屬門外之揣摩。即錢仲陽為小兒科中一代名醫，而以為皆因脾胃虛損，亦是老生常談，與疳症何涉？錢氏如此，其他可知。道人不惜苦口饒舌，細為分析，病源既明，則作方者之苦心，庶得以闡明於世。楊氏曰∶“疳者，幹也。”道人則曰∶“疳者，甘也”。因奉養太過，肥甘之味，鬱而為熱，蒸而生蟲，久而成積，而疳以是名焉。惟其為熱，煎熬津液，肌肉為之消削；惟其成積，肚腹脹大，飲食為之減少，惟其生蟲，吮臟腑，則偏嗜異物；蝕肢體，則瘡癢不痛，種種症候。大半得之膏粱之家，飫藜藿者，十居一二。道人云遊以來，每見朱門子弟，反不如居茅屋者之神完氣足。總由飲食不節之故，何關乎元氣之盛衰，脾胃之強弱。此其大彰明較著者也。名方中不離黃連為君者，解其煎熬之熱毒也；用蘆薈、生地、山梔、青黛、膽草、黃柏者，清其火也；用蕪荑、君子、川楝、雷丸、鶴蝨、烏梅者，殺其蟲也；用莪術、神曲、山楂、麥芽、青皮、木香者，消其積也，用幹蝦蟆、蟾酥者，以毒攻其毒也；用夜明砂、靈脂者，去瘀而生新也。有是症則有是藥，性味之寒與毒，夫復何疑。嘗見患是症者，請一目不識丁之醫，或揣之曰∶“莫不是疳？”將師所傳治疳之方，隧撮一帖，猶或幸中，彼原不知黃連之寒，蕪荑之毒。請一讀書明理之醫，明知是疳，開口便曰∶“脾胃大虧，非峻補不可。枯瘦之軀，何堪此黃連之寒，蕪荑之毒。”主人曰∶“穩當。”不知熱得補而益熾；積得補而益堅；蟲得補而更多，至於不救。則曰∶“有命”此非讀書之過，不善讀書者之過也。道高一尺，魔高一丈，其是之謂歟？然則，非攻熱、積、蟲，遂可以治疳乎？非也。五疳有所見之症，諸疳又各有所見之症，變化生心，豈可膠柱鼓瑟。不過胸有成竹，而後能畫竹。然則，治疳一於攻而全無補法乎？亦非也。經曰∶“大毒治病，十去五六。”相其熱退、積減、蟲安，窮寇勿追，或調脾理胃，滋腎平肝，一任醫之運用。</p><p>考古名方∶</p><p>（治腹脹大塌氣丸∶白豆蔻、麥芽、五靈脂、砂仁、莪術、青皮、陳皮、君子二錢，蝦蟆三錢，米糊為丸。下蟲丸∶苦楝子皮、酒浸焙，貫眾、檳榔、桃仁、木香、鶴蝨、米糊為丸。木香丸治疳痢∶黃連、木香、濃樸、夜明砂，生薑水為丸。大蕪荑湯治小兒發熱作渴，少食，大便不利，發黃脫落∶蕪荑、山梔、秦歸、白朮、雲苓、柴胡、麻黃、羌活、防風、黃連、黃柏、炙草各二錢。四味肥兒丸治小兒食積五疳，目生雲翳，牙齦腐爛∶蕪荑、神曲、麥芽、黃連，等分為末，豬膽汁為丸，綠豆大。蘆薈肥兒丸治熱疳∶蘆薈、龍膽草、木香、人蔘、君子、麥芽各二錢，土鱉去頭足酥炙、檳榔、黃連各三錢，蕪荑、胡黃連一錢，豬膽汁為丸，黍米大。龍膽丸治疳腦熱瘡∶龍膽草、升麻、苦楝根皮、赤茯苓、防風、蘆薈、油發灰、青黛、黃連、煉蜜為丸。蟾酥丸治小兒頭頂結核，面色黃瘦，飲食不甘，腹大發熱∶蟾蜍二三個，將糞蛆一杓，置桶中，以尿浸之，即將蟾蜍打死，投於蛆食，一晝夜，用布袋盛起，置急流中宿取出，瓦上焙乾為末，入麝香少許，米為丸。）</p><p>[卷三] <u>疑病、詐病脈論</u> 本無病也，而疑之成病，積想成因，懸擬成象，則無病者真以為有病矣。彼疑之，我亦疑之，何以名之為醫？本無病也,而詐之為病，困頓其狀，呻吟其聲，則無病者，真以為有病矣。彼詐焉，我受其詐焉，何以名之為醫？而欲使疑者知其為疑，多方以解其疑，而疑者不疑；詐者知其為詐，直言以指其詐，而詐者不詐。亦惟決於脈，視其緩而已矣。蓋有莫解之症，必有莫解之脈，疑則必疑為莫解之症，而何以診其脈無恙也，其為疑必矣；有莫起之，必有莫起之脈，詐則必詐為莫起之，而何以診其脈如常也。其為詐必矣。杯中蛇影，掛弓即解，疑者無所施其疑；灸難分痛，見艾即愈，詐者無所用其詐。</p><p>精與脈理者，又何疑詐之我欺也哉？！</p><p>[卷三] <u>平人脈歇止無妨論</u> 代脈關乎壽，結脈因乎寒，促脈因乎熱。平脈歇止，則不關乎壽與寒熱，亦自有說。蓋一呼一吸，脈來六寸，血營氣衛，息數一萬三千五百通，脈行五十度，是為一週。稍為痰氣所凝，則脈為之一止。非如代之止有常數，結促之止由遲數而得也。天地萬古不老，而有歲差之數；日月萬古長明，而有相食之時。歲差、相食，曾何損於天地日月也哉！</p><p>[卷三] <u>純陰脈症</u> 萬物之生，負陰而抱陽，陰陽調和，謂之無病。亦有生來脈旺，謂之純陽，名曰壽脈，此《脈經》所以言者。有純陽，則有純陰，此《脈經》所未言者。餘弱冠時。常至一地，見二婦人，一婦二子，一婦三子，家皆饒裕。餘切其脈，按之至骨，絲微欲絕，問其體，一毫無病。過十年，再至其地，二婦之子，皆入膠庠，家亦豐濃。再診其脈，依然故吾也。過十年，三至其地，一婦之子已登賢書，家更倍於昔日，診其脈，依然如初也。距今又十有餘年矣，二婦白髮齊眉，青衿滿眼，其發達更有未可料者。《脈經》注純陽為壽脈，不知純陰亦為富貴、福壽之脈。</p><p>（一婦梅，邑癢生謝襲周德配。孝廉公謝運躍母，鐘太孺人也。）</p><p>[卷三] <u>內外癰疽先變脈論</u> 平人飲食仍舊，氣體如常而脈數者，多發癰疽。夫外感脈數，驟然而來，飲食為之一變。茲之脈數，何以飲食仍舊也？內傷脈數，由漸而進，氣體為之少減。茲之脈數，何以氣體如常也？其為癰疽也，明矣。發於外者，癰疽並稱，後猶可療，發於內者，但以癰論，務須先知。凡屬肺癰與胃脘諸癰，總是熱毒蘊結，四字該之。</p><p>其先少發寒熱，漸隱隱作痛，斯時清其熱、解其毒、疏其氣（經驗方∶桔梗、天冬、黃芩、葶藶子五分，秦歸、生甘草），易易耳。倘辨脈未清，視為他病，萬一肺腑能語，則呼冤實屬可憐，直待吐膿嘔血，而後知焉，則已晚矣。士君子窮理於平日，辨脈於臨時，一遇內毒，立剖當前，誠有不必為之試黃豆而驗紅點者。昔扁鵲視病，窺見臟腑之微結。留心脈學人，安見古今不相及也矣！（癰疽一症，迄我朝《醫宗金鑑》及《證治全生》等書出。前代所不能醫者，皆能醫之，獨湧泉症，不出前代論定。千總劉蘭生童知交膠漆友也，患是症，流毒十有餘年。未發之前，卜其必發者，驗其脈數也；已發之後，斷其不死者，驗其脈緩也。費盡千金，總難全愈。遊湘三年，不知亦有人能醫否，錄之以志，知己之感。）</p><p>[卷三] <u>摘平脈三不治症論</u> 天下事之信以為然者，必其理之無不然者也。然僅言其常然，而弗揭其偶然，非惟無以堅其信，或反益以滋其疑。即如定緩為平脈，是宜無病不瘳，詎知噎膈反胃外，不可治者，又有三焉。肌肉大脫，九候雖調，不可治者，一也；病到喘促，脈忽還元，不可治者，二也；全受而體無虧，全歸而脈不變，不可治者，三也。有理外之事，便有理外之理。第恐於理中之理，未能洞悉無疑，斯與理外之理，愈覺昧沒而雜。既於理外之理，弗克明辯以晰，遂於理中之理，轉至惝恍無憑。而緩為平脈之說，不幾於捃摭陳言，究無主宰乎？爰摘三條，明著於編，使知以緩為宗，滴滴歸原允矣。一經舊德（《漢書》∶韋賢以詩書授，七十餘為相，少子元成復以明經，歷位至丞相。諺曰∶“遺子黃金滿，不如一經。”沈詮期詩∶“一經傳舊德。”是編緩為平脈，本《內經》舊德），絲絲入扣，森然五字長城（《唐書》∶秦系與劉長卿善為詩賦，權德輿曰∶“長卿自以為五字長城，系用偏師攻之，雖老益壯。《丹鉛總錄》∶司馬景王命虞鬆作表，再呈不可意。鍾會取草為定五字，鬆悅服，以呈景王，景王曰∶“不當爾也。”鬆曰∶“鍾會也。”景王曰∶“如此可大用。”沈詮期詩∶“五字擢英才。”用此事也。解者以五字為詩誤矣”）。</p><p>[卷三] <u>死生章</u> 醫者，所以治人之生者也。未知死，焉足以治人之生。實知死之無可救藥，則凡稍有一毫之生，自宜多方調治。欲辨死生，仍歸緩字。緩為一身之元氣，即為一身之生氣。有十分之緩，即有十分之生；有分毫之緩，即有分毫之生。聽緩之聲，繪緩之象，取緩之魂，追緩之魄，刺緩之骨，縛緩之神，而幽明異路，如在目前。彈石劈劈而又急，解索散散而無聚，問有分毫之緩乎？曰∶無有也（彈石之脈，若堅硬之物擊於石上；解索之脈，猶解亂索，指下乍疏乍密）；雀啄頓來而又住，屋漏將絕而復起，問有分毫之緩乎？曰，無有也（雀啄之脈，猶雀之啄食，連連湊指，且堅且銳，忽住忽來，屋漏之脈，良久一漏）；蝦遊冉冉而進退難尋，魚翔澄澄而遲疑掉尾，猶有分毫之緩乎？曰，無有也（脈已濡細矣，加以十一二至，滿指是脈，猶蝦之擁於水中。冉冉而進退難尋；脈已沉矣，加以兩息一至，猶魚之在水中，頭身貼然不動，而尾良久一掉）；沸釜之脈湧如羹，一佔此脈旦夕死，而緩全無餘影矣。修到神仙也無藥，世間何處覓醫生。復有絕處逢生，困頓沉沉，聲音劣劣，不患脈少而患脈多，不息脈無而患脈有。寸關雖無，尺沉而勻，病到無聊，脈猶有根，仔細栽培，立可回春。</p><div class=pgc-img><img alt="中醫古籍  三指禪卷三" onerror=errorimg.call(this); src=https://p1.pstatp.com/large/pgc-image/05c70afab55041c285d83f564da30123><p class=pgc-img-caption></p></div><p><u>賦</u> （以全求有眾皆生育為韻）自呼夢覺（周君自號夢覺道人），人喚小癲（道人家前有周癲，人故以小癲別之）。荊楚鍾英（道人字荊威），士林望重；雷霆警眾（道人名學霆），郡志名傳。錄鉛汞于丹灶（《參同契》∶夫鉛乃君，汞乃臣。《志林》；龍者，汞也，精也，血也，出於腎；虎者，鉛也，氣也，力也，出於心。庚信詩∶“自可尋丹灶”）；驅草木以赭鞭（《史記》∶“帝作蜡祭，以赭鞭鞭草木。”帝，神農也。以赭鞭鞭打草木，使萌動也。語云∶“神農嘗百草而知藥性，蓋本諸此”）。現身說法，彈指參禪（本《傳燈錄》，古有一指禪）。成一家言之心裁（即機杼一家之意），作作有芒（《史記·天官書》“作作有芒國其昌”），大率微詞奧旨（出蔡沈《尚書序》），分四庫書之體裁（甲乙丙丁分為四庫，藏經史子集諸書），多多益善（漢淮陰候韓信將兵事），不遺斷簡殘編（出《文選》）。藻思頻催（錢起詩∶“文人藻思催”），鬼神默為啟牖（道人撰《數脈解》，是夜更深，燈盞無油，光芒漸漸長至五六寸高，輝煌滿室，直達天明。撰《三焦辨》，是夜漏水，忽聽門外喧嚷，騎擁多人。瞬息間，一方巾秀士，站立身旁，良久方去）；薪傳不盡（《莊子》指窮於為薪火傳也，不知其盡也），倫物宜荷生全（病應手而即愈，人謂手底生春）。爾其九年面壁（《傳燈錄》達摩祖師至少林寺，面壁九年，始悟而成佛），六度行舟（江總《棲霞寺碑》∶“三乘謂筏，六度為舟”）。言庚庚而更卓（鄭元祜詩∶“兩徐識解更卓特，著書翼慎言庚庚。”原按，謂徐鉉、徐諧，注許慎《說文》），思乙乙其若抽（陸士衡《文賦》）。《靈》、《素》、《難經》，釀花作蜜（蜂採花蕊，以釀之而成蜜）；醫方、《脈訣》，集腋成裘（《呂氏春秋》∶“天下無粹白之狐，而有粹白之裘，取之眾白也”）。雖海上之奇方，無能為役（語出《左傳》）；彼醫門之快捷方式，亦又何求（語本《周頌》）。折肱者三（出《左傳》），笑倩拈花之指（《傳燈錄》∶世傳拈花迦葉，獨破顏微笑。世尊雲∶“吾正法眼藏，分付於汝”）；拍案者再（拍案稱奇，謂文章之奪目），點憑頑石之頭（樑高僧講經於虎邱寺，聚石為徒，頑石為之點頭）。蓋學不殊於半豹（《晉書》謝靈運雲∶“若殷仲文讀書半袁豹，則文才不減班固”），斯技無愧乎全牛（《莊子》∶庖丁曰∶“始臣解牛之時，所見無非牛者。三年之後，未嘗見全牛也。李商隱∶“文學殊半豹，技愧全牛”）。是以仰體三無（《禮記》∶“天無私覆，地分私載，日月無私照”）兼包萬有；不恤傾囊，有孚盈缶（二句本《易經》）。《白蓮集》於齊已，源紹木公（《浩然齋雅談》∶“唐僧齊已有《白蓮集》，為《風騷旨格》”）；《紅藥傳》於謝庚，諦參金母（《西清詩話》∶末僧謝庚，詩多清麗，有《紅藥詞》傳於世。《西王母傳》∶“仙人得道昇天，當揖金母而拜木公”）。契前三之語（《傳燈錄》“問佛法如何？住持曰∶“龍蛇混雜，凡聖同居。”師曰∶“多少？”眾翁曰∶“前三三，後三三”），意在筆先（陶宗儀說郛王維畫學祕訣，凡畫山水，意在筆先）；留丈六之身（蘇軾詩∶“問禪不契前三語，施佛空留丈六身”），方垂《肘後》（孫思遂有《肘後方》）。慈航慧海（樑昭明太子詩∶“慧海渡慈航），輪王委通慧之心（開通智能），寶筏迷津（李白詩∶“金繩開覺路，寶筏度迷津”），梵帝伸指迷之手（指引迷津。宋之問詩∶“果漸輪王族，緣超梵帝家”）。神針暗渡（本薛靈芸刺繡事），錄合號以《傳燈》、《宋史》僧道原景德《傳燈錄》三十卷；明鏡高懸（用陳良翰虛堂懸鏡事，言心眼之朗明也。</p><p>六祖慧能雲∶“明鏡亦非臺”），書林疑其覆瓿（用楊子云語，謂是書之必傳也）。乃知鹿苑婆娑（珠林母鹿生鹿女，形極美，金仙養之。後佛母生於鹿女，因名鹿苑），雞園舞弄（《楞嚴經》∶“我在鹿苑及於雞園，觀如來最初成道”。）尋玉版以談元（用蘇東坡訪玉版禪師談元事。玉版禪師，筍也），設蘭盆以餞送（釋氏中元節，設盂蘭盆以迫薦鬼神）。奇超白石之糧（《神仙傳》∶白石先生，常煮白石為糧，）妙入黃梁之夢（呂純陽遺蘆生事，夢寤而黃梁猶未熟也）。攤寶書之玉軸（用黃山谷詩），鯨尚可騎（仙人每跨鯨魚），吸仙露與金莖（漢武帝金莖承露，取而飲之得仙），鶴飛難控（周王子晉，緱山乘鶴）。窗舒意蕊，僉躋壽寓福林（出《文選》），室度心香（梁簡文帝《相國寺碑銘》∶“窗舒意蕊，室度心香”），那借汗牛充棟（言書籍之多，直使汗牛充棟）。種菩提之樹（神秀詩∶“身是菩提樹。”六祖慧能詩∶“菩提本無樹”），濃披美蔭以庇人（《莊子》∶“睹一禪方得美蔭”）。泛般若之舟（梁簡文帝倡導丈泛般若之舟），大樣恩波而濟眾。彼夫騷人寄興，諸子遣懷。採漢儒之學海（《拾遺記》何休為學海），鬥唐室之詩牌（《雲仙雜錄》∶李白遊慈恩寺，僧用水鬆牌乞詩）。詞瀉老莊，信是周家著述（老莊·莊周皆周人）；學宗陳邵（陳希夷先生傳，邵康節先生雍），羞同晉代恢諧（如樂廣之流）。</p><p>天文地理之精，任摩挲於玉腕（摩挲，神物，玉腕，言手腕之貴也）；魚躍鳶飛之趣（此二語，詩詠之。子思引之程子，以活潑潑地贊之。朱子於書舍書而懸之，其悟道也皆然），供吐納於肖齋《國史補》∶梁武帝造寺，令肖子云飛白大書肖字，至今一肖字存焉。故時有肖寺、肖宮、肖齋之稱。鼓吹成群（孔稚圭以蛙聲當兩部鼓吹），鄙官娃之閣閣（晉惠帝問蝦蟆事。閣閣，鳴聲）；推敲得意（賈島與韓愈商量詩中推敲字，愈曰∶“敲字佳矣”），羨儀鳳之喈喈（鳳鳴喈喈）。絳雪元霜（《漢武帝內傳》∶仙家上藥有絳雪元霜），參觀即是慈雲法雨（《雞跖集》∶如來慈心如彼大雲蔭注世界。王維《六祖碑》∶“大興法雨”）；觸處孔皆，則有丹經益壽（《宋史·皇甫坦傳》∶召問以長生久視之術，坦曰∶“丹經萬卷，不如守一”）。綠字留名（梁簡文帝大法頌綠字擒章），逢凶化吉，起死回生，字挾風霜（《西京雜記》淮南王安著《鴻烈》二十一篇，自雲∶“字中皆挾風霜”）。一字媲開天之畫（伏羲作卦，一畫開天），文光日月（《魚隱叢話》∶“淮西功德冠吾唐，吏部文章日月光”）；千文喧擲地之聲（樑周興嗣作《千字丈》，孫綽作《天台山賦》，既成以示範榮期，期曰∶“此賦擲地當作金石聲”），想入非非（《涅經》∶“無非想，無非非想”）。刺膏肓而病將神爽（《左傳》∶“二堅子避膏之下，肓之上”）；作鍼砭而聞亦驚心（鐵針磁砭，可以治病，謂藥石也）。</p><p>歡喜丸，躊躇滿志（《法苑珠林》∶“五百鹿車栽種種歡喜丸”）；清涼散，慘淡經營（《侯鯖錄》∶劉子儀三入翰林，稱疾不出朝，士候之雲∶“虛熱上攻。”石中立雲∶“只消一服清涼散。”謂兩府始得用清涼傘也，此借用。“躊躇滿志”，本《莊子》“慘淡經營”，本杜詩）。緊惟有腳之春（唐宋景惠澤遍施於民，人謂為有腳陽春）。者廣（本楊子）；是以如椽之筆（晉王嘗夢人以大筆如椽與之，其後文思日進），濡染而成（濡毫染翰）。然則，因善病而廢書（道人世習詩書，自幼應童子試，輒冠軍，後因病搜方，遂明醫理，應延請而廢書），乃業醫以邀福（道人之病，自立新方治之，而病以全愈）。綜儒釋道淵源之教，統會禪醫（道人深悟禪機，故醫書亦號禪）；萃天地人蔘贊之才，胥歸化育（范文正公曰∶“不為良相，當為良醫。”原謂其可以贊天地之化育）。圓通頓悟（《楞嚴經》“若能於此悟圓通根”），納芥子於須彌（《維摩詰經》“以須彌山之高廣，納芥子中而不迫窄。”崑崙山西方曰須彌山），方便隨行（《維摩經》“摩詰以無量方便，饒益眾生”），識廬山之面目（廬山以匡廬隱居得名。故云“始識廬山真面目”）。庋手澤於高閣，私專梨（《南史》∶張敷，小名；父，小名梨。帝戲曰∶“何如梨？”答曰∶“梨，百果之宗，何敢比。”道人先世皆讀書掇科，故云）；引眾生於慧門（佛經通慧為門），共銘粥（《左傳》∶正考父之鼎銘曰∶“於斯，粥於斯”）。曼倩之桃有核（馬臻詩∶“飢懷曼倩桃。”庚信詩∶“漢帝看桃核”），處處延齡（啖之延年益壽）；安期之棗如瓜（《史記》∶“臣嘗遊海上，見安期生食巨棗如瓜”），人人果腹（《莊子》“其腹果然”）。非關剿襲（凡盜人之文章以為藍本，曰襲。是書語語出自胸裁，毫無此弊），豈拘弓學箕而治學裘（《禮記》∶“良弓之子必學為箕；良冶之子必學為裘”）；儻事品題（一經品題，便成佳士），定屬豐年玉而荒年穀（劉義慶《世說》∶庚文康為豐年玉；玉樨恭為荒年穀）。</p><p>是書未刻之先，夜夢一道人，談禪精奧，問其姓名，曰∶“吉祥順”明日遇夢覺道人於貢院西街，行止異常，與夢中所見適合，一笠一缽外，袖中止藏《三指禪》三卷，因請而梓之。道人周姓，始悟不言周而言吉者，乃仙家隱語，省一圍也。名吉祥順者，道人本慈祥之念，順天地好生之德，以濟人也。梓成因錄數語，以志其異。</p></div></div><div class="post-meta meta-tags"><ul class=clearfix><li><a>中醫</a></li><li><a>三指</a></li><li><a>禪卷</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/9e66082e.html alt=中醫“耳穴療法”助力全民健康 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/9e66082e.html title=中醫“耳穴療法”助力全民健康>中醫“耳穴療法”助力全民健康</a></li><hr><li><a href=../../tw/%E7%A7%91%E6%8A%80/36be895f.html alt=每天懂點中醫——瀉藥：大黃 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/43360001299961fc2fe4 style=border-radius:25px></a>
<a href=../../tw/%E7%A7%91%E6%8A%80/36be895f.html title=每天懂點中醫——瀉藥：大黃>每天懂點中醫——瀉藥：大黃</a></li><hr><li><a href=../../tw/%E7%A7%91%E6%8A%80/e57ab947.html alt=一篇文章帶您走向神祕的傳統中醫領域：中醫如何把脈，尤其是喜脈 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/1ededba4-e5d3-4af4-aeef-84b1a6ef7381 style=border-radius:25px></a>
<a href=../../tw/%E7%A7%91%E6%8A%80/e57ab947.html title=一篇文章帶您走向神祕的傳統中醫領域：中醫如何把脈，尤其是喜脈>一篇文章帶您走向神祕的傳統中醫領域：中醫如何把脈，尤其是喜脈</a></li><hr><li><a href=../../tw/%E7%A7%91%E6%8A%80/a238280f.html alt=中醫3個手指在脈搏上一摸就知病情，看似很神奇，實際是這麼回事 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/c05ce899-813c-4a3b-a137-18f674a60d8a style=border-radius:25px></a>
<a href=../../tw/%E7%A7%91%E6%8A%80/a238280f.html title=中醫3個手指在脈搏上一摸就知病情，看似很神奇，實際是這麼回事>中醫3個手指在脈搏上一摸就知病情，看似很神奇，實際是這麼回事</a></li><hr><li><a href=../../tw/%E7%A7%91%E6%8A%80/3d913f87.html alt=中醫健康養生之常見的病脈 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/0f4c97aae8644d55883b1c3777b51a5a style=border-radius:25px></a>
<a href=../../tw/%E7%A7%91%E6%8A%80/3d913f87.html title=中醫健康養生之常見的病脈>中醫健康養生之常見的病脈</a></li><hr><li><a href=../../tw/%E7%A7%91%E6%8A%80/26027a21.html alt=中醫基礎入門必備-六種常見脈象彙總 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/e62fd650-d8f2-48ae-b869-d7c941498194 style=border-radius:25px></a>
<a href=../../tw/%E7%A7%91%E6%8A%80/26027a21.html title=中醫基礎入門必備-六種常見脈象彙總>中醫基礎入門必備-六種常見脈象彙總</a></li><hr><li><a href=../../tw/%E7%A7%91%E6%8A%80/68c9fb09.html alt="中醫必修課:憑脈開方  三     浮脈主病與方劑" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/edb3e61fc10d4efc9571366543f47d98 style=border-radius:25px></a>
<a href=../../tw/%E7%A7%91%E6%8A%80/68c9fb09.html title="中醫必修課:憑脈開方  三     浮脈主病與方劑">中醫必修課:憑脈開方 三 浮脈主病與方劑</a></li><hr><li><a href=../../tw/%E7%A7%91%E6%8A%80/feea5654.html alt=中醫把脈手把手教，讓你清楚明白28種分脈脈象 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/37171855-b015-4f57-8c07-9d533b182550 style=border-radius:25px></a>
<a href=../../tw/%E7%A7%91%E6%8A%80/feea5654.html title=中醫把脈手把手教，讓你清楚明白28種分脈脈象>中醫把脈手把手教，讓你清楚明白28種分脈脈象</a></li><hr><li><a href=../../tw/%E7%A7%91%E6%8A%80/0a684317.html alt=中醫把脈手把手教，附心法口訣，最全動圖展示一目瞭然，建議收藏 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/2ef6eca4-c06b-4421-94c8-7c6c5fd7a1e0 style=border-radius:25px></a>
<a href=../../tw/%E7%A7%91%E6%8A%80/0a684317.html title=中醫把脈手把手教，附心法口訣，最全動圖展示一目瞭然，建議收藏>中醫把脈手把手教，附心法口訣，最全動圖展示一目瞭然，建議收藏</a></li><hr><li><a href=../../tw/%E7%A7%91%E6%8A%80/008ab278.html alt=中醫把脈是什麼？為何可從中知道是什麼病？一一為你解答 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/51b0fd2384ec44a19a46b608cc3819ca style=border-radius:25px></a>
<a href=../../tw/%E7%A7%91%E6%8A%80/008ab278.html title=中醫把脈是什麼？為何可從中知道是什麼病？一一為你解答>中醫把脈是什麼？為何可從中知道是什麼病？一一為你解答</a></li><hr><li><a href=../../tw/%E7%A7%91%E6%8A%80/965b1a4c.html alt=中醫是中華文化的縮影 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9b3eb0b622b74d86ae876c203a5d3245 style=border-radius:25px></a>
<a href=../../tw/%E7%A7%91%E6%8A%80/965b1a4c.html title=中醫是中華文化的縮影>中醫是中華文化的縮影</a></li><hr><li><a href=../../tw/%E7%A7%91%E6%8A%80/d0d072a5.html alt=中醫：便祕不外乎3個原因，常按摩4個穴位，從根源治便祕 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/5f4a3b66a8d14b85aefd1ba0beca00a1 style=border-radius:25px></a>
<a href=../../tw/%E7%A7%91%E6%8A%80/d0d072a5.html title=中醫：便祕不外乎3個原因，常按摩4個穴位，從根源治便祕>中醫：便祕不外乎3個原因，常按摩4個穴位，從根源治便祕</a></li><hr><li><a href=../../tw/%E7%A7%91%E6%8A%80/eed6f3f4.html alt=中醫刮痧的兩大現象：出痧和退痧 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152654376417992f321e76f style=border-radius:25px></a>
<a href=../../tw/%E7%A7%91%E6%8A%80/eed6f3f4.html title=中醫刮痧的兩大現象：出痧和退痧>中醫刮痧的兩大現象：出痧和退痧</a></li><hr><li><a href=../../tw/%E7%A7%91%E6%8A%80/97505c7d.html alt="三指DH-3機械臂末端執行器3D圖紙 STEP格式" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/47d8164b408c47b2bc3821a90607809c style=border-radius:25px></a>
<a href=../../tw/%E7%A7%91%E6%8A%80/97505c7d.html title="三指DH-3機械臂末端執行器3D圖紙 STEP格式">三指DH-3機械臂末端執行器3D圖紙 STEP格式</a></li><hr><li><a href=../../tw/%E7%A7%91%E6%8A%80/c8e284aa.html alt="「中醫適宜技術」第八篇 骨傷類技術｜第2章 脫位整復" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1537843843494c74f3a5517 style=border-radius:25px></a>
<a href=../../tw/%E7%A7%91%E6%8A%80/c8e284aa.html title="「中醫適宜技術」第八篇 骨傷類技術｜第2章 脫位整復">「中醫適宜技術」第八篇 骨傷類技術｜第2章 脫位整復</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>