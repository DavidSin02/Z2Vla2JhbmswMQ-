<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>常山江宋詩之河：常山宋詩集錦之二 | 极客快訊</title><meta property="og:title" content="常山江宋詩之河：常山宋詩集錦之二 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p3.pstatp.com/large/pgc-image/RKb4OOO33D4ZT6"><link rel=alternate hreflang=x-default href=https://geekbank.cf/tw/%e9%81%8a%e6%88%b2/7a99f18.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/7a99f18.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/7a99f18.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/7a99f18.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/7a99f18.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/7a99f18.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/7a99f18.html><link rel=canonical href=https://geekbank.cf/tw/%e9%81%8a%e6%88%b2/7a99f18.html><meta property="article:published_time" content="2020-10-29T20:46:10+08:00"><meta property="article:modified_time" content="2020-10-29T20:46:10+08:00"><meta name=Keywords content><meta name=description content="常山江宋詩之河：常山宋詩集錦之二"><meta name=author content="极客快訊"><meta property="og:url" content="/tw/%E9%81%8A%E6%88%B2/7a99f18.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>常山江宋詩之河：常山宋詩集錦之二</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p>柚都石城小磨坊，精雕細琢好文章！</p><p>關注柚石坊，回味老時光！</p><p>注：圍繞打造常山江“宋詩之河”文化品牌要求，現整理推送常山宋詩內容，以供各位文友、詩友和書友分享。因個人時間能力有限，其中字詞可能有誤，敬請批評指正，懇請提供線索，不勝感謝。</p><p>本期作者：李處權 汪藻 王庭珪 韓駒 李綱 呂本中 趙鼎 劉鼎 曾幾 向子諲 沈與求 鄭剛中 釋宗杲 鄧肅 蘇籀 崔復初 黃彥平 林季仲 張嵲 魏矼 張浚 劉才邵 胡銓 王之望 王十朋 汪應辰 韓元吉 翁蒙之 陸游 楊萬里</p><img alt=常山江宋詩之河：常山宋詩集錦之二 onerror=errorimg.call(this); src=http://p3.pstatp.com/large/pgc-image/RKb4OOO33D4ZT6><p>李處權</p><p>李處權：生卒不詳，字巽伯，溧陽人，約北宋末前後在世。“七虎堂”七虎之一。</p><p>夢江彥文</p><p>春寒蘋末風尤勁，過雨山林都眼淨。</p><p>西江天來瀉明鏡，劈箭孤帆飛小艇。</p><p>中有丈人若冰壺，冰為眸子玉作膚。</p><p>黃河逆流滄海枯，彷佛羨門丹丘徒。</p><p>仙風道骨何敷腴，煙霞之姿遠見揖。</p><p>弭棹芳洲招我急，野人竭蹶摳衣入。</p><p>酌之瑤丹飫瓊汁，薦以金桃露猶溼。</p><p>禦寇衣袂方泠然，岸巾笑拍洪崖肩。</p><p>交梨火棗開心田，木鑽石盤今已穿。</p><p>青鞋布襪白行纏，遊戲人間五百年。</p><p>草飲招表臣才臣彥文道夫</p><p>愧匪屠門嚼，且無金屈卮。</p><p>人生難得醉，我輩不須辭。</p><p>山迥雲生谷，林空鳥並枝。</p><p>前溪天欲雪，為報戴逵知。</p><p>留別範元長二十八韻</p><p>博治人為史，循良吏得師。</p><p>謀謨當啟沃，出處系安危。</p><p>鶚立通丹地，龍章近赤墀。</p><p>諮詢唐典故，筆削漢官儀。</p><p>結客多青眼，承家最白眉。</p><p>浩然無害氣，汪若有容陂。</p><p>慎獨仍三省，操危任百罹。</p><p>誰嘲玄尚白，自信涅非緇。</p><p>俯仰俱無作，幽明兩償欺。</p><p>愛君心匪石，憂國鬢成絲。</p><p>券外真毫末，樊中足坦夷。</p><p>閉門因拂袖，展卷代支頤。</p><p>遠覽迷千古，高懷自一時。</p><p>海非蠡可測，豹豈管能窺。</p><p>能事推天祿，威名到月支。</p><p>孔融徵已晚，安石起何遲。</p><p>不待南飛雁，貪懸左顧龜。</p><p>向來鸚鵡賦，此去鳳凰池。</p><p>揭揭英靈氣，巍巍柱石姿。</p><p>袞衣須我補，霖雨更誰為。</p><p>賤子端何者，先生頗識之。</p><p>幾年當顧盼，今日倒爐錘。</p><p>解榻徐生入，彈冠貢子知。</p><p>青蠅休點汙，白璧漫瑕疵。</p><p>煉句終乖律，看書正闕疑。</p><p>地偏如有避，交淡欲無私。</p><p>瘦馬終千里，寒灰待一吹。</p><p>西江如可激，皆命守軒帷。</p><p>汪藻（1079～1154）：字彥章，號浮溪，又號龍溪，江西德興人，宋代文學家，著有《浮溪集》。</p><p>宿招賢館</p><p>兒時客衢州，嘗過招賢館。</p><p>主人敬愛客，置驛極安便。</p><p>堂前花作屏，堂後竹成援。</p><p>人來銅步嶺，路異玉山縣。</p><p>回頭四十載，興廢眼中見。</p><p>重尋舊館盟，井逕無復辨。</p><p>沉吟茂林缺，悵望佳石轉。</p><p>道逢裡監門，難我曾識面。</p><p>白頭相勞苦，語已涕雙泫。</p><p>破屋為少留，天寒雨如線。</p><p>按：招賢館，常山縣招賢驛邊館。</p><p>常山道中聞諸將屢捷</p><p>一雨四十日，羲和安在哉。</p><p>路憂石頭滑，雲怕天心開。</p><p>隔水喚舟渡，逢人騎馬來。</p><p>聞言江北好，一笑為傳杯。</p><p>王庭珪（1079～1171）：字民瞻，自號瀘溪老人、瀘溪真逸，江西安福人，北宋詩人，著有《瀘溪文集》《易解》。</p><p>江虞仲生日（正月十四日）</p><p>王春正月東風回，星橋鐵鎖明夜開。鰲山千仞接雲漢，平地五色移蓬萊。</p><p>公家今夕果何夕，適逢間氣生英才。清都虎豹失呵禁，九關轉鈕驅河魁（一作鬼）。</p><p>爛柯山頭瑞煙起，太白之精天上來。卻來人間知幾載，少日聲名震寰海。</p><p>太學高文擅俊場，江南刺史多遺愛。江邊父老祝長年，南極年來一星在。</p><p>明年此夕從宸遊，鰲山正出鰲頭外。新鶯百囀柳初青，龍池鳳閣遙相待。</p><p>注：江少虞，字虞仲，常山縣何家人。</p><p>韓駒（1080—1135）：字子蒼，號牟陽，世人稱陵陽先生，宋代江西詩派詩人，詩論家，四川仁壽人，著有《陵陽集》。</p><p>次範元長韻兼簡鄭有功博士</p><p>少年饒舌類豐幹，老似鳴蟬不耐寒。</p><p>無復酒杯同設席，幾思齋缽共開單。</p><p>便從此去真差易，未有生涯良獨難。</p><p>樗散鄭公官益冷，雪中何以繼朝餐。</p><p>按：範沖，字元長，南宋初期遷居常山疊石。</p><p>李綱（1083－1140）：字伯紀，號樑溪先生，常州無錫人，兩宋之際抗金名臣，著有樑溪先生文集靖康傳信錄樑溪詞。</p><p>三衢道中</p><p>行色虛無裡，人聲煙靄間。</p><p>浪紋來縠水，地勢逼柯山。</p><p>淺瀨通舟澀，飛橋跨石彎。</p><p>風高雲冉冉，灘急水潺潺。</p><p>野迥鬆篁秀，境幽雞犬閒。</p><p>輕裝因路險，隱耳覺言蠻。</p><p>村釀酤來薄，溪鱗買得慳。</p><p>浦晴鳴雁浴，林暝舞鴉還。</p><p>寺僻殿閣古，堂虛苔蘚斑。</p><p>僧房清夜宿，幽夢到鄉關。</p><p>呂本中（1084－1145）：字居仁，世稱東萊先生，河南開封人，宋代詩人，著有《春秋集解》《紫微詩話》《東萊先生詩集》。</p><p>題官使趙樞密獨往亭</p><p>謝公為時出，四海正仰渠。</p><p>雅志在東山，本末固不渝。</p><p>苻堅百萬師，一掃談笑餘。</p><p>今公抱長策，豈止安石徒。</p><p>平生獨往願，結亭山一隅。</p><p>躋扳上修竹，已自勝巾車。</p><p>舉手謝世人，不與汝同途。</p><p>出佐明天子，意欲雄萬夫。</p><p>行當復中原，即日還舊都。</p><p>豈容思昔隱，更作深山居。</p><p>小人病無能，誤入承明廬。</p><p>朝夕投劾歸，為公先掃除。</p><p>按：趙樞密，即趙鼎。</p><p>贈魏邦達張彥素</p><p>公更深居我更衰，山林膏壤偶同時。</p><p>兩年疾病略相似，二老風流應自知。</p><p>苦學養生猶有累，不知閒過是無為。</p><p>初冬寄遠無他物，半夜才成一首詩。</p><p>按：魏邦達，即魏矼，南宋時期遷居常山。</p><p>贈魏邦達張彥素</p><p>橘綠冬未黃，菊老霜變紫。</p><p>不知風土佳，但覺日月駛。</p><p>閒居得養疾，調氣實在此。</p><p>從今便休去，敢復為物使。</p><p>誰能明吾心，旁邑有君子。</p><p>趙鼎（1085—1147）： 字元鎮，號得全居士，原籍解州聞喜，後遷居常山黃岡山，被譽為南宋“中興賢相”， 著有《忠正德文集》《得全居士詞》。</p><p>題常山草萍驛</p><p>才過常山到草萍，驛亭偏喜雨初晴。</p><p>麥畦水漲黃雲重，柳絮風吹白雪輕。</p><p>身世自今忘俗慮，宦途從此快吟情。</p><p>魏公已輟江西鎮，猶有甘棠頌政聲。</p><p>雨夜不寐</p><p>西風吹雨夜瀟瀟，冷燼殘香共寂寥。</p><p>要作秋江篷底睡，正宜窗外有芭蕉。</p><p>將歸先寄諸幼</p><p>擾擾干戈地，懸懸父子情。</p><p>人間正多故，身外復何營</p><p>我已忘官寵，兒須辦力耕。</p><p>歸家休歇處，團坐話無生。</p><p>還家示諸幼</p><p>避地重遭亂，還家幸再生。</p><p>一身今見汝，寸祿敢留情。</p><p>更恐死生隔，渾疑夢寐驚。</p><p>吾今猶有愧，未遂鹿門耕。</p><p>還家</p><p>但切思家念，那知行路難。</p><p>杯盤無作具，菽水自加餐。</p><p>竹老風聲勁，山深夜氣寒。</p><p>肯教孤枕夢，容易到長安。</p><p>中秋醉後</p><p>顧影不成舞，披襟欲御風。</p><p>人憐經歲別，月與舊時同。</p><p>鶴警露華白，魚潛水鑑空。</p><p>舉杯還徑醉，歸夢廣寒宮。</p><p>後數日雪再作</p><p>三見江南白，端來伴酒樽。</p><p>作寒催歲暮，流潤壓冬溫。</p><p>雲臥山容溼，天低水氣昏。</p><p>東風猶有信，昨夜到前村。</p><p>九日置酒坐上呈元長</p><p>未厭山林僻，那知節序遷。</p><p>高閒愛重九，安健又今年。</p><p>物外無韁鎖，樽中有聖賢。</p><p>黃花自衰晚，勿復笑華顛。</p><p>中秋呈元長</p><p>江上中秋月，天邊白髪翁。</p><p>一輪還自滿，千里共誰同。</p><p>擾擾干戈後，棲棲羈旅中。</p><p>持杯那復問，一釂百分空。</p><p>誰作清光伴，瀟然屬兩翁。</p><p>他鄉多病後，竟夕一樽同。</p><p>孤杵征衣淚，寒沙戰角風。</p><p>何由遂心賞，幽思渺秋空。</p><p>夜坐（或題懷範元長）</p><p>寺樓鍾斷鎖長廊，誰共蕭齋一炷香。</p><p>書冊自能留久坐，燈花還解勸餘觴。</p><p>風回絕壑沉虛籟，雨入幽林送嫩涼。</p><p>老懶由來貪睡美，秋衾不怕夜初長。</p><p>和元長暮春</p><p>坐嘆空山落景催。幾時江上葉舟回。</p><p>初無妙術留春住，強覓餘歡傍酒來。</p><p>體力寒多便故絮，齒牙衰甚怯新梅。</p><p>秦川洛水繁華事，白首天邊共此杯。</p><p>次韻元長觀梅三首</p><p>曳杖山間自探春，雨餘梅意已清新。</p><p>兵戎草草傷淪落，一醉花前有幾人。</p><p>種柳栽花舊惜春，不知春色為誰新。</p><p>年年青眼樽前客，只有寒梅是故人。</p><p>歸來醉橪一枝春，照影涼蟾過雨新。</p><p>不似霸陵愁醉尉，穿雲渡水寂無人。</p><p>用元長韻贈空老</p><p>虛懷無地著纖塵，獨鶴孤雲寄此身。</p><p>琴發清彈廬阜月，詩探妙意武林春。</p><p>少陵深契贊公語，惠遠能知陶令真。</p><p>擾擾今誰同此趣，容車山下兩閒人。</p><p>長沙倅劉元舉寄示參議伯山酬唱之什因亦次韻二首</p><p>揮毫曾看妙如神，傾瀉明珠百斛珍。</p><p>疇昔笑談知寡和，後來風度絕無人。</p><p>應憐老矣紆朱紱，早約歸歟岸角巾。</p><p>明鏡未須羞鬢髮，一樽相與永青春。</p><p>秋風澤國正鱸蓴，歸意長隨陸海珍。</p><p>簿領窮年迷舊學，瘡痍千里愧斯人。</p><p>袖中本是釣竿手，頭上無非漉酒巾。</p><p>節物驚心勞夢寐，衢江西岸小梅春。</p><p>次張真君韻</p><p>聞君結屋臨山澗，多種黃精與紫芝。</p><p>雲氣每佔華蓋頂，鬆陰長護玉津池。</p><p>溪流盤轉近百里，山色清虛無一姿。</p><p>傳得仙人新句法，封題遙寄五言詩。</p><p>和鄭有功次範元長韻</p><p>憑陵風雪不相貸，逋客向來生事寒。</p><p>京國回頭九關隔，江湖弔影一身單。</p><p>著鞭意氣初非淺，唾手功名不作難。</p><p>老矣收心定何許，蓴鱸聊饌腐儒餐。</p><p>次韻富季申寄示</p><p>相期念疇昔，道在敢憂貧。</p><p>分手便千里，論心復幾人。</p><p>微詞動招謗，爛醉可藏身。</p><p>第恐先求舊，黃麻起世臣。</p><p>贈普照監院（陝人也）</p><p>飄泊嗟何往，歸來恨莫從。</p><p>師猶作秦語，我已效吳儂。</p><p>水淺長河浪，山低太華峰。</p><p>幾時攜手去，南北本同宗。</p><p>再用前韻示範六</p><p>舉目山河往恨沉，吳霜一點鬢毛侵。</p><p>飄零顧我非前日，慷慨唯君識此心。</p><p>香散藥畦花漫漫，波侵蝶沼竹陰陰。</p><p>平生載酒論文地，鴻雁歸時問信音。</p><p>九日晚坐獨酌一杯</p><p>木落江城風露寒，坐驚芳歲逼雕殘。</p><p>晚來自愛一杯暖，老去元無九日歡。</p><p>擬借靈均蘭作佩，尚餘陶令菊堪餐。</p><p>平生遍插茱萸處，短夢悠悠行路難。</p><p>將至三衢楊村道中小飲</p><p>衢江波上半帆風，散發篷窗笑傲中。</p><p>晚境但深耽酒癖，窮途猶愧作詩工。</p><p>天邊壠阪三秦阻，海上山川百越通。</p><p>得盡餘齡安一飽，此身何敢較西東。</p><p>和元長書懷二首</p><p>神靈久憤敵塵侵，畀付經營惜寸陰。</p><p>聞道倒戈回易水，行看休戰牧桃林。</p><p>寧論少壯非前日，及見昇平亦本心。</p><p>亂後親朋無恙否，試憑北雁寄歸音。</p><p>孤懷詎勝百憂侵，息影由來貴處陰。</p><p>志謝長嘶走千里，身如倦翼返深林。</p><p>雲山處處明雙目，樽酒時時洗寸心。</p><p>更賴清詩為陶寫，朱弦流水嘆遺音。</p><p>黃岡薪水無憂</p><p>越土水淺易涸，而近山無木可採。故常有薪水之憂，既歸黃岡遂脫此責，作詩示同舍</p><p>經年薪水困行朝，一日歸來百念消。</p><p>決決溪流鳴枕下，丁丁谷響應山椒。</p><p>小安課伐猶多事，無復移居莫見招。</p><p>老矣羞為吳市隱，買田從此混漁樵。</p><p>寄黃岡親舊</p><p>丁未冬，同陸昭中渡江，泊秦淮稅亭之側。癸丑三月，自建康移守南昌，登舟顧覽，即昔年繫纜之所也。時昭中亡矣，感嘆存沒，作詩寄黃岡親舊</p><p>江湖南北寄飛蓬，嘆息流光俛仰中。</p><p>千里月明人念遠，一年春事水流東。</p><p>驚心存沒風花轉，閱世悲歡夢境空。</p><p>欲寄此情那可盡，相逢唯有一樽同。</p><p>雪中與洙輩飲</p><p>朝市丘園定孰優，要將閒適換深憂。</p><p>門闌終日斷還往，父子一樽相勸酬。</p><p>雲鎖山林寒悄悄，風吹雪霰暮悠悠。</p><p>醉餘身世知何許，莫向東陵覓故侯。</p><p>大雪連日不已</p><p>日日愁陰慘不開，警風和雪振窮埃。</p><p>百年未省南州見，千里應隨北客來。</p><p>塞馬曉悲沙上月，隴人遙恨笛中梅。</p><p>獨憐寸草滋榮意，知道春從斗柄回。</p><p>東軒即事二首</p><p>投閒非避世，道引學修真。</p><p>物外元無事，壺中別有春。</p><p>水聲清夢寢，山色上衣巾。</p><p>已矣將安往，鄉關渺戰塵。</p><p>原憲貧非病，淵明懶是真。</p><p>詩留百年債，酒佔四時春。</p><p>泉石高涼地，祠官自在身。</p><p>叨蒙有如此，何以効涓塵。</p><p>雪晴東軒獨坐</p><p>雲山回合翠重重，不放幽人還目窮。</p><p>高竹有時催凍雪，飢禽竟日咽悲風。</p><p>悠悠事與本謀異，擾擾人誰此意同。</p><p>卻坐蒲團聊袖手，更無一語可書空。</p><p>獨坐東軒</p><p>雲山環合戶深關，中有幽人竟日閒。</p><p>好在窗前數竿竹，與君相伴老山間。</p><p>馬靖國後軒</p><p>性靜交遊少，身閒日月長。忘言千句偈，宴坐一爐香。</p><p>世有流離苦，人趨聲利場。此間亦何事，高臥傲羲皇。</p><p>趨三衢別故人時車駕幸杭州二首</p><p>其一</p><p>傖父何由習楚風，家山俱在古河東。</p><p>相逢憔悴干戈後，追數悲歡夢寐中。</p><p>摻袂又成千裡別，放歌空念一尊同。</p><p>他年倘有加餐字，試問漁舟鶴髮翁。</p><p>其二</p><p>飄零澤國幾春風，又觸驚濤泛短蓬。</p><p>四海未知棲息地，百年半在別離中。</p><p>功名元與世緣薄，兵火向來吾道窮。</p><p>獨倚危樓悽望眼，青山無數浙江東。</p><p>正月十八日枕上</p><p>空籠疏幔曉寒清，小醉醒然不作酲。</p><p>攲枕誰能尋斷夢，臥聞童子誦經聲。</p><p>山中書事</p><p>心遠身閒眼界清，瀟然回首萬緣輕。</p><p>更將滿耳是非語，換作松風溪水聲。</p><p>山居次韻止老</p><p>衣巾翠溼陰陰竹，屐齒寒生步步雲。</p><p>莫向清流還洗耳，世間言語不曾聞。</p><p>再用花字韻示止老二首</p><p>靈龍夜吠千年木，丹鼎光騰九轉砂。</p><p>鶴馭雲駢竟何許，巖前老盡碧桃花。</p><p>尋師杳隔蓬萊水，煉藥長懷勾漏砂。</p><p>聞道高人猶笑此，春風無處不開花。</p><p>次韻止老見贈</p><p>誰是幡經清淨侶，毋煩杖履過前溪。</p><p>不如多置葫蘆酒，直使淵明醉後歸。</p><p>老媼折山櫻一枝觀觀其開落</p><p>坐看餘香作雪飛，春風猶戀折來枝。</p><p>何如就賞芳叢下，留到丹丸結實時。</p><p>有送生鳩者放之使去</p><p>山林是處有依棲，及此秋晴喚婦歸。</p><p>隨分謀生何厭拙，莫因飲啄傍人飛。</p><p>三衢多碧軒</p><p>平生愛山心不足，寸碧已復明雙眸。</p><p>暮年得此幽棲地，枕上煙嵐萬疊秋。</p><p>將至常山先寄諸幼</p><p>經年遊宦嘆離群，相見提攜數候門。</p><p>一笑相看即無事，徑須歸辦酒盈樽。</p><p>元長謁仲長彥文贈以樽酒</p><p>杖頭挑取一壺春，要使朱顏日日新。</p><p>何必稽山尋賀老，風流俱是謫仙人。</p><p>彥文攜玉友見過出示致道小詩因次其韻三首</p><p>其一</p><p>一壺春色玉生光，最愛霏霏繞鼻香。</p><p>淺醉不禁衣袖冷，幽林風雨夜蒼涼。</p><p>其二</p><p>仙官新拜舊詞臣，林下相逢又一人。</p><p>勿謂滄浪清可濯，此心原自絕纖塵。</p><p>其三</p><p>於世無功懶據鞍，誅茅種竹老空山。</p><p>不應天與靜中趣，自是人容拙者閒。</p><p>範元長寄示劉野夫滿庭芳曲因用其語戲呈</p><p>暮年身計酒葫蘆，定是前身劉野夫。</p><p>他日爛柯山下見，儼然一部黒髭鬚。</p><p>建康德家書寄元長觀梅詩因次其韻</p><p>東風一紙平安信，聞道黃崗春已來。</p><p>傳語吳生好看客，梅花應似去年開。</p><p>醉和顏美中元夕絕句</p><p>年年人月喜團圓，好在詩邊又酒邊。</p><p>莫道玄風只漁釣，也隨世俗夜無眠。</p><p>道堂</p><p>疏鬆怪石水泠泠，白葛烏紗晚醉醒。</p><p>想見眼前無俗物，一爐沉水寫黃庭。</p><p>獨往亭</p><p>亭前舊種碧琅玕，別後何人著眼看。</p><p>山下溪流接潮水，時憑雙鯉報平安。</p><p>泊盈川步頭舟中酌酒五首</p><p>其一</p><p>那知亂後年光促，但覺春來酒味長。</p><p>炯炯新蟾照人白，恨無只竹請孫郎。</p><p>其二</p><p>空籠影照琉璃滑，鴻洞聲傳釧鼓長。</p><p>便買扁舟作家宅，風流千載謝三郎。</p><p>其三</p><p>飛揚跋扈今安取，放浪酣歌亦所長。</p><p>曾醉西湖春色否，傳聲江上問諸郎。</p><p>其四</p><p>蒼蒼煙畫千巖秀，泛泛花流一水長。</p><p>會向武陵尋避世，此身已是捕魚郎。</p><p>其五</p><p>收功不在干戈眾，和議元非計策長。</p><p>聞道搜賢徧南國，要令四裔識周郎。</p><p>謝人惠麥穗</p><p>愚軒臥病空瓶儲，市米不得如求珠。</p><p>鄰翁饋麥穗盈筥，或揉或簸喧庭除。</p><p>磨雷隱隱破霜瓣，家童執爨煙生廚。</p><p>須臾粥成勸我食，齊眉舉案煩妻孥。</p><p>病餘聊復潤喉吻，軟滑盈盈如膏酥。</p><p>宛然長粳欲爭長，加以白豆為參輿。</p><p>童兒作顰若不足，老夫大笑為有餘。</p><p>虎頭食肉非不美，回視利害為何如。</p><p>平生不耕啖此物，壟頭汗滴慚耕夫。</p><p>淡中有味足養福，為君努力餐一盂。</p><p>好事近•雪中攜酒過元長</p><p>春色遍天涯，寒谷未知消息。且共一尊芳酒，看東風飛雪。太平遺老洞霄翁，相對兩華髮。一任醉魂飛去，訪瓊瑤宮闕。</p><p>好事近•再和</p><p>羈旅轉飛蓬，投老未知休息。卻念故園春事，舞殘紅飛雪。危樓高處望天涯，雲海寄窮髮。只有舊時涼月，照清伊雙闕。</p><p>好事近•再和</p><p>一炷鼻端香，方寸浪平風息。汲取玉池春水，點紅爐微雪。年來都以酒相妨，進退只毫髮。卻道醉鄉深處，是三山神闕。</p><p>好事近•再和</p><p>煙霧鎖青冥，直上九關一息。姑射有人相挽，瑩肌膚冰雪。騎鯨卻下大荒來，天風亂吹髮。慨念故人非是，漫塵埃城闕。</p><p>醉蓬萊•慶壽</p><p>破新正春到，五葉堯蓂，弄芳初秀。剪綵然膏，燦華筵如晝。家慶圖中，老萊堂上，競祝翁遐壽。喜氣歡容，光生玉斝，香霏金獸。</p><p>誰會高情，淡然聲利，一笑塵寰，萬緣何有。解組歸來，訪漁樵朋友。華髮蒼顏，任從老去，但此情依舊。歲歲年年，花前月下，一尊芳酒。</p><p>浣溪沙•建康次韻範元長送邢子方</p><p>惜別懷歸老不禁。一年春事柳陰陰。日下長安何處是，碧雲深。</p><p>已恨梅花疏遠信，休傳桃葉怨遺音。一醉東風分首去，兩驚心。</p><p>劉鼎：生卒不詳，籍貫不詳，南宋官員，曾任海南縣令，為趙鼎收葬。</p><p>祭趙鼎公</p><p>中原淪落此中孤，千載防丘鎮海隅。</p><p>冢穴離雲天陰暗，碑橫降雨影模糊。</p><p>苦力爭諫驅胡虜，氣作山河壯版圖。</p><p>仝悼俏像傷往事，銅駝荊棘有鵜鶘。</p><p>曾幾（1085--1166）：字吉甫，自號茶山居士，原籍江西贛縣，南宋詩人，著有《茶山集》。</p><p>三衢道中</p><p>梅子黃時日日晴，小溪泛盡卻山行。</p><p>綠陰不減來時路，添得黃鸝四五聲。</p><p>呂郎治先以聽事至常山縣不敢越境以書致雨郡酒日鑄茶</p><p>子到常山縣，饒陽有敝廬。</p><p>相望百里地，空得數行書。</p><p>睡思茶料理，愁懷酒破除。</p><p>新秋即在眼，過我定何如。</p><p>向子諲（1085-1152）：字伯恭，號薌林居士，江西樟樹人，南宋詩人，著有《酒邊詞》。</p><p>西江月•得意穿雲度水</p><p>紹興丁巳，遍走浙東諸郡，遂作天台、雁蕩之遊，政黃柑江鰩時，足慰平生。時拜御書薌林之賜，因成長短句，寄朱子發、範元長、陳去非翰林三學士，以資玉堂中一笑。</p><p>得意穿雲度水，及時斫玉分金。茲遊了卻未來心。怪我歸遲一任。 居士何如學士，翰林休笑薌林。箇中真味少知音。不是清狂太甚。</p><p>按：範元長，即範沖。</p><p>沈與求（1086—1137）：字必先，號龜溪，浙江德清人，南宋知樞密院事，著有《龜溪集》。</p><p>題趙丞相獨往亭</p><p>林下何人伴歲寒？亭前相對小檀欒。</p><p>年來聞道煙梢長，乞與衰翁把釣竿。</p><p>按：趙丞相，即趙鼎，獨往亭在常山縣何家黃岡山。</p><p>次韻江元壽題寧境寺湖光亭</p><p>客行終日厭區區，暫借晴光照坐隅。</p><p>水漾龍鱗浮窣堵，蓴開雉尾供伊蒲。</p><p>欲隨漁子飛雙槳，似與仙翁在一壺。</p><p>目亂風埃知有幾，肯來幽處濯纓無。</p><p>注：江躋，字元壽，常山縣源口人。</p><p>還憩湖光亭複次江元壽韻</p><p>羊酪蓴羹本異區，江湖隨俗語娵隅。</p><p>紫鱗撥刺衝文荇，翠羽翩翾過綠蒲。</p><p>舴艋興饒青絡馬，笭箵自當紫微壺。</p><p>叢書校罷頻搔首，天末孤帆去欲無。</p><p>鄭剛中</p><p>鄭剛中（1088—1154）：字亨仲，號北山，婺州金華人，宋代詩人，著有《北山集》。</p><p>和江虞仲華山二絕</p><p>其一 仙人掌</p><p>意象軒軒勢入雲，為誰出手若經綸。</p><p>夜扶星斗朝擎日，氣力何知幾萬鈞。</p><p>其二 陳希夷無憂木</p><p>世累都忘春復秋，婆娑槐木亦無憂。</p><p>不知千古雲間夢，夢見山前虜馬不。</p><p>按：江少虞，字虞仲，常山縣何家人。</p><p>答江虞仲機宜歸語</p><p>侯公說行高祖迎，趙璧在懷出秦庭。</p><p>白首屬國還漢旌，印綬累累妻嫂驚。</p><p>疏家叔侄辭公卿，彭澤柳外陶淵明。</p><p>又如長鋏成悲鳴，沂浴既罷風舞輕。</p><p>斐然成章孔不稱，浩然之志孟豈平。</p><p>登山臨水賦有情，回船上馬詩句精。</p><p>又如虜營之氣已見，華山之馬將逸。</p><p>丘園之夢欲成，天際之舟可識。</p><p>其在今茲則還報王事，秣馬脂車與離長安之日。</p><p>釋宗杲（1089—1163）：字曇晦，俗姓奚，法名妙喜，賜號“大慧普覺禪師”，臨濟宗僧人，宋代禪宗史上“看話禪”派的創始人。</p><p>魏侍郎淨心閣（邦達）</p><p>注：釋宗杲，大慧普覺禪師，紹興十五年作。</p><p>偉哉廣大寂滅心，譬如虛空不分別。</p><p>擬心求淨即染汙，況複比倫諸佛土。</p><p>又如夢中所見物，所見雖有不可取。</p><p>如是通達無有疑，淨心心義炳然現。</p><p>是義現矣難測量，超諸色相離言說。</p><p>過去未來現在世，佛及菩薩與聲聞。</p><p>一切含識有情類，平等於義如實了。</p><p>善哉奇特過量人，只以此閣演是義。</p><p>演已便息隨所緣，亦與夢中無差別。</p><p>我以父母所生口，說此無上妙伽陀。</p><p>莊嚴廣大寂滅心，為諸來者作饒益。</p><p>按：魏侍郎，即魏矼，字邦達，曾任吏部侍郎。</p><p>汪狀元燕坐軒</p><p>不於三界現身意，棹舉何如憒憒時。</p><p>寄語軒中燕坐者，好看新月下前溪。</p><p>按：汪狀元即汪應辰，南宋吏部尚書，葬於常山縣球川。</p><p>蘇籀（1091？—1164？）：字仲滋，四川眉山人，蘇轍之孫，著有《欒城遺言》。</p><p>韓簿之常山送行一首</p><p>蒼隼卑飛亦將擊，素琴不擬貴高張。</p><p>勾稽俛首親朱墨，甘旨役心謀稻粱。</p><p>吏幹能稱追伯仲，朝端近例寘周行。</p><p>題名塔廟經坊市，俯瞷煙雲越澗岡。</p><p>相勉三餘牽著擬，助栽九畹待芬芳。</p><p>縶維騏驥初從軛，強勁蒹葭要飽霜。</p><p>縣小官閒無甚責，秩卑俸薄又何傷。</p><p>公田私畝工夫遍，世閥前修在激昂。</p><p>崔復初：生卒不詳，宋代詩人。</p><p>三衢道中</p><p>一客在他鄉，行程一月強。</p><p>雲寒山欲暗，日短道偏長。</p><p>楓葉嫣如醉，梅花謝亦香。</p><p>誰家砧杵急，回首感徵裳。</p><p>黃彥平：生卒不詳，字季岑，號次山，江西豐城人。北宋宣和二年 (1121)進士，宋代詩人。</p><p>感事寄懷王彥舟侍郎蘇景謨大夫四首</p><p>其一</p><p>藨袞年仍惡，耕桑命亦微。</p><p>原頭買茶去，江口換魚歸。</p><p>顧影行猶畏，全生計已非。</p><p>五陵遊陝客，裘馬本輕肥。</p><p>其二</p><p>絕壑慚懷寶，清時自貢珍。</p><p>光芒殷地發，斤斧響山臻。</p><p>經畫煩才吏，餘贏逮細民。</p><p>尚應來漢使，金碧儻能神。</p><p>其三</p><p>燕市人初去，遼城鶴共飛。</p><p>兵戈雖向息，閭井已雲非。</p><p>險阻千山路，艱難百口歸。</p><p>扶攜兼老幼，吾見亦依依。</p><p>其四</p><p>明月人千里，青陽歲又除。</p><p>曲江行有債，幸捨出無輿。</p><p>細寫蠅頭字，遙看雁足書。</p><p>長江不可歷，幽意若為攄。</p><p>按：王彥舟，即王渙之。</p><p>趙丞相黃岡獨往亭</p><p>土生涉道有深淺，時來行身隨近遠。</p><p>飛雲邂逅作霖雨，雨足雲歸自舒捲。</p><p>南陽躬耕心不悔，東山忽起顏猶腆。</p><p>威行巾幗喜折屐，得倍古人謀蓋鮮。</p><p>楊顒慟哭野王箏，歡息成言那及踐。</p><p>關中丞相富丘壑，掩鼻功名聊不免。</p><p>前年一戰靖江滸，今年再戰開淮甸。</p><p>心期綠野園林勝，夢想黃岡鬆檜晚。</p><p>淵明孤往欲問津，赤松從遊非從願。</p><p>憑虛或喜凌雲賦，還遊請續離騷傳。</p><p>按：趙丞相，即趙鼎，獨往亭在常山縣何家黃岡山。</p><p>林季仲：生卒不詳，字懿成，自號蘆山老人，浙江永嘉人，南宋官員、詩人，著有《竹軒雜著》。</p><p>題趙丞相獨往亭詩</p><p>海內英豪還有誰，寧容丘壑著皋夔。</p><p>欲知今日中興業，已定黃岡獨往時。</p><p>謝傅本無朱組願，留侯應念赤松期。</p><p>更須整頓乾坤了，我亦芒鞵隨所之。</p><p>按：趙丞相，即趙鼎，獨往亭在常山縣何家黃岡山。</p><p>張嵲（1096—1148）：字巨山，湖北襄樊人，宋代詩人，曾任衢州知州，著有《紫微集》。</p><p>寄題趙丞相獨往亭</p><p>留侯佐漢日，結志已離群。</p><p>唐樂閒退年，陟險勤邦君。</p><p>區中豈所慕，物外良作論。</p><p>上宰曩僑寓，新亭初目存。</p><p>緋懷杖策時，風衣自翻翻。</p><p>□□□□□，□□□□□。</p><p>竹密徑迷遠，孤遊遺世紛。</p><p>憩鬆玩碧草，臨流睇歸雲。</p><p>山晚落花積，溪深啼鳥喧。</p><p>攬物覺意適，依風嗟世屯。</p><p>雖安吳越勝，詎忘河洛尊。</p><p>畢輔中興業，終回西北轅。</p><p>扈蹕歸廟社，角巾反丘樊。</p><p>遊矚河華郊，往來鄠杜村。</p><p>規摹王粲宅，彷彿闢疆園。</p><p>斯亭回首地，應為閭里言。</p><p>按：趙丞相，即趙鼎，獨往亭在常山縣何家黃岡山。</p><p>魏矼（1097-1151）：字邦達，原籍安徽歷陽，南宋時遷居常山上埠，曾任常山知縣。</p><p>次韻贈了空</p><p>山河大地等微塵，豈向塵中認色身。</p><p>漚沒漚生俱是妄，花開花落幾經春。</p><p>鳴琴對客意何古，破衲矇頭樂最真。</p><p>平日遠公能貰酒，不妨去作社中人。</p><p>即景</p><p>落日溪橋少立時，溪雲歸盡月生遲。</p><p>溪聲漏洩春消息，借問溪翁卻不知。</p><p>閒居</p><p>一壑蕭然萬里間，此身落得似雲閒。</p><p>蹁躚野鶴身同逸，來往樵人語不關。</p><p>瑤草茂時春不斷，亂溪交處水潺湲。</p><p>偶懷知己攜琴去，十里松風未出山。</p><p>按：宋詩錄入的鄭魏珽題松風館與之雷同。據查證，鄭魏珽為衢州江山人，南宋嘉定七年（1214）進士，相比魏矼的北宋宣和三年（1121）進士晚了93年，而儻溪魏氏宗譜明確記載，該詩為“紹興庚午（1150）春仲，歷陽魏邦達書於常山鬆壑軒”，可見此詩應為魏矼所作無疑。</p><p>張浚（1097—1164）：字德遠，世稱紫巖先生，四川綿竹人，南宋名相、抗金名將，著有《紫巖易傳》。</p><p>和獨往亭</p><p>九州何日生煙塵，聊結新亭契我心。</p><p>只恐馬頭關隴去，卻辜風月伴高吟。</p><p>按：獨往亭在常山縣何家黃岡山，由趙鼎建。</p><p>劉才邵（？—1155）：字美中，吉州廬陵人，宋代官員，著有《檄溪居士集》。</p><p>送江虞仲</p><p>烜赫家聲四海聞，材猷超絕出凡倫。</p><p>清規映物無塵隔，實德臨民蒙惠均。</p><p>器遠自應當要路，政成還合覲嚴宸。</p><p>禁途虛位須賢俊，佇慶登崇寵渥新。</p><p>按：江虞仲，即江少虞，常山縣何家人。</p><p>胡銓（1102—1180）：字邦衡，號澹庵，江西青原人，南宋愛國名臣、文學家，與李綱、趙鼎、李光並稱“南宋四名臣”，著有《澹庵集》。</p><p>哭趙鼎</p><p>以身去國故求死，抗疏犯顏今獨難。</p><p>閣下特書三姓在，海南惟見兩翁還。</p><p>一坵孤冢寄瓊島，千古高名屹太山。</p><p>天地祗因慳一老，中原何日復三關？</p><p>過三衢呈劉共父</p><p>別離如許每引領，邂逅幾何還著鞭。</p><p>微服過宋我何敢，大國賜秦公不然。</p><p>衰鬢雕零已子後，高名崒嵂方丁年。</p><p>即看手握天下砥，山中宰相從雲眠。</p><p>王之望</p><p>王之望（1102—1170），字瞻叔，湖北谷城人，南宋著名詩人、書法名家，系魏矼之子魏欽弼的岳父，著有《漢濱集》。</p><p>《登第後投魏侍郎》</p><p>空山學仙子，舊識安期生。青霄許相接，凡骨難為輕。</p><p>一朝行業滿，九轉丹砂成。安期忽東來，從帝遊玉京。</p><p>下視一笑莞，依然有餘情。借我白雲車，導以虹蜺旌。</p><p>攝身出塵土，隨君凌紫清。機會倘一失，千載何由丁。</p><p>汪應辰（1118－1176）：初名洋，字聖錫，江西玉山人，南宋狀元，吏部尚書，系趙鼎學生，曾隱居黃岡山永年寺，後葬於常山球川，著有《文定集》。</p><p>題常山孔塢碧照閣</p><p>門前塵土暗衣冠，池館無多意已寬。</p><p>試問主人閒適味，冰蠶正自不知寒。</p><p>歸雲臺</p><p>浮雲本無心，人心逐雲去。</p><p>更作歸雲臺，雲歸竟何處？</p><p>送沖公謁六祖道場</p><p>直指嶺頭路，寧論幾日回。</p><p>尋春有消息，寄我一枝梅。</p><p>暮春</p><p>閉門聽風雨，不知門外春。</p><p>茲辰聊散步，霽色如相親。</p><p>日月不吾與，花柳隨時新。</p><p>悠悠竟何事，悚然懷故人。</p><p>壬辰立春</p><p>春雪正紛紛，荒山晝掩門。</p><p>羨君筋力健，策杖過前村。</p><p>蕨初生</p><p>一拳打破地皮穿，拿住春風不放拳。</p><p>直待子規啼夜月，放開青掌始朝天。</p><p>牽牛花</p><p>葉細枝柔獨立難，誰人抬起傍闌干。</p><p>一朝引上簷楹去，不許時人眼下看。</p><p>送陳德潤赴惠州</p><p>山行五日到崇安，欲往從之尚阻艱。</p><p>聞說惠州天樣遠，幾時音問落人間。</p><p>注：陳德潤，即陳伯玉，東魯人。</p><p>祭趙忠簡公文</p><p>維公兩登上宰，俱值阽危之時，一斥南荒，遂為生死之別，莫非命也，豈有他哉？事既定於蓋棺，恩特容於歸骨，僅脫鯨波之險，獲至於斯，孰為馬鬣之封，未知所向。昔任昉無漬酒之彥，而劉峻廣絕交之書，吁嗟，此風何獨今日。念嘗遊於幕府，忍自比於路人。奠以告哀，言不盡意。</p><p>密閣學士、權吏部侍郎魏公墓誌銘</p><p>唐有賢相，遺愛遺直；公雖遠矣，實有其德；其在朝也，身任言責；獻可替否，不遺餘力；其為郡守，洞然黑白；強豪退聽，鰥寡存恤；諸有不合，退而家食；其退固宜，胡壽之嗇；惟其不朽，追配僑肸；公家歷陽，來自陸澤；今茲三衢，愈遠鄉邑；簪纓之傳，非有南北；子子孫孫，其永無斁。</p><p>韓元吉 (1118—1187)，字無咎，號南澗，河南開封人，南宋官員，著有《南澗甲乙稿》《南澗詩餘》。</p><p>同翁子功之平江午憩涵山淨慈寺</p><p>蘋花吹盡藕花香，日落風生水面涼。</p><p>淨洗扁舟載明月，共君長嘯飲湖光。</p><p>按：翁子功，即翁蒙之，曾任常山尉，常山人將其與趙鼎、範沖、魏矼合稱“四賢”。</p><p>翁蒙之 (1123—1174)，字子功，福建崇安人，曾任常山尉，為人正直，義救過趙鼎後代，人們將其與趙鼎、範沖、魏矼一同列為“四賢”。</p><p>華勝寺題壁</p><p>高閣登臨佛國春，逍遙聊復話前因。</p><p>老來白業漸欲近，興到青山相與新。</p><p>擾擾簿書拋舊夢，迢迢鐘磬著閒身。</p><p>笑他車馬臨官道，不及朝耕暮讀人。</p><p>陸游（1125—1210）：字務觀，號放翁，浙江紹興人，南宋文學家、史學家、愛國詩人，著有《劍南詩稿》《渭南文集》。</p><p>晚過招賢渡</p><p>老馬骨巉然，虺尵不受鞭。</p><p>行人爭晚渡，歸鳥破秋煙。</p><p>湖海淒涼地，風霜搖落天。</p><p>吾生半行路，搔首送流年。</p><p>按：招賢渡，在常山縣招賢。</p><p>楊萬里（1127—1206）：字廷秀，號誠齋，江西吉水人，南宋文學家、愛國詩人，與陸游、尤袤、范成大並稱“南宋四大家”，著有《誠齋集》。</p><p>招賢渡四首</p><p>其一</p><p>歸舟曾被此灘留，說著招賢夢亦愁。</p><p>五月雪飛人不信，一來灘下看濤頭。</p><p>其二</p><p>一江故作兩江分，立殺呼船隔岸人。</p><p>柳上青蟲寧許劣，垂絲到地卻回身。</p><p>其三</p><p>倦遊客子日無聊，不是江山景不饒。</p><p>危岸崩沙新改路，斷渠橫石自成橋。</p><p>其四</p><p>岸上行人莫嘆勞，長年三老正呼號。</p><p>也知灘惡船難上，仰踏桅竿臥著篙。</p><p>按：招賢渡，在常山縣招賢。</p><p>過招賢渡</p><p>歸船舊掠招賢渡，惡灘橫將船閣住。</p><p>風吹日炙衣滿沙，嫗牽兒啼投店家。</p><p>一生憎殺招賢柳，一生愛殺招賢酒。</p><p>柳曾為我礙歸舟，酒曾為我消詩愁。</p><p>宿徐元達小樓</p><p>樓迥眠曾著，秋寒夜更加。</p><p>市聲先曉動，窗月傍人斜。</p><p>役役名和利，憧憧馬又車。</p><p>如何泉石耳，禁得許喧譁。</p><p>按：一說徐元達小樓系在常山。</p><p>宿查瀨</p><p>寒流一帶檻前橫，落日諸峰霞外明。</p><p>水斷新洲添五里，客尋舊路卻重行。</p><p>江車自轉非人踏，沙碓常舂徹夜鳴。</p><p>疇昔稚桑今禿樹，如何白髮不教生。</p><p>按：查瀨，即今常山縣紫港街道渣瀨灣，附近有灘。</p><p>過查瀨</p><p>眼底常山一武中，上灘更得半帆風。</p><p>青天以水為銅鏡，白鷺前身是釣翁。</p><p>舊日岸頭渾改盡，數尖山觜忽攙空。</p><p>老夫只費五六日，行盡浙山西復東。</p><p>明發三衢三首</p><p>其一</p><p>拔盡新秧插盡田，出城一眼翠無邊。</p><p>不關雨水愁行客，政是年年雨水天。</p><p>其二</p><p>衝風破雨正愁人，愁得心情沒半分。</p><p>何處吹來好消息，諸風放散夜來雲。</p><p>其三</p><p>雲欲開時又不開，問天覓陣好風吹。</p><p>雨無多落泥偏滑，溪不勝深岸故頹。</p><p>題汪聖錫墳庵真如軒在玉山常山之間</p><p>東吳南垂楚北際，中央不合大如礪。</p><p>百灘千嶂自一川，清空不是人間世。</p><p>玉山先生攜老禪，把茅結庵開小軒。</p><p>身前身後來醉眠，一醉不醒三千年。</p><p>先生杖屨半宇宙，每到此軒去還又。</p><p>為憐雪立孤竹君，月骨風箸如許瘦。</p><p>向來種筍今排天，先生手痕故依然。</p><p>騎龍帝旁為飛仙，玉棺寂寞空寒煙。</p><p>蔣蓮店有書柳子厚寄吳武陵琴詩三讀敬哦五言</p><p>秋晴得涼行，壁閱遇佳讀。</p><p>巳咽猶餘滋，將燼忽剩馥。</p><p>語妙古未多，聽難今良獨。</p><p>追誦惜去眼，信步遑擬足。</p><p>驚心一鳥鳴，隔溪兩峰綠。</p><p>按：蔣蓮店即為今金川蔣連鋪</p><p>栟楮江濱，芙蓉一株發紅白二色，走筆記之二首</p><p>其一</p><p>芙蓉照水弄嬌斜，白白紅紅各一家。</p><p>近日司花出新巧，一枝能著兩般花。</p><p>其二</p><p>司花手法我能知，說破當知未大奇。</p><p>亂剪素羅裝一樹，略將數朵蘸燕支。</p><p>入常山界二首</p><p>其一</p><p>昨日愁霖今喜晴，好山夾路玉亭亭。</p><p>一峰忽被雲偷去，留得崢嶸半截青。</p><p>其二</p><p>老隨千騎赴毗陵，騎吏朝來有喜聲。</p><p>未到常山三十里，此身已在浙中行。</p><p>小憩栟楮</p><p>箏輿放下倦騰騰，睡倚胡床撼不應。</p><p>櫸柳細花吹面落，誤揮團扇撲飛蠅。</p><p>過上湖嶺，望招賢江南北山四首</p><p>其一</p><p>嶺下看山似伏濤，見人上嶺旋爭豪。</p><p>一登一陟一回顧，我腳高時他更高。</p><p>其二</p><p>遠山高絕近山低，未必低山肯下伊。</p><p>定是遠山矜狡獪，跳青湧碧角幽奇。</p><p>其三</p><p>一水橫拖兩岸峰，千痕萬折碧重重。</p><p>誰言老子經行處，身在江山障子中。</p><p>其四</p><p>曉日秋山破格奇，青紅明來舞清漪。</p><p>畫工著色饒渠巧，便有此容無此姿。</p><p>三衢登舟午睡</p><p>午思昏昏不肯醒，倦投竹枕睡難成。</p><p>曉然有夢疑非夢，聽得人聲及水聲。</p><p>上元夜</p><p>注：上元夜，裡俗粉米為繭絲，書古語置其中，以佔一歲之福禍，謂之繭卜。</p><p>去年上元客三衢，衝雨看燈強作娛。</p><p>今年上元家裡住，村落無燈惟有雨。</p><p>隔溪業祠稍蕭鼓，不知還有遊人否？</p><p>兒女炊玉作繭絲，中藏吉語默有祈。</p><p>小兒祝身取官早，小女只求蠶事好。</p><p>先生平生笑兒痴，逢場亦復作見嬉。</p><p>不願著腳金畢殿，不願增巢上林苑。</p><p>只哦少陵七字詩，但得長年飽吃飯。</p><p>心知繭卜未必然，醉中得卜喜欲癲。</p><p>四月一日三衢阻雨二首</p><p>其一</p><p>無朝無夕雨翻盆，村北村南水接天。</p><p>斷卻市橋君莫笑，前頭野渡更無船。</p><p>其二</p><p>小詩苦雨當雲箋，寄似南風一問天。</p><p>漏得銀河干見底，卻將什麼作豐年。</p><p>衢州近城果園</p><p>未到衢州五里時，果林一望蔽江湄。</p><p>黃柑綠橘深紅柿，樹樹無風縋脫枝。</p><p>晨炊江山縣驛</p><p>聞道常山水壯哉，問途何惜小紆迴。</p><p>平生不到江山縣，臨老須教作一來。</p><p>題汪季路太丞魏野草堂圖二首</p><p>其一</p><p>汾陰西祀告昇平，四海無波鏡樣清。</p><p>乞與幽人好風月，萬山裡許聽泉聲。</p><p>其二</p><p>奉常夫子半錢無，不問田園況室廬。</p><p>聞道買來新宅子，借看卻是草堂圖。</p><p>按：汪季路，為汪應辰次子，官到南宋吏部尚書。</p><p>題汪季路所藏李伯時飛騎斫鬃射楊枝及繡毬圖二首</p><p>其一</p><p>虎夫馳射殿西偏，一箭穿毬不再彎。</p><p>飛騎新圖天上本，龍眠偷得到人間。</p><p>其二</p><p>君王將幸寶津園，刷洗天駒尚未乾。</p><p>禁地何緣有闌入，考官應奉得來看。</p></div><div class="post-meta meta-tags"><ul class=clearfix><li><a>常山</a></li><li><a>江宋</a></li><li><a>詩之河</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/184283ec.html alt=常山江宋詩之河：常山宋詩集錦之三 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RKfTsmPFo496X style=border-radius:25px></a>
<a href=../../tw/%E7%A7%91%E5%AD%B8/184283ec.html title=常山江宋詩之河：常山宋詩集錦之三>常山江宋詩之河：常山宋詩集錦之三</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>