<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>譯言||嚴復： 天演論 • 譯例言 | 极客快訊</title><meta property="og:title" content="譯言||嚴復： 天演論 • 譯例言 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p9.pstatp.com/large/pgc-image/RN7Iuap7QDwdPZ"><link rel=alternate hreflang=x-default href=https://geekbank.cf/tw/%e9%81%8a%e6%88%b2/7abf7bf.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/7abf7bf.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/7abf7bf.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/7abf7bf.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/7abf7bf.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/7abf7bf.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/7abf7bf.html><link rel=canonical href=https://geekbank.cf/tw/%e9%81%8a%e6%88%b2/7abf7bf.html><meta property="article:published_time" content="2020-10-29T20:48:21+08:00"><meta property="article:modified_time" content="2020-10-29T20:48:21+08:00"><meta name=Keywords content><meta name=description content="譯言||嚴復： 天演論 • 譯例言"><meta name=author content="极客快訊"><meta property="og:url" content="/tw/%E9%81%8A%E6%88%B2/7abf7bf.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>譯言||嚴復： 天演論 • 譯例言</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p>本文轉自：中華好學者</p><img alt="譯言||嚴復： 天演論 • 譯例言" onerror=errorimg.call(this); src=http://p9.pstatp.com/large/pgc-image/RN7Iuap7QDwdPZ><p><strong>嚴復</strong>（1854.1.8—1921.10.27），原名宗光，字又陵，後改名復，字幾道，漢族，福建侯官縣人，近代著名的翻譯家、教育家。先後畢業於福建船政學堂和英國皇家海軍學院，曾擔任過京師大學堂譯局總辦、上海復旦公學校長、安慶高等師範學堂校長，清朝學部名辭館總編輯。在李鴻 章創辦的北洋水師學堂任教期間，培養了中國近代第一批海軍人才，並翻譯了《天演論》、創辦了《國聞報》，系統地介紹西方民主和科學，宣傳維新變法思想，將西方的社會 學、政治學、政治經濟學、哲學和自然科學介紹到中國，提出的“信、達、雅”的翻譯標準，對後世的翻譯工作產生了深遠影響，是清末極具影響的資產階級啟蒙思想家，翻譯家和教育家，是中國近代 史上向西方國家尋找真理的“先進的中國人”之一。</p><img alt="譯言||嚴復： 天演論 • 譯例言" onerror=errorimg.call(this); src=http://p1.pstatp.com/large/pgc-image/RN7Iub36j4srFa><p><strong>譯例言</strong></p><p><strong>一、譯事三難：信、達、雅。</strong>求其信已大難矣，顧信矣不達，雖譯猶不譯也，則達尚焉。海通已來，象寄之才，隨地多有，而任取一書，責其能與於斯二者則已寡矣。其故在淺嘗，一也；偏至，二也；辨之者少，三也。今是書所言，本五十年來西人新得之學，又為作者晚出之書。譯文取明深義，故詞句之間，時有所傎到附益，不斤斤於字比句次，而意義則不倍本文。題曰達恉，不雲筆譯，取便發揮，實非正法。什法師有云：“學我者病。”來者方多，幸勿以是書為口實也。</p><p><strong>一、西文句中名物字，多隨舉隨釋，如中文之旁支，後乃遙接前文，足意成句。</strong>故西文句法，少者二三字，多者數十百言。假令仿此為譯，則恐必不可通，而刪削取徑，又恐意義有漏。此在譯者將全文神理，融會於心，則下筆抒詞，自然互備。至原文詞理本深，難於共喻，則當前後引襯，以顯其意。凡此經營，皆以為達，為達即所以為信也。</p><p><strong>一、《易》曰：“修辭立誠。”子曰：“辭達而已。”又曰：“言之無文，行之不遠。”</strong>三曰乃文章正軌，亦即為譯事楷模。故信達而外，求其爾雅，此不僅期以行遠已耳。實則精理微言，用漢以前字法、句法，則為達易；用近世利俗文字，則求達難。往往抑義就詞，毫釐千里。審擇於斯二者之間，夫固有所不得已也，豈釣奇哉!不佞此譯，頗貽艱深文陋之譏，實則刻意求顯，不過如是。又原書論說，多本名數格致，及一切疇人之學，倘於之數者向未問津，雖作者同國之人，言語相通，仍多未喻，矧夫出以重譯也耶!</p><p><strong>一、新理踵出，名目紛繁，索之中文，渺不可得，即有牽合，終嫌參差，譯者遇此，獨有自具衡量，即義定名。</strong>顧其事有甚難者，即如此書上卷《導言》十餘篇，乃因正論理深，先敷淺說。僕始翻“卮言”，而錢唐夏穗卿曾佑，病其濫惡，謂內典原有此種，可名“懸談”。及桐城吳丈摯父汝綸見之，又謂卮言既成濫詞，懸談亦沿釋氏，均非能自樹立者所為，不如用諸子舊例，隨篇標目為佳。穗卿又謂如此則篇自為文，於原書建立一本之義稍晦。而懸談、懸疏諸名，懸者玄也，乃會撮精旨之言，與此不合，必不可用。於是乃依其原目，質譯導言，而分注吳之篇目於下，取便閱者。此以見定名之難，雖欲避生吞活剝之誚，有不可得者矣。他如物競、天擇、儲能、效實諸名，皆由我始。一名之立，旬月踟躕。我罪我知，是存明哲。</p><p><strong>一、原書多論希臘以來學派，凡所標舉，皆當時名碩。</strong>流風緒論，泰西二千年之人心民智系焉，講西學者所不可不知也。茲於篇末，略載諸公生世事業，粗備學者知人論世之資。</p><p><strong>一、窮理與從政相同，皆貴集思廣益。</strong>今遇原文所論，與他書有異同者，輒就譾陋所知，列入後案，以資參考。間亦附以己見，取《詩》稱嚶求，《易》言麗澤之義。是非然否，以俟公論，不敢固也。如日標高揭己，則失不佞懷鉛握槧，辛苦迻譯之本心矣。</p><p><strong>一、是編之譯，本以理學西書，翻轉不易，固取此書，日與同學諸子相課。</strong>迨書成，吳丈摯甫見而好之，斧落徽〔徵〕引，匡益實多。顧惟探賾叩寂之學，非當務之所亟，不願問世也。而稿經新會梁任公、沔陽盧木齋諸君借鈔，皆勸早日付梓，木齋郵示介弟慎之於鄂，亦謂宜公海內，遂災棗梨，猶非不佞意也。刻訖寄津覆斠，乃為發例言，並識緣起如是雲。光緒二十四年歲在戊戌四月二十二日 嚴復識於天津尊疑學塾。</p></div><div class="post-meta meta-tags"><ul class=clearfix><li><a>例言</a></li><li><a>天演</a></li><li><a>譯言</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/3e9b1934.html alt="14把牌的靈魂博弈：奚美娟 關棟天演繹話劇《洋麻將》" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/RWqTlZu7eeTKd9 style=border-radius:25px></a>
<a href=../../tw/%E7%A7%91%E5%AD%B8/3e9b1934.html title="14把牌的靈魂博弈：奚美娟 關棟天演繹話劇《洋麻將》">14把牌的靈魂博弈：奚美娟 關棟天演繹話劇《洋麻將》</a></li><hr><li><a href=../../tw/%E7%A7%91%E6%8A%80/3f19122.html alt=譯言｜機器翻譯“胡說”系列｜之二 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RIxttW1IpIkrO7 style=border-radius:25px></a>
<a href=../../tw/%E7%A7%91%E6%8A%80/3f19122.html title=譯言｜機器翻譯“胡說”系列｜之二>譯言｜機器翻譯“胡說”系列｜之二</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>