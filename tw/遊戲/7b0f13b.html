<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>馮夢龍《古今譚概》原文·第十六部鷙忍部賞析 | 极客快訊</title><meta property="og:title" content="馮夢龍《古今譚概》原文·第十六部鷙忍部賞析 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/8a3209152f6648b8ad2d9ac952c15213"><link rel=alternate hreflang=x-default href=https://geekbank.cf/tw/%e9%81%8a%e6%88%b2/7b0f13b.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/7b0f13b.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/7b0f13b.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/7b0f13b.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/7b0f13b.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/7b0f13b.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/7b0f13b.html><link rel=canonical href=https://geekbank.cf/tw/%e9%81%8a%e6%88%b2/7b0f13b.html><meta property="article:published_time" content="2020-10-29T20:47:12+08:00"><meta property="article:modified_time" content="2020-10-29T20:47:12+08:00"><meta name=Keywords content><meta name=description content="馮夢龍《古今譚概》原文·第十六部鷙忍部賞析"><meta name=author content="极客快訊"><meta property="og:url" content="/tw/%E9%81%8A%E6%88%B2/7b0f13b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>馮夢龍《古今譚概》原文·第十六部鷙忍部賞析</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><br></p><div class=pgc-img><img alt=馮夢龍《古今譚概》原文·第十六部鷙忍部賞析 onerror=errorimg.call(this); src=http://p1.pstatp.com/large/pgc-image/8a3209152f6648b8ad2d9ac952c15213><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><div class=pgc-img><img alt=馮夢龍《古今譚概》原文·第十六部鷙忍部賞析 onerror=errorimg.call(this); src=http://p3.pstatp.com/large/pgc-image/1f842577233140518a950a62cf0272c7><div class=pgc-img-handler><div class="pgc-img-button editorImage fix-ios"><section></section></div><div class="pgc-img-button setImageCover fix-ios"><section></section></div><div class="pgc-img-button deleteImage fix-ios"><section></section></div></div><div class="pgc-img-border pgc-img-border-ios"></div></div><p><br></p><h1>鷙忍部第十六</h1><p><br></p><p>子猶曰：人有恆言，曰“貪酷”。貪猶有為為之也，酷何利焉？其性乎！其性乎！非獨忍人，亦自忍也！嘗聞嘉靖間，一勳戚子好殺豬，日市數百豬，使屠者臨池宰割，因而觀之，以為笑樂。又吾裡中一童子，見狗屠縛狗，方舉棍，急探袖中錢贈之，曰：“以此為酒資，須讓此一棍與我打。”自非性與人殊，奚其然？集《鷙忍》第十六。</p><p>以人命戲</p><p>《漢書》：江都王建專為淫虐。遊章臺宮，令四女子乘小船，建以足蹈覆其船，四人皆溺，二人死。後遊雷波，天大風，建使郎二人乘小船入波中，一船覆，兩郎溺，攀船，乍見乍沒。建臨觀大笑，令勿救。宮人姬八子姬妾官名。有過，輒令裸立擊鼓，或置樹上，久者三十日，乃得衣。或縱狼令齧殺之，建觀而大笑。又欲令人與禽獸交而生子，強令宮人裸而四據，與羝羊及狗交。</p><p>北齊文宣淫暴，楊愔雖宰輔，每使進廁籌。又嘗置愔棺中，載以輀車，幾下釘者數四。每視朝，群臣多無故行誅。乃簡取罪人隨駕，號為“供御囚”。手自刃殺，持以為戲。</p><p>時有都督戰傷，其什長路暉禮不能救、帝命刳其五臟，使九人分食之，肉及穢惡皆盡。</p><p>齊主問南陽王綽：“在州何事最樂？”對曰：“多聚蠍於皿器，置狙其中，觀之極樂。”帝即命索蠍一斗，置浴斛。使人裸臥斛中，呼號宛轉，帝與綽喜噱不已。因讓綽曰：“如此樂事，何不馳驛奏聞？”</p><p>唐成王千里使嶺南，取大蛇長八九尺，以繩縛口，橫於門限之下。州縣參謁，呼令入門。忽踏蛇，驚惶僵仆，被蛇繞數匝。良久解之，以為戲笑。又取龜及鱉，令人脫衣，縱龜等齧其體，終不肯放，死而後已。其人痛號欲絕。王與姬妾共看，以為玩樂。然後以竹刺魚鱉口，或用艾炙背，乃得放。人被驚者，皆失魂，至死不平復矣。</p><p>水獄</p><p>漢主龑聚毒蛇水中，以罪人投，謂之“水獄”。</p><p>剖視腸腹</p><p>閩主曦謂學士周維嶽曰：“嶽身甚小，何飲酒之多？”左右曰：“酒有別腸，不必長大。”曦欣然命捽維嶽下殿，欲剖視其酒腸。或曰：“殺嶽，無能侍陛下劇飲者。”乃舍之。</p><p>宋後廢帝好殺。遊擊將軍孫超有蒜氣，剖腹視之。</p><p>佳射的</p><p>齊高帝為宋中領軍。蒼梧直入府，時暑熱，帝袒裼。蒼梧畫帝腹為射的，自射之。王天恩曰：“領軍腹大，是佳射的。一箭便死，後無復射，不如以雹箭射之。”</p><p>針</p><p>《典論》：劉表設大針於杖端。客有被酒，劖之，以驗醉醒。《晉史》：武帝太子惡舍人杜錫亮直，置針於錫坐氈中，刺之流血。俗雲“如坐鍼氈”本此。</p><p>吞鱔</p><p>樑邵陵王綸為南徐州刺史。嘗微服遊市裡，問賣鱔者曰：“刺史何如？”答言“躁虐”。綸怒，令吞鱔以死。</p><p>試荊</p><p>隋燕榮為幽州總管。道次，見叢荊堪為笞箠，取以試人。人自陳無罪。榮曰：“後有罪當免。”及後犯細過，將撾之。人曰：“前許見宥。”榮曰：“無過尚爾，況有過乎？搒捶如初。</p><p>食鱉杖左右</p><p>隋崔弘度為太僕卿，嘗戒左右曰：“無得誑我！”後因食鱉，問侍者曰：“美乎？”曰：“美。”弘度曰：“汝不食，安知其美？”皆杖焉。長安語曰：“寧食三鬥醋，不見崔弘度。”</p><p>弔民伐罪</p><p>周瀛洲刺史獨孤莊酷虐。有賊問不承，莊引前曰：“若健兒也！能吐，且釋汝。”賊並吐之。有頃，莊曰：“將我作具來！”乃一鐵鉤，長尺餘，甚利，以繩掛於樹間，謂賊曰：“汝不聞‘健兒鉤下死’？”令以胲鉤之，遣壯士掣其繩，則鉤出於腦矣。謂司法曰：“此法何如？”答曰：“‘弔民伐罪’，深得其宜！”莊大笑。</p><p>周興</p><p>周興性酷，每法外立刑，人號“牛頭阿婆”。百姓怨謗。興乃榜門判曰：“被告之人，問皆稱枉；斬決之後，鹹息無言。”</p><p>周興有罪，詔來俊臣鞫之。俊臣方與興對食，謂興曰：“囚多不承，奈何？”興曰：“此易耳。內囚大甕中，熾炭周之，何事不承！”俊臣命取甕熾炭，徐起揖興曰：“有內狀推兄，請入甕！”《南部新書》雲：江融為左史，後羅織受誅，其屍起而復坐者三，雖斷其頭，似怒不息。無何，周興敗。</p><p>陳錫玄曰：薛文傑為閩王鏻造檻車，謂古制疏闊，乃更其制：令上下通，中以鐵芒內向，動輒觸之。文傑首被其毒。文傑嘗誣殺吳英，後因英軍士憤怒，即以檻車送之。盧多遜之貶朱崖也，李符白趙普，請改竄春州，普不答。及符被貶，竟得春州，不浹旬死。語曰：“張機者中於機，設檻者中於檻。”作法之弊，豈獨一商君知悔耶？</p><p>肉雷</p><p>來紹天稟鷙忍。嘗宰郃陽，創鐵繩千條，或有問不承，則急縛之，仍以其半搥手，往往委頓。每虐威一奮，百囚俱斷，轟響震驚，時號為“肉雷”。</p><p>來紹乃唐酷吏來俊臣之裔孫，誰謂善惡無種？</p><p>肉鼓吹</p><p>李匡達性忍，一日不斷刑，則慘然不樂。嘗聞捶楚之聲，曰：“此一部肉鼓吹也！”</p><p>發墓瀝血</p><p>樑豫章王悰，母吳淑媛先侍齊東昏，及幸於武帝，七月而生悰。悰年十四五，頻夢一少年肥壯，自挈其首對悰。淑媛詢夢中形色，頗似東昏，為言其故。悰乃私發東昏墓，出其骨，瀝血試之，骨滲，有徵矣。在西州生次男，月餘，潛殺之。既瘞，夜遣人發取其骨，又試之。</p><p>殺婢妾</p><p>石太尉崇，每邀宴集，令美人進酒。客飲不盡，使黃門斬美人。王丞相與大將軍嘗共訪崇。丞相素不能飲，輒自勉強，至於沉醉，至大將軍，故不飲，以觀其氣色。已斬三人，丞相勸敦使盡。敦曰：“彼自殺人，於我何與！”</p><p>惡人遇惡人，只是婢妾晦氣。覺呂太后筵席殊散淡。</p><p>《詩話》：杜大中自行伍為將，與物無情，西人呼為“杜大蟲”。雖妻有過，以公杖杖之。有愛妾，才色俱絕，大中箋表皆出其手。嘗作一《臨江仙》詞，有“彩鳳隨鴉”之句。一日大中見之，怒曰：“鴉且打鳳！”掌其面，折項而斃。</p><p>彩鳳隨鴉，鴉榮多矣，不識何以反怒？</p><p>一瓜殺三妾</p><p>曹操宴諸官於水閣。時盛夏，酒半酣，喚侍妾用玉盤進瓜。妾捧盤低頭以進。操問：“瓜熟否？”對曰：“極熟。”操怒斬之。坐客莫敢問故。操更呼別妾進瓜。群妾皆驚，內一妾聰敏，遂整容而前。操問如初，對曰：“不生。”操怒，復斬之，再呼進瓜，無敢前者。一妾名蘭香，操所深暱，眾妾皆遜之。香乃擎盤齊眉而進。操問曰：“瓜味如何？”曰：“甚甜。”操大呼：“速斬之！”坐客皆拜伏請罪。操曰：“公安坐，聽訴其罪。前二妾吾斬之者，久在承應，豈不知進瓜必須齊眉而捧盤耶？及答吾問，皆開口字。斬其愚也！蘭香來未久，極聰慧，高捧其盤，是矣，復對以合口字，足知吾心。吾用兵之人，斬之以絕其患！”見《花木考》。</p><p>凶僧</p><p>僧慧林談經吳門。村中有孀婦，素佞佛，制禪履饋之。僧疑婦悅己，夜持刀逾垣而入，直逼婦榻。婦不從，斬婦頭，及其一婢，復逾垣而去。適婦死之前一日，有族伯索逋稅，與婦閧。鄰疑伯之殺婦也，訟於太倉丞陸楷。陸訊之急，遂誣服。索其首不得，苛掠不已。伯之女方十四，痛父甚，乃自經，囑父斷己首代之。時婦己死月餘，女首淋漓若生。陸訊其故。伯不得已，以實對。陸心悸，遂發病，夢有神告曰：“古剎慧林。”以其名訪之，果談經僧也，已逃矣。遣捕密偵，獲於鎮江，自雲：“已殺女子五十輩矣。”搜其囊，得婦首，漆而與俱，每興至，則熟視。其淫暴如此。</p><p>苻生</p><p>前秦苻生字長生，鍵之第三子。無一目。七歲時，祖洪戲之，謂侍者曰：“吾聞瞎兒一淚，信乎？”侍者曰：“然。”生怒，引佩刀自刺出血，曰：“此亦一淚也。”洪大驚，鞭之。生曰：“性耐刀槊，不堪鞭捶！”後即位，凶暴。時虎狼為虐，不食六畜，專務食人。群臣請禳之。生曰：“野獸飢則食人，飽自當止，何禳之有？”</p><p>食人</p><p>朱粲有眾二十八萬，剽掠漢淮間。軍中乏食，教士卒烹婦人嬰兒啖之，曰：“肉之美者，無過於人。但使他國有人，何憂於餒？”置揭磨寨，以人為糧。及降唐，段確乘醉侮粲曰：“聞卿好啖人，人作何味？”粲曰：“啖醉人正如糟彘肉耳！”遂殺確，烹食之。</p><p>唐張茂昭為節鎮，頻吃人肉。及除統軍到京，班中問曰：“聞尚書在鎮，好食人肉，虛實？”茂昭笑曰：“人肉腥而且【月忍】，爭堪吃！”</p><p>靖康丙午歲，金狄亂華。六七年間，山東、京西、淮南等路，荊榛千里，米鬥至數千錢，且不可得。盜賊官兵以至民居，更互相食。人肉之價，賤於犬豕，肥壯者一枚不過十五錢。全軀暴以為臘。登州範溫率忠義之人，汛海到錢塘，有持至行在充食。老瘦男子謂之“饒把火”，婦人少艾者名之為“美羊”，小兒呼為“和骨爛”，又通目為“兩腳羊”。</p><p>兵荒之慘，即此三條已不忍道。彼無識狂生，少不得志，輒拍幾思亂，何哉！</p><p>食人膽</p><p>五代趙思綰反。嘗言“食人膽至千，剛勇無敵”，每殺人，輒取膽以酒吞之。後為郭從義所擒。</p><p>生食人耳</p><p>宋王彥升俘獲胡人，置酒宴飲，以手裂其耳，咀嚼久之，徐引卮酒。俘者流血被面，痛楚叫號，彥升談笑自如。</p><p>勇士相啖</p><p>《呂氏春秋》：齊勇者，一居東郭，一居西郭。途遇而飲，索肉不得，乃笑曰：“子，肉也，我，肉也。何別求肉為？”因抽刀割肉，相贈啖之，肉盡而死。</p><p>汲桑</p><p>汲桑盛暑中睡，重裘累茵，使十餘人扇。不得涼，斬扇者。軍中謠曰：“奴為將軍何可羞，六月重茵被狐裘，不識寒暑斷人頭。”</p><p>高昂</p><p>高昂與鄭嚴祖握槊。劉貴召嚴祖，昂不時遣，枷其使。使曰：“枷時易，脫時難！”昂即以刀就枷刎之，曰：“何難之有？”貴不敢校。</p><p>李凝道以下卞急</p><p>唐龍遊令李凝道褊性。姊男才七歲，故惱之，即往逐。不遂，以餅誘得之，咬其胸背流血。</p><p>皇甫湜</p><p>皇甫湜嘗命其子鬆錄詩數首，一字小誤，詬詈且躍，手杖不及，則齧腕血流。嘗為蜂螫手指，乃大躁。散錢與裡中兒及奴輩，箕斂蜂窠，山聚於庭，命槌碎絞汁，以酬其痛。</p><p>穆寧</p><p>唐穆寧為刺史。其子已為尚書、給事，皆分值供饌，少不如意，必遭笞杖。一日，給事當值，出新意，以熊白、鹿脯合而滋之，其美異常。寧食之致飽。諸子鹹羨，以為行有重賞。及食飽，仍杖之，曰：“如此佳味，何進之晚？”</p><p>石虎</p><p>石虎命太子邃總百揆。邃以事為可呈，呈之。虎恚曰：“此小事，何足呈？”時有所不聞，虎復恚曰：“何以不呈？”誚責笞箠，月至再三，邃甚恨，遂謀逆。</p><p>王述</p><p>王藍田述，性急。嘗食雞子，以筯刺之不得，便大怒，舉以擲地。雞子於地圓轉未止，仍下地以履齒碾之。又不得，嗔甚，復於地取納口中，齧破，即吐之。</p><p>王思</p><p>魏王思為司農，性急。嘗書，蠅集筆端，驅去復來再三。思自起拔劍逐蠅，不得，取筆擲地踏壞之。</p><p>陳都憲事</p><p>都御史陳智，性剛而躁，撻左右人無虛日。洗面時用七人，二人攬衣，二人揭衣領，一人捧盤，一人捧漱水碗，一人執牙梳。稍不如意，便打一掌。至洗畢，鮮有不被其掌者。方靜坐，若左右行過，履有聲者，即撻之。有相知勸以寬緩。乃置一木簡，刻“戒暴怒”三字於上以示儆。及有忤之者，輒舉木簡，撻之無數。</p><p>陳都憲嘗坐堂，偶有蠅拂其面，即怒叱從者擒拿。從者紛然，東奔西突，為逐捕狀。少頃，俟其怒解，察問：“拿何人？”乃叱之曰：“是蠅！”又嘗岸帽，取銀簪剔指甲，失墜於地。怒而起坐，自拾簪觸地磚數次，方已。</p><p>豐南隅事</p><p>鄞縣豐南隅坊，以建言有直聲，居鄉性最暴。朋友稍拂意，即命幹人酖殺之。其人應命，必陰以告友。友即偽為中毒仆地。坊見之，必大笑，盡訴其胸中之怒。良久，命舁出。次日，此友復來。駭問所以不死狀，佯應曰：“家中急救得解。”坊即與歡好如初，亦不追詰。雖至厚之交，一歲必三、四酖焉。</p><p>豐禮部嘗要沈明臣結忘年交。歲餘，人或惡之曰：“是嘗笑公文者。”即大怒，設醮詛之上帝，凡三等，雲：“在世者宜速捕之；死者下無間地獄，勿令得人身。”一等皆公卿大夫與有睚眥者，二等文士布衣，沈為首；三等則鼠、蠅、蚤、蝨、蟻也。</p><p>斬石人罵伍胥</p><p>劉子光出征，道暍無水。山南見一石人，問：“何處有水？”石人不答，拔劍斬之，須臾水出。</p><p>吳郡王閎渡錢塘江，遭風，船欲覆。閎拔劍砍水，痛罵伍胥。風稍緩，獲濟。</p><p>王君廓以下忿嫉</p><p>王君廓往擊竇建德。將出戰，李靖遏之。君廓發憤大呼，目及鼻、耳一時流血。</p><p>又是一位藺相如。</p><p>郭崇韜</p><p>郭崇韜素疾宦者，謂魏王繼岌曰：“大王他日得天下，騬馬亦不可乘之。</p><p>投溷</p><p>李賀有表兄，與賀有筆硯之舊。恨賀傲忽，賀死，復紿取其稿，盡投溷中。</p><p>碎碑</p><p>乾符中，顏摽典鄱陽郡鞠場，公宇初構，請姚巖傑紀其事。文成，粲然千餘言。摽欲刪去二字，巖傑不從。摽怒，時已刊石，命碎其碑。</p><p>範廷召</p><p>宋範廷召惡飛鳥，見必射之。所居處，鳥必絕種。又最惡驢鳴，聞之輒為擊殺。</p><p>獨步來</p><p>樑安成王蕭佽，博雅擅文章。吏部尚書柳信言差堪擬敵。一日聞佽卒，賓從往候信言。信言乃屈一腳跳出，連稱曰：“獨步來！獨步來！”眾賓舞蹈為賀。</p><p>忿撤樂</p><p>乾通中，眾客赴郡宴。妓樂甚盛。一少年勇於見色。甫就席，一客以有服辭，固請撤樂。少年忿然責之曰：“敗一席之歡者，爾也！真所謂‘不自損滅，禍延過客’者耶？”賓主鬨堂。</p><p>截腸塞創以下神勇</p><p>北齊彭樂，與周文決戰。被刺腸出，納之不盡，截去復戰。</p><p>隋張定和，虜刺之中頸。定和以草塞創而戰，神氣自若，虜遂敗。</p><p>杜伏威</p><p>唐杜伏威與陳稜戰。射中伏威額，怒曰：“不殺汝，箭不拔！”馳入破陣，獲所射將，使拔箭已，斬之。</p><p>任城王以下絕力</p><p>魏任城王章，善左右射，好擊劍，百步中於懸發。樂聞國獻虎彪，文如錦斑，以鐵為檻。驍勇之徒，莫敢輕視，章曳虎尾以繞臂，虎弭無聲。時南越獻白象。章在帝前，手頓其鼻，象伏不動。</p><p>桓石虔</p><p>桓石虔有材幹，矯捷絕倫。隨父豁在荊州，於獵圍中見猛獸被數箭而伏。諸督將素知其力，戲令拔箭。石虔因急往拔一箭，猛虎踞躍，石虔亦跳，高於猛獸，復拔一箭而歸。時人有患疾者，謂曰：“桓石虔來！”以怖之，病者多愈。</p><p>羊侃</p><p>《南史》：羊侃膂力絕人，所用弓至二十石，馬上用六石弓。嘗於兗州堯廟，蹋壁直上，至五尋。西橋有數石人，長八尺，大十圍，侃執以相擊，悉皆破碎。少時仕魏為郎，以力聞。魏帝嘗謂曰：“郎官謂卿虎，乃羊質虎皮乎？試作虎狀。”侃因伏，以手抉殿檻，沒指。</p><p>彭博通等</p><p>唐河間人彭博通，曾於講堂階上，臨階而立，取鞋一緉以臂夾，令有力者後拔之。鞋底中斷。彭腳終不移。牛駕車正走，彭倒曳車尾，卻行數十步。曾遊瓜步江，有急風張帆。彭捉尾纜，挽之不進。</p><p>元時攸縣張子云者，身長八九尺。為人擔米，肩各一石，首戴五斗，而行無窘步。嘗臥石橋上，其首去地數寸。</p><p>歐千斤，洪武初京師列校也，幼以膂力得名。城中少年數輩欲侮之。歐乃脫衣，以手挽起廊柱，聚衣裙壓於柱下。眾皆眙【目咢】走避。適西域入貢回回善撲跌者，自號“鐵力漢”。朝廷募歐與較，勝之。即日改授太倉衛百戶。後雖老，嘗乘馬過獨板橋，馬跼蹐不能行。歐以右臂挾其馬，高步而過，人皆偉之。</p></div><div class="post-meta meta-tags"><ul class=clearfix><li><a>馮夢龍</a></li><li><a>譚概</a></li><li><a>部鷙</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/81745bb3.html alt=馮夢龍《古今譚概》原文·第九部癖嗜部賞析 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c2918eed64d14facacfae87971ca8470 style=border-radius:25px></a>
<a href=../../tw/%E7%A7%91%E5%AD%B8/81745bb3.html title=馮夢龍《古今譚概》原文·第九部癖嗜部賞析>馮夢龍《古今譚概》原文·第九部癖嗜部賞析</a></li><hr><li><a href=../../tw/%E7%A7%91%E5%AD%B8/3513e8a.html alt=馮夢龍《古今譚概》原文·第二十四部酬嘲部賞析 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/86c2438a1d7a4724804e6315aa17198b style=border-radius:25px></a>
<a href=../../tw/%E7%A7%91%E5%AD%B8/3513e8a.html title=馮夢龍《古今譚概》原文·第二十四部酬嘲部賞析>馮夢龍《古今譚概》原文·第二十四部酬嘲部賞析</a></li><hr><li><a href=../../tw/%E7%A7%91%E5%AD%B8/36fcd260.html alt=馮夢龍與建甌的三段情緣 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a25671a2859d4867a1b8f599a9591b20 style=border-radius:25px></a>
<a href=../../tw/%E7%A7%91%E5%AD%B8/36fcd260.html title=馮夢龍與建甌的三段情緣>馮夢龍與建甌的三段情緣</a></li><hr><li><a href=../../tw/%E7%A7%91%E5%AD%B8/2159454.html alt="馮夢龍《智囊全集》 第八部 兵智 2 （上）賞析" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5e8db90d7be9433c97dba45617601120 style=border-radius:25px></a>
<a href=../../tw/%E7%A7%91%E5%AD%B8/2159454.html title="馮夢龍《智囊全集》 第八部 兵智 2 （上）賞析">馮夢龍《智囊全集》 第八部 兵智 2 （上）賞析</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>