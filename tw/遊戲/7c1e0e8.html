<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>內練｜《參同直指》以乾坤為鼎器，以陰陽為堤防，以水火為化機 | 极客快訊</title><meta property="og:title" content="內練｜《參同直指》以乾坤為鼎器，以陰陽為堤防，以水火為化機 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/5e840002732c094b5951"><link rel=alternate hreflang=x-default href=https://geekbank.cf/tw/%e9%81%8a%e6%88%b2/7c1e0e8.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/7c1e0e8.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/7c1e0e8.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/7c1e0e8.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/7c1e0e8.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/7c1e0e8.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/7c1e0e8.html><link rel=canonical href=https://geekbank.cf/tw/%e9%81%8a%e6%88%b2/7c1e0e8.html><meta property="article:published_time" content="2020-10-29T20:47:11+08:00"><meta property="article:modified_time" content="2020-10-29T20:47:11+08:00"><meta name=Keywords content><meta name=description content="內練｜《參同直指》以乾坤為鼎器，以陰陽為堤防，以水火為化機"><meta name=author content="极客快訊"><meta property="og:url" content="/tw/%E9%81%8A%E6%88%B2/7c1e0e8.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>內練｜《參同直指》以乾坤為鼎器，以陰陽為堤防，以水火為化機</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p>《參同契》，道教經典。全書託易象而論煉丹，參同「大易」、「黃老」、「爐火」三家之理而會歸於一。</p><p>以乾坤為鼎器，以陰陽為堤防，以水火為化機，以五行為輔助，以玄精為丹基等等，從而闡明煉丹的原理和方法，向來被道友津津樂道，亦注者眾多。</p><p>現有《參同直指》一書，以上中下三段講解參同契，攥者為棲雲山悟元子劉一明，上篇敘以御政，中篇引內養性，下篇配以伏食。</p><p>特布此文（分三次布出，關注看全本真書）：</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p1.pstatp.com/large/5e840002732c094b5951></p><p>《參同契》經文直指下篇</p><p>下篇配以伏食</p><p>惟昔聖賢，懷玄抱真，伏煉九鼎，化跡隱淪，含精養神，通德三光，津液腠理，筋骨致堅，眾邪辟除，正氣長存，積累長久，變形而仙。憂憫後生，好道之倫，隨傍風采，指畫古文，著為圖籍，開示後昆，露見枝條，隱藏本根，託號諸名，覆謬眾文，學者得之，韞櫝終身。子繼父業，孫踵祖先，傳世迷惑，竟無見聞，遂使宦者不仕，農夫失耘，商人棄貨，志士家貧。吾甚傷之，定錄此文，字約易思，事省不繁，披列其條，核實可觀，分兩有數，因而相循，故為亂辭，孔竅其門，智者審思，用意參焉。</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p3.pstatp.com/large/5e8200027269e1bcc988></p><p>性命之道，得其真者，勤而行之，立竿見影。古來成道者，代不乏人。仙傳雲：“拔宅者八百，飛昇者三千；坐脫立亡，小成者不可枚舉。”拔宅者，如黃帝焉，如許族陽焉，如張天師焉。飛昇者，如正陽翁焉，如葛仙翁焉，如河上公焉，如純陽翁焉。以上聖賢，皆煉七返九還，金液大丹而成。若舍此道，冀望成真，萬無是理。金丹之道，懷玄抱真，伏煉九鼎之道也。玄者，神妙不測，變化無端，氣之謂。真者，至善無惡，渾然元仁，理之謂。氣屬命，理屬性。懷玄者，所以立命也。抱真者，所以儘性也。伏者，伏其氣，所以養浩然正氣，命由自造也。煉者，煉其真，所以全本來天真，性不有昧也。九者，純陽無陰之數。自古聖賢皆懷玄抱真，伏之煉之，歸於純陽無陰，為金剛不壞之物，是謂伏煉九鼎。非後世九鼎爐火服食，亦非御女閨丹九鼎之邪說。若是爐火閨丹，何言懷玄抱真？昔黃帝，太湖煉九鼎，乘龍上天公案。太湖為坎龍，為乾陽，乃是取坎中之陽，以填離中之陰，復還乾體，歸於純陽之謂，何得以九鼎為有象之九鼎乎？惟此伏煉九鼎之道，大智若愚，大巧若拙，隱淪其遠，韜明養晦，含藏精神。默運神功，以竊造化之權，以盜陰陽之氣。《易》日：“與天地合其德，與月日合其明，與四時合其序，與鬼神合其吉凶。”惟其能合，所以通德三光，天關在手，地軸由心，以之保精則精粹，而津液腠理；以之養氣則氣足，而筋骨致堅。眾邪辟除者，退陰也。正氣常存者，進陽也。進陽退陰，加功伏煉，久而陰盡陽純，形(疑為“精”之誤)化為氣，氣化為神，神化為虛，身外有身，羽化登仙。成己之後覆成物，垂憫後生，好道之倫，趨入旁門，不知真道，於是指畫古文，著作圖籍，開萬世之聾聵，作百代之階梯，然其義深奧，謹露枝條。至於本根，恐洩天機，不敢直吐，故隱藏耳。隱藏者，非不言也，乃隱於言語之外，寓意之中耳。後人不知古人妙旨，託諸真名號，妄作妄注，錯謬古文，以誤後學。如陰符天真皇人講語南華門，禦寇玉清金笥錄，皆後人指古人名號，妄續妄著者。後之學人，不識真假，一遇此等謬文，韞櫝終身，如獲至寶。父傳於子，子傳於孫，以迷傳迷，以盲引盲，遂至宦者不仕，農夫失耘，商人志士，各廢其業，終無一成。仙翁慈悲，作《參同契》，字約而思之易入，事省而行之不繁，列其條而核其實。其中火候分數，藥物斤兩，無不詳明且備，可謂撥天根而鑽理窟，真足為天下萬人眼目性命孔竅，有志者見之，宜審思細參，久而自見端倪。奈何後世，或指為納甲之書，或猜為爐火之事，或取為御女之證。此孔子不得不哭麟，卞和不得不泣玉，雖仙翁亦無如何也。</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p3.pstatp.com/large/5e820002730cf50cf16a></p><p>河上奼女，靈而最神，得火則飛，不見埃塵，鬼隱龍匿，莫知所存。將欲制之，黃芽為根。物無陰陽，違天背元，牝雞自卵，其雛不全。夫何故乎？配合未連，三五不交，剛柔離分。施化之精，天地自然，火動炎上，水流潤下，非有師導，使其然也。資使統正，不可復改。觀夫雌雄，交媾之時，剛柔相結，而不可解，得其節符，非有工巧，以制御之。男生而伏，女偃其軀，秉乎胞胎，受炁元初，非徒生時，著而見之。及其死也，亦復效之，此非父母，教令使然。本在交媾，定置始先。</p><p>上節言古來聖賢，皆懷玄抱真，而得成道。夫懷玄抱真，剛柔相當，陰陽混合之道也。奼女者，離中之陰，在人為人心之靈知。人心具有識神，識神流性不定，借靈生妄， 如河上淫奔之女，故象河上奼女。因其奼女其性流蕩，見景生情，故靈。惟其靈，逐風揚波，故神。是謂昭昭靈靈之識神。此神喜動不喜靜，心火稍起，則飛揚騰空，如鬼隱龍匿，無影無蹤，莫知所存矣。將欲制之，黃芽為根者，黃芽為坎中之陽，在人即道心之真知。真知具有真情，真情內含真意，乃是一點生機，別名曰黃芽。真意屬土，真土一現，陽氣生機即回，如黃芽在地中，從根而漸長也。靈知之流性屬陰，真知之真意屬陽，以真意制流性，拄杖穩定，識神不得而起，人心不得而發，靈知亦歸於真知。不但靈知不飛，而且能養真知。真知靈知，兩而合一，陰陽相應，生機不息矣。《易》曰：“一陰一陽之謂道。”若物無陰無陽，違天背元，牝雞自卵，其雛不全。特以配合不連，五行不交，剛柔分離，非天地一陰一陽，施化自然之道，皆不能生育。陽施陰化，其精流通，方是自然之道，方能萬物生育。比如火性炎上，水流潤下，非有師導，資於本始；雌雄交姤，剛柔相結，非有工巧出於同類。又如男生而伏，女偃其軀，非徒生時著見，即死亦然。非有父母教令，本在交姤，定置始先。凡此皆陰陽二氣感應，有莫之為而為，莫之致而至者也。修道者，若舍陰陽之道，則孤陰不生，獨陽不長，違天背元，生機已息，焉能保命？焉能全形？故必真知靈知，陰陽相合，方能濟事也。</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p1.pstatp.com/large/5e84000276eb295e6aa0></p><p>太陽流珠，常欲去人。卒得金華，轉而相因，化為白液，凝而至堅。金華先唱，有傾之間，解化為水，馬齒瓓玕，陽乃往和，情性自然。迫促時陰，拘蓄禁門，慈母養育，孝子報恩，嚴父施令，教敕子孫。五行錯王，相據以生，火性銷金，金伐木榮。三五與一，天地至精，可以口訣，難以書傳。子當右轉，午乃東旋，卯酉界隔，主客二名。龍呼於虎，虎吸龍精，兩相飲食，具相貪便，遂相銜咽，咀嚼相吞。熒惑守西，太白經天，殺氣所臨，何有不傾。狸犬守鼠，鳥雀畏鸇，各有其功，何敢有聲。不得其理，難以妄言。竭殫家產，妻子飢貧，自古及今，好者億人，記訖不諧遇，希有能成。廣求名藥，與道乖殊。</p><p>上節言奼女得黃芽，方能制伏。此節申明制伏之火候。夫人所具靈知之流性，出入無時，莫知其鄉，亂人之心思，耗人之精神，傷人之性命。如太陽流珠，無時停息。然雖無時停息，若得道心真知之金華以配之，則靈知得真知制伏，轉而相因，靈歸於真，以性求情，以情歸性，化為白液，一氣混合，凝而至堅矣。真知靈知既凝，陰陽相合，和氣燻蒸，真知之金華，頃刻之間，剛變為柔，解化為真一之水。恍惚有物，杳冥有精，如馬齒琅玗焉。馬齒比其堅白，琅玗比其溫柔。金華化水，即上所云，化為白液也。馬齒琅玗，即上所云，凝而至堅也。真知金華，既變為真一之水，白嫩而堅。靈知太陽流珠，即化為虛靈之火，而往和之。金華先唱者，真情不昧也。陽乃後和者，真性不迷也。情不昧、性不迷，火不炎上，水不下流，水火相濟，性情和平，歸於不識不知，順帝之則自然之域矣。性情自然，方是凝而至堅，猶有一身後天陰氣未化，足為道累。必須將一身陰氣化盡，方能大道完成。迫促時陰者，卻除邪氣，時刻謹慎也。拘蓄禁門者，護持正氣，須臾不離也。禁門即元牝之門，為生門死戶，乃生殺之舍，陰陽之竅，生我在此，死我在此，結胎在此，脫胎亦在此。守之考存，失之者亡，為至緊至要之關口，所以號為禁門。此個門人人出入，個個來往，但百姓日用而不知耳。若有人問此門形象，吾則曰天之下，地之上，日之西，月之東；十字路頭，四會場中，明晃晃開一孔竅，遠觀細如毫毛，近看大似世界。其中萬象森羅，百寶俱備，有天造地設家當，不知有人認得否？若有人認得，則迫促邪陰，於死我處返其本，拘蓄正陽，於生我處還其元，可以隨心運用，左之右之，無不宜之矣。但還元返本之道，總是調和性情，混合陰陽之理。若要調和性情，須先辯明五行生剋之道。金生水，金為水母，水為金子；木生火，木為火父，火為木子。金本生水，水中又能生金，是謂慈母養育，孝子報恩也。木本生火。火生又能成木，是謂嚴父施令，教敕子孫也。金生水，木生火，順生也；水生金，火生木，逆生也。又有五行錯王，相據以生之道，如火性能以銷金，金被火克而色足，能以生旺；金性能以伐木，木被金克而成器，得以生榮之類。三五者，金生水一五；木生火一五；土居中央自為一五。一者，一氣也。五行相生相剋，克以成生，生以全克，生克隨時，一氣流行，始而終，終而始，神化不測。在天地則為至精，在丹道則為至寶。此中順逆生克之天機，可以口訣，難以書傳也。難以書傳者，以其順逆生克之天機，有火候、有工程、有先後、有急緩，差之毫髮，失之千里。書何嘗不傳火候？何嘗不傳工程？但言之而言不及，論之而論不盡耳。仙翁老婆心多，既雲難以書傳，而又不得不以書傳者，特欲以書傳之，使後世學者，就文窮理，求師印證也。書傳者何事？即傳火候工程耳。子為六陽之首，乃一陽來複之時，逢子自左而右轉，以至於巳，六陽全。此進陽火之事，行剛道也。午為六陰之首，乃一陰來姤之時，遇午自西而東旋，以至於亥，六陰純。此運陰符之事，用柔道也。卯酉者，陰陽出入之門戶。卯為木，在東，為主，司生氣；酉為金，在西，為客，司殺氣。木性柔，象龍。金性剛，象虎。有殺有生，有主有客，生殺並用，主客相當，性情一氣，如龍呼於虎，虎吸龍精，兩相飲食，俱相貪戀，銜咽咀嚼，自然結丹。比如熒惑為火星，宜在於南，若守於西，是火去克金。太白為金星，宜在夜行，若經天晝現，是陰侵其陽。二者皆反其常，系殺氣所臨，必有傾敗大事之凶。又如狸犬守鼠，必得鼠；鷂拘鳥雀，必得功。即此數事以觀，陰陽失時必傾敗，陰陽有準必成功。 以上皆書之所傳者。修道者，僅玩其所取之象，不得其所藏之理，妄猜私議，誤認為褰鳶聳，流於爐火，燒鉛鍊汞，竭殫家產，妻子飢寒。自古及今，無數學人，自負聰明，不求明師口訣，廣求名藥，以假為真，愈求愈遠，與道乖戾，終無一成，可不嘆諸</p><p>丹砂木精，得金乃並，金水合處，木火為侶。四者混沌，列為龍虎，龍陽數奇，虎陰數偶。肝青為父，肺白為母，腎黑為子，心赤為女，脾黃為祖，子午行始。三物一家，都歸戊己。</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p9.pstatp.com/large/5e8a00023bb0155a311d></p><p>上二節言奼女黃芽，流珠金華，凡以明調和陰陽之功耳。夫調和陰陽之功，即是攢族五行之功。故此節言攢族五行之事，申明調和陰陽之妙用也。丹砂象火，在人為靈知之神，即是詫女流珠之別名也。木性柔，在人為靈知之柔性；金情剛，在人為真知之剛情，即前黃芽金華之一物也。靈知之性，出於柔神，故為木之精。因其性柔而少果斷，人心識神借靈生妄，未免真中有假。然得真知金剛制之，識神不得用事，人心安靜，靈返本性，火中又生木。本性愛金順義，金情戀木慈仁，而金木相併。靈知者，先天所秉之靈氣；真知者，先天所秉之正氣。此靈此真，本來合一，靈而有真，真而至靈，真空妙用，所謂一點真靈者是也。因交後天，識神用事，靈者有昧，真者入假，彼此間隔，於是氣性發而妄情起，一身純陰矣。識神者，歷劫輪迴之種子，生生死死之根蒂。若不將此一物除滅，性命終非我有。除滅之法，非真知之真情不能。真知之情，具有先天真一之氣。此氣至大至剛，能以退群魔、斬三尸。真情一現，識神漸消；識神消，而人心不起；人心不起，靈知不飛；靈知不飛，真性自現。真性現而與真情相會，合而為一，是謂金木交併。金木既交併，則金中有真水，在人為真精。真精真情，合為一家，是謂金水合處。木中含火，在人為元神。元神真性，合為一家，是謂木火為侶。外而金木相併，內而水火相濟，四者混沌而為一氣，仍是一陰一陽相合之理，故曰列為龍虎。龍為木，屬於陽，生數三，為奇；虎為金，屬於陰，生數四，為偶。龍虎者，性情之法象。性情精神雖分四象，而實一情一性統之。雖是一情一性統之，其實到性情相合時，總是先天一氣統之。一氣渾然，內含四象；四象混合，仍是一氣。金丹之道，後天中返先天，攢簇五行，和合四象，凡以為調和陰陽耳。陰陽調和，即是龍虎相會，故丹成曰龍虎大丹。比如幻身，亦借陰陽五行而成。肝青為木，為父；肺白為金，為母；腎黑為水，為子；心赤為火，為女；脾黃為土，為祖。蓋後天幻身，非五行不能成形；先天真身，非五行不能凝結。所異者，顛倒順逆之間。順之則生人生物，逆之則成聖成仙。何謂順？肝木藏魂，性浮而主喜；心火藏神，性炎而主樂；腎水藏精，性流而主哀；肺金藏魄，性沉而主怒；脾土藏意，性滯而主欲；屬於後天。何謂逆？木性浮而使沉，木歸於根，喜化為仁；金性沉而使浮，金還其元，怒化為義；水性下而使上，水歸於源，哀化為智；火性上而使下，火返其真，樂化成禮；土性滯而使和，土返於陽，欲化為信；屬於先天。至人者，修其先天，化其後天。逆運其機，以奪造化之權，以轉生殺之柄。其妙在乎抑陰扶陽，用六而不為六所用，用九而不為九所用也。九者陽之數，六者陰之數。一陽生為子，一陰生為午。子午者，陰陽之始。一陽生而進陽火，水木居焉；一陰生而運陰符，火金居焉。進陽運陰，各隨其時，其中有信。土居中央，混合百神，功歸戊己。戊以和陽，主運外；己以和陰，主養內。戊己相合，內外如一。二土結為刀圭，是謂三物一家，《金丹四百字》所謂“鉛汞歸真土，身心寂不動”者，即本此也。蓋金水屬於身，木火屬於心，戊己屬於意，統精氣神三物，煉精化氣，煉氣化神，煉神還虛，到此地位，身心如一，水無滲漏之患。但所謂身心者，非幻身肉心，乃不可見之身心。不可見之身，即本來一點浩然剛正之氣；不可見之心，即本來一點虛靈不昧之性。所謂意者，非意念之意，即本來不動不搖之天，則謂之真意，人謂真信。後人不知古人立言奧意，認身為幻化之身，認心為肉團之心，認意為意念之意。執心者，入於寂滅之學；認幻身者，認為搬運之功。噫！以此為道，乃邪道耳，非正道也。彼安知道，乃先天之學，不落於有無形象，別有個心傳口授之祕訣，直超彼岸，立躋聖位耶。</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p1.pstatp.com/large/5e820002769319cd49de></p><p>剛柔迭興，更歷分佈。龍西虎東，建緯卯酉，刑德並會，相見歡喜，刑主伏殺，德主生起。二月榆落，魁臨於卯，八月麥生，天罡據酉。子南午北，互為綱紀。一九之數，終而復始。含元虛危，播精於子。</p><p>上節言攢簇五行，陰陽合一之功。此節言陰陽合一之妙用。金丹之道，剛柔相合之道。剛中有柔，柔中有剛，剛柔互相迭興，更歷分佈，隨時變通耳。何謂剛柔迭興，更歷分佈？龍性屬木，為德，本居於東卯陽位，而今反建緯於西酉陰位，是剛更歷而佈於柔地，此以性求情也。虎情屬金，為刑，本居於西酉陰位，而今反建緯於東卯陽位，是柔更歷而佈於剛地，此以情歸性也。以性求情，刑中有德；以情歸性，德中有刑。刑中有德，德中有刑，刑德並會，性情相見，剛柔和合，如夫妻相得而歡喜矣。試以天地造化之道論之，造為德，化為刑。刑主殺，所以伏藏萬物；德主生，所以起於萬物。生以榮旺之，殺以收斂之。有刑有德，有生有殺，生而殺，殺而生。刑而德，德而刑，而造化得以流行不息矣。然猶有生中有殺，殺中又有生之道，如二月萬物皆生，榆莢反落，魁星辰時臨卯，罡星辰時指酉，此生中有殺也。八月萬物皆收，薺麥反生，罡星戌時指酉，魁星戌時臨卯，此殺中有生也。蓋罡星所指處吉，有生氣也；魁星所臨處凶，有殺氣也。二月榆落，八月麥生，此皆刑德並會之象。修道者，知得此刑德並會之機，方可下手。子南午北，互為綱紀者，子屬水，在人為元精；午屬火，在人為元神。子在南，水居火位；午在北，火居水位。是精一之水，去克元神之火，刑也，殺也。然水上火下，水火有相濟之功，是以精養神，以神保精，刑中有德，德中有刑也。刑中有德，德中有刑，刑德陰陽，互為綱紀，而生先天真陽。陽生於一，而成於九，陽極而陰接，陽極而陽起，終而復始，陰陽並用，刑德兩全，無傷於彼，有益於我。彼我會則性情合，性情合則金丹結。然其最要處，在一陽來複之時。此時與天地合其德，與日月合其明，與四時合其序，與鬼神合其吉凶。蓋以此時有先天元精元氣在焉。虛危二星，位居子地，乃陰陽二氣交會之處，即修道者安身立命之處，易錯而難逢。此時宜刑德並用，刑以防陰，德以養陽。若有德無刑，客氣乘間而入，先天有傷，大事去矣。仙翁以“播精於子”一句示人以刑德並用，下手之訣，天機大露矣。</p><p><img alt=內練｜《參同直指》以乾坤為鼎器，以陰陽為堤防，以水火為化機 onerror=errorimg.call(this); src=http://p1.pstatp.com/large/5e880001fba44523ff08></p><p>如審遭逢，觀其端緒。以類相況，揆物始終。五行相剋，更為父母。母含滋液，父主秉與，凝精流形，金石不朽。審專不洩，得為成道。立竿見影，呼谷傳響。豈不靈哉！天地至象。若以野葛一寸，巴豆一兩，入喉輒僵，不得父俛仰。當此之時，雖周文揲蓍，孔子佔象，扁鵲操針，巫咸扣鼓，安能令蘇，復起馳走？</p><p>以上修煉金丹之道，內外藥物，陰陽符火，精且詳矣。但恐學者，無大福分，不能遇真師耳。如其遭逢，慶幸得遇真師，當究其大道之端緒，審其同類之藥物，揆度下手之始，完全之終，而後可以修為。蓋一處不知，即一處有迷；知之不精，即行之不到。所謂差之毫髮，失之千里。五行相剋者，金克木，木克土，土克水，水克火，火克金也。更為父母者，金生水，水生木，木生火，火生土，土生金，五行相生，彼此互為父母也。五行之中，水木屬陽，為父；火金屬陰，為母。父主剛，母主柔。母含滋液者，柔以成物也；父主秉與者，剛以生物也。一生一成，金水木火，二五之精，妙合而凝，品物流行矣。修道者，能明五行生剋之理，陰陽五運之理，宜剛即剛，，宜柔即柔，剛柔歸於中正，聖胎凝結，無形生形，十月氣足，露出法身，不生不滅，與金石不朽。若有知而審專不洩，勤行不怠者，決得成道。如立竿見影，呼谷傳響，其靈驗最為迅速。要之，天地非陰陽不能生物，性命非陰陽不能結丹，天地造化之道，乃金丹之至象也。後世迷人，不究真陰真陽之理，趨入旁徑，到老無成，妄言修道為虛妄，聖賢之文為虛文，彼特未之深思耳。試觀後天野葛巴豆之毒，入口即便屍僵，雖聖賢仙佛，亦難救蘇。況金丹乃先天至寶，豈有得之而不能永壽長生者哉？金丹之能長生，猶之巴葛之能致死，人之不思，愚之甚矣。紫陽欲向人間留祕訣，未逢一個是知音，正為此耳。</p><p>—————————我是分割線—————————</p><p>寫在最後：餘借工作之餘，立此號，雖為興趣，旨在分享。樹中華傳統文化，亦為有興致者做交流之門，聚集之院。然收入並菲，特懇對吾之文，有感、有用的朋友打一些讚賞，賣麵皮於此，求些動力^-^</p><p>另：本人小說《西遊混沌紀》全本</p></div></div><div class="post-meta meta-tags"><ul class=clearfix><li><a>內練</a></li><li><a>參同</a></li><li><a>為鼎器</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/34501671.html alt=新疆製造業提質增效“內練”創新“外練”線上 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RwOVdAFFP4Z2AI style=border-radius:25px></a>
<a href=../../tw/%E7%A7%91%E6%8A%80/34501671.html title=新疆製造業提質增效“內練”創新“外練”線上>新疆製造業提質增效“內練”創新“外練”線上</a></li><hr><li><a href=../../tw/%E7%A7%91%E5%AD%B8/ee1af86c.html alt=南懷瑾：解讀《參同契》萬古丹經王 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/66c5000567972bb2cfed style=border-radius:25px></a>
<a href=../../tw/%E7%A7%91%E5%AD%B8/ee1af86c.html title=南懷瑾：解讀《參同契》萬古丹經王>南懷瑾：解讀《參同契》萬古丹經王</a></li><hr><li><a href=../../tw/%E9%81%8A%E6%88%B2/acbdd8c.html alt=《參同契》箋註直指下篇和參同契三相類直指 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/acbdd8c.html title=《參同契》箋註直指下篇和參同契三相類直指>《參同契》箋註直指下篇和參同契三相類直指</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>