<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《西遊記》詩詞大全（下） | 极客快訊</title><meta property="og:title" content="《西遊記》詩詞大全（下） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/5db0cf266f8443d7a30ef856a0bbf086"><link rel=alternate hreflang=x-default href=https://geekbank.cf/tw/%e9%81%8a%e6%88%b2/856faca8.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/856faca8.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/856faca8.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/856faca8.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/856faca8.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/856faca8.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/856faca8.html><link rel=canonical href=https://geekbank.cf/tw/%e9%81%8a%e6%88%b2/856faca8.html><meta property="article:published_time" content="2020-10-29T21:14:18+08:00"><meta property="article:modified_time" content="2020-10-29T21:14:18+08:00"><meta name=Keywords content><meta name=description content="《西遊記》詩詞大全（下）"><meta name=author content="极客快訊"><meta property="og:url" content="/tw/%E9%81%8A%E6%88%B2/856faca8.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《西遊記》詩詞大全（下）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><br></p><div class=pgc-img><img alt=《西遊記》詩詞大全（下） onerror=errorimg.call(this); src=https://p3.pstatp.com/large/pgc-image/5db0cf266f8443d7a30ef856a0bbf086><p class=pgc-img-caption></p></div><p>第七十一回 行者假名降怪犼 觀音現象伏妖王</p><p>　　色即空兮自古，空言是色如然。人能悟徹色空禪，何用丹砂炮煉。德行全修休懈，工夫苦用熬煎。有時行滿始朝天，永駐仙顏不變。</p><p>　　前生燒了斷頭香，今世遭逢潑怪王。拆鳳三年何日會?分鴛兩處致悲傷。差來長老才通信，驚散佳姻一命亡。只為金鈴難解識，相思又比舊時狂。</p><p>　　菡萏蕊頭釘黑豆，牡丹花上歇遊蜂;繡球心裡葡萄落，百合枝邊黑點濃。</p><p>　　相貌若猴子，嘴臉似猢猻。七分真是鬼，大膽敢欺人!</p><p>　　生身父母是天地，日月精華結聖胎。仙石懷抱無歲數，靈根孕育甚奇哉。當年產我三陽泰，今日歸真萬會諧。曾聚眾妖稱帥首，能降眾怪拜丹崖。玉皇大帝傳宣旨，太白金星捧詔來。請我上天承職裔，官封弼馬不開懷。初心造反謀山洞，大膽興兵鬧御階。托塔天王並太子，交鋒一陣盡猥衰。金星復奏玄穹帝，再降招安敕旨來。封做齊天真大聖，那時方稱棟樑材。又因攪亂蟠桃會，仗酒偷丹惹下災。太上老君親奏駕，西池王母拜瑤臺。情知是我欺王法，即點天兵發火牌。十萬凶星並惡曜，干戈劍戟密排排。天羅地網漫山布，齊舉刀兵大會垓。惡鬥一場無勝敗，觀音推薦二郎來。兩家對敵分高下，他有梅山兄弟儕。各逞英雄施變化，天門三聖撥雲開。老君丟了金鋼套，眾神擒我到金階。不須詳允書供狀，罪犯凌遲殺斬災。斧剁錘敲難損命，刀輪劍砍怎傷懷!火燒雷打只如此，無計摧殘長壽胎。押赴太清兜率院，爐中煅煉盡安排。日期滿足才開鼎，我向當中跳出來。手挺這條如意棒，翻身打上玉龍臺。各星各象皆潛躲，大鬧天宮任我歪。巡視靈官忙請佛，釋伽與我逞英才。手心之內翻筋斗，遊遍周天去復來。佛使先知賺哄法，被他壓住在天崖。到今五百餘年矣，解脫微軀又弄乖。特保唐僧西域去，悟空行者甚明白。西方路上降妖怪，那個妖邪不懼哉!”</p><p>　　金箍如意棒，風刃宣花斧。一個咬牙發狠凶，一個切齒施威武。這個是齊天</p><p>　　太清仙君道源深，八卦爐中久鍊金。結就鈴兒稱至寶，老君留下到如今。</p><p>　　道祖燒丹兜率宮，金鈴摶煉在爐中。二三如六循環寶，我的雌來你的雄。</p><p>　　肅肅沖天鶴唳，飄飄徑至朝前。繚繞祥光道道，氤氳瑞氣翩翩。棕衣苫體放雲煙，足踏芒鞋罕見。手執龍鬚蠅帚，絲絛腰下圍纏。乾坤處處結人緣，大地逍遙遊遍。此乃是大羅天上紫雲仙，今日臨凡解魘。</p><p>　　有緣洗盡憂疑病，絕念無思心自寧。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十二回 盤絲洞七情迷本 濯垢泉八戒忘形</p><p>　　石橋高聳，古樹森齊。石橋高聳，潺潺流水接長溪;古樹森齊，聒聒幽禽鳴遠岱。橋那邊有數椽茅屋，清清雅雅若仙庵;又有那一座蓬窗，白白明明欺道院。</p><p>　　閨心堅似石，蘭性喜如春。嬌臉紅霞襯，朱脣絳脂勻。蛾眉橫月小，蟬鬢迭雲新。若到花間立，遊蜂錯認真。</p><p>　　飄揚翠袖，搖拽緗裙。飄揚翠袖，低籠著玉筍纖纖;搖拽緗裙，半露出金蓮窄窄。形容體勢十分全，動靜腳跟千樣躧。拿頭過論有高低，張泛送來真又楷。轉身踢個出牆花，退步翻成大過海。輕接一團泥，單槍急對拐。明珠上佛頭，實捏來尖掰。窄磚偏會拿，臥魚將腳扌歪。平腰折膝蹲，扭頂翹跟躧。扳凳能喧泛，披肩甚脫灑。絞襠任往來，鎖項隨搖擺。踢的是黃河水倒流，金魚灘上買。那個錯認是頭兒，這個轉身就打拐。端然捧上臁，周正尖來捽。提跟潠草鞋，倒插回頭採。退步泛肩妝，鉤兒只一歹。版簍下來長，便把奪門揣。踢到美心時，佳人齊喝采。一個個汗流粉膩透羅裳，興懶情疏方叫海。</p><p>　　蹴踘當場三月天，仙風吹下素嬋娟。汗沾粉面花含露，塵染蛾眉柳帶煙。翠袖低垂籠玉筍，緗裙斜拽露金蓮。幾回踢罷嬌無力，雲鬢蓬鬆寶髻偏。</p><p>　　巒頭高聳，地脈遙長。巒頭高聳接雲煙，地脈遙長通海嶽。門近石橋，九曲九灣流水顧;園栽桃李，千株千顆鬥穠華。藤薜掛懸三五樹，芝蘭香散萬千花。遠觀洞府欺蓬島，近睹山林壓太華。正是妖仙尋隱處，更無鄰舍獨成家。</p><p>　　比玉香尤勝，如花語更真。柳眉橫遠岫，檀口破櫻脣。釵頭翹翡翠，金蓮閃絳裙。卻似嫦娥臨下界，仙子落凡塵。</p><p>　　自開闢以來，太陽星原貞有十，後被羿善開弓，射落九烏墜地，止存金烏一星，乃太陽之真火也。天地有九處湯泉，俱是眾烏所化。那九陽泉，乃香冷泉、伴山泉、溫泉、東合泉、潢山泉、孝安泉、廣汾泉、湯泉，此泉乃濯垢泉。</p><p>　　一氣無冬夏，三秋永注春。炎波如鼎沸，熱浪似湯新。分溜滋禾稼，停流蕩俗塵。涓涓珠淚泛，滾滾玉團津。潤滑原非釀，清平還自溫。瑞祥本地秀，造化乃天真。佳人洗處冰肌滑，滌盪塵煩玉體新。</p><p>　　褪放鈕釦兒，解開羅帶結。酥胸白似銀，玉體渾如雪。肘膊賽凝胭，香肩欺粉貼。肚皮軟又綿，脊背光還潔。膝腕半圍團，金蓮三寸窄。中間一段情，露出風流穴。</p><p>　　滿天飛抹蠟，遍地舞蜻蜓。蜜螞追頭額，蠦蜂紥眼睛。班毛前後咬，牛蜢上下叮。撲面漫漫黑，翛翛神鬼驚。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十三回 情因舊恨生災毒 心主遭魔幸破光</p><p>　　山環樓閣，溪繞亭臺。門前雜樹密森森，宅外野花香豔豔。柳間棲白鷺，渾如煙裡玉無瑕;桃內囀黃鶯，卻似火中金有色。雙雙野鹿，忘情閒踏綠莎茵;對對山禽，飛語高鳴紅樹杪。真如劉阮天台洞，不亞神仙閬苑家。</p><p>　　戴一頂紅豔豔戧金冠，穿一領黑淄淄烏皁服，踏一雙綠陣陣雲頭履，系一條黃拂拂呂公絛。面如瓜鐵，目若朗星。準頭高大類回回，脣口翻張如達達。道心一片隱轟雷，伏虎降龍真羽士。</p><p>　　山中百鳥糞，掃積上千斤。是用銅鍋煮，煎熬火候勻。千斤熬一杓，一杓煉三分。三分還要炒，再鍛再重薰。製成此毒藥，貴似寶和珍。如若嘗他味，入口見閻君!</p><p>　　妖精輪寶劍，大聖舉金箍。都為唐朝三藏，先教七女嗚呼。如今大展經綸手，施威弄法逞金吾。大聖神光壯，妖仙膽氣粗。渾身解數如花錦，雙手騰那似轆轤。乒乓劍棒響。慘淡野雲浮。劖言語，使機謀，一來一往如畫圖。殺得風響沙飛狼虎怕，天昏地暗鬥星無。</p><p>　　森森黃霧，豔豔金光。森森黃霧，兩邊脅下似噴雲;豔豔金光，千隻眼中如放火。左右卻如金桶，東西猶似銅鐘。此乃妖仙施法力，道士顯神通。幌眼迷天遮日月，罩人爆燥氣朦朧;把個齊天孫大聖，困在金光黃霧中。</p><p>　　四隻鐵爪，鑽山碎石如撾粉;滿身鱗甲，破嶺穿巖似切蔥。兩眼光明，好便似雙星幌亮;一嘴尖利，勝強如鋼鑽金錐。藥中有性穿山甲，俗語呼為鯪鯉鱗。</p><p>　　當年秉教出山中，共往西來苦用工。大海洪波無恐懼，陽溝之內卻遭風!</p><p>　　青松遮勝境，翠柏繞仙居。綠柳盈山道，奇花滿澗渠。香蘭圍石屋，芳草映巖嵎。流水連溪碧，雲封古樹虛。野禽聲聒聒，幽鹿步徐徐。修竹枝枝秀，紅梅葉葉舒。寒鴉棲古樹，春鳥嗓高樗。夏麥盈田廣，秋禾遍地餘。四時無葉落，八節有花如。每生瑞靄連霄漢，常放祥雲接太虛。</p><p>　　頭戴五花納錦帽，身穿一領織金袍。腳踏雲尖鳳頭履，腰繫攢絲雙穗絛。面似秋容霜後老，聲如春燕社前嬌。腹中久諳三乘法，心上常修四諦饒。悟出空空真正果，煉成了了自逍遙。正是千花洞裡佛，毗藍菩薩姓名高。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十四回 長庚傳報魔頭狠 行者施為變化能</p><p>　　情慾原因總一般，有情有欲自如然。沙門修煉紛紛士，斷欲忘情即是禪。須著意，要心堅，一塵不染月當天。行功進步休教錯，行滿功完大覺仙。</p><p>　　急雨收殘暑，梧桐一葉驚。螢飛莎徑晚，蛩語月華明。黃葵開映露，紅蓼遍沙汀。蒲柳先零落，寒蟬應律鳴。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十五回 心猿鑽透陰陽竅 魔王還歸大道真</p><p>　　骷髏若嶺，骸骨如林。人頭髮躧成氈片，人皮肉爛作泥塵。人筋纏在樹上，乾焦晃亮如銀。真個是屍山血海，果然腥臭難聞。東邊小妖，將活人拿了剮肉;西下潑魔，把人肉鮮煮鮮烹。若非美猴王如此英雄膽，第二個凡夫也進不得他門。</p><p>　　清奇幽雅，秀麗寬平;左右有瑤草仙花，前後有喬松翠竹。</p><p>　　鑿牙鋸齒，圓頭方面。聲吼若雷，眼光如電。仰鼻朝天，赤眉飄焰。但行處，百獸心慌;若坐下，群魔膽戰。這一個是獸中王，青毛獅子怪。</p><p>　　鳳目金睛，黃牙粗腿。長鼻銀毛，看頭似尾。圓額皺眉，身軀磊磊。細聲如窈窕佳人，玉面似牛頭惡鬼。這一個是藏齒修身多年的黃牙老象。</p><p>　　金翅鯤頭，星睛豹眼。振北圖南，剛強勇敢。變生翱翔，鷃笑龍慘。摶風翮百鳥藏頭，舒利爪諸禽喪膽。這個是雲程九萬的大鵬雕。</p><p>　　鐵額銅頭戴寶盔，盔纓飄舞甚光輝。輝輝掣電雙睛亮，亮亮鋪霞兩鬢飛。勾爪如銀尖且利，鋸牙似鑿密還齊。身披金甲無絲縫，腰束龍絛有見機。手執鋼刀明晃晃，英雄威武世間稀。一聲吆喝如雷震，問道敲門者是誰?</p><p>　　生就銅頭鐵腦蓋，天地乾坤世上無。斧砍錘敲不得碎，幼年曾入老君爐。四鬥星官監臨造，二十八宿用工夫。水浸幾番不得壞，周圍傣搭板筋鋪。唐僧還恐不堅固，預先又上紫金箍。</p><p>　　金火爐中造，神功百鍊熬。鋒刃依三略，剛強按六韜。卻似蒼蠅尾，猶如白蟒腰。入山雲蕩蕩，下海浪滔滔。琢磨無遍數，煎熬幾百遭。深山古洞放，上陣有功勞。攙著你這和尚天靈蓋，一削就是兩個瓢!</p><p>　　棒是九轉鑌鐵煉，老君親手爐中煅。禹王求得號神珍，四海八河為定驗。中間星斗暗鋪陳，兩頭箝裹黃金片。花紋密佈鬼神驚，上造龍紋與鳳篆。名號靈陽棒一條，深藏海藏人難見。成形變化要飛騰，飄颻五色霞光現。老孫得道取歸山，無窮變化多經驗。時間要大甕來粗，或小些微如鐵線。粗如南嶽細如針，長短隨吾心意變。輕輕舉動彩雲生，亮亮飛騰如閃電。攸攸冷氣逼人寒，條條殺霧空中現。降龍伏虎謹隨身，天涯海角都遊遍。曾將此棍鬧天宮，威風打散蟠桃宴。天王賭鬥未曾贏，哪吒對敵難交戰。棍打諸神沒躲藏，天兵十萬都逃竄。雷霆眾將護靈霄，飛身打上通明殿。掌朝天使盡皆驚，護駕仙卿俱攪亂。舉棒掀翻北斗宮，回首振開南極院。金闕天皇見棍凶，特請如來與我見。兵家勝負自如然，困苦災危無可辨。整整挨排五百年，虧了南海菩薩勸。大唐有個出家僧，對天發下洪誓願。枉死城中度鬼魂，靈山會上求經卷。西方一路有妖魔，行動甚是不方便。已知鐵棒世無雙，央我途中為侶伴。邪魔湯著赴幽冥，肉化紅塵骨化面。處處妖精棒下亡，論萬成千無打算。上方擊壞鬥牛宮，下方壓損森羅殿。天將曾將九曜追，地府打傷催命判。半空丟下振山川，勝如太歲新華劍。全憑此棍保唐僧，天下妖魔都打遍!</p><p>　　天河定底神珍棒，棒名如意世間高。誇稱手段魔頭惱，大捍刀擎法力豪。門外爭持還可近，空中賭鬥怎相饒!一個隨心更面目，一個立地長身腰。殺得滿天雲氣重，遍野霧飄颻。那一個幾番立意吃三藏，這一個廣施法力保唐朝。都因佛祖傳經典，邪正分明恨苦交。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十六回 心神居舍魔歸性 木母同降怪體真</p><p>　　黃牙老象變人形，義結獅王為弟兄。因為大魔來說合，同心計算吃唐僧。齊天大聖神通廣，輔正除邪要滅精。八戒無能遭毒手，悟空拯救出門行。妖王趕上施英猛，槍棒交加各顯能。那一個槍來好似穿林蟒，這一個棒起猶如出海龍。龍出海門雲靄靄，蟒穿林樹霧騰騰。算來都為唐和尚，恨苦相持太沒情。</p><p>　　攢攢簇簇妖魔怪，四門都是狼精靈。斑斕老虎為都管，白麵雄彪作總兵。丫叉角鹿傳文引，伶俐狐狸當道行。千尺大蟒圍城走，萬丈長蛇佔路程。樓下蒼狼呼令使，臺前花豹作人聲。搖旗擂鼓皆妖怪，巡更坐鋪盡山精。狡兔開門弄買賣，野豬挑擔幹營生。先年原是天朝國，如今翻作虎狼城。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十七回 群魔欺本性 一體拜真如</p><p>　　六般體相六般兵，六樣形骸六樣情。六惡六根緣六慾，六門六道賭輸贏。三十六宮春自在，六六形色恨有名。這一個金箍棒，千般解數;那一個方天戟，百樣崢嶸。八戒釘鈀凶更猛，二怪長槍俊又能。小沙僧寶杖非凡，有心打死;老魔頭鋼刀快利，舉手無情。這三個是護衛真僧無敵將，那三個是亂法欺君潑野精。起初猶可，向後彌凶。六枚都使升空法，雲端裡面各翻騰。一時間吐霧噴雲天地暗，哮哮吼吼只聞聲。</p><p>　　恨我欺天困網羅，師來救我脫沉痾。潛心篤志同參佛，努力修身共煉魔。豈料今朝遭蜇害，不能保你上婆娑。西方勝境無緣到，氣散魂消怎奈何。</p><p>　　滿天縹緲瑞雲分，我佛慈悲降法門。明示開天生物理，細言闢地化身文。面前五百阿羅漢，腦後三千揭諦神。迦葉阿儺隨左右，普文菩薩殄妖氛。</p><p>　　真經必得真人取，意嚷心勞總是虛。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十八回 比丘憐子遣陰神 金殿識魔談道德</p><p>　　一念才生動百魔，修持最苦奈他何!但憑洗滌無塵垢，也用收拴有琢磨。掃退萬緣歸寂滅，蕩除千怪莫蹉跎。管教跳出樊籠套，行滿飛昇上大羅。</p><p>　　嶺梅將破玉，池水漸成冰。紅葉俱飄落，青松色更新。淡雲飛欲雪，枯草伏山平。滿目寒光迥，陰陰透骨泠。</p><p>　　酒樓歌館語聲喧，彩鋪茶房高掛簾。萬戶千門生意好，六街三市廣財源。買金販錦人如蟻，奪利爭名只為錢。禮貌莊嚴風景盛，河清海晏太平年。</p><p>　　邪主無知失正真，貪歡不省暗傷身。因求永壽戕童命，為解天災殺小民。僧發慈悲難割捨，官言利害不堪聞。燈前灑淚長吁嘆，痛倒參禪向佛人。</p><p>　　陰風颳暗一天星，慘霧遮昏千里月。起初時，還盪盪悠悠;次後來，就轟轟烈烈。悠悠盪盪，各尋門戶救孩童;烈烈轟轟，都看鵝籠援骨血。冷氣侵人怎出頭，寒威透體衣如鐵。父母徒張皇，兄嫂皆悲切。滿地卷陰風，籠兒被神攝。此夜縱孤換，天明盡歡悅。</p><p>　　釋門慈憫古來多，正善成功說摩訶。萬聖千真皆積德，三皈五戒要從和。比丘一國非君亂，小子千名是命訛。行者因師同救護，這場陰騭勝波羅。</p><p>　　身上穿一領錦襴異寶佛袈裟，頭戴金頂毗盧帽。九環錫杖手中拿，胸藏一點神光妙。通關文牒緊隨身，包裹袋中纏錦套。行似阿羅降世間，誠如活佛真容貌。</p><p>　　頭上戴一頂淡鵝黃九錫雲錦紗巾，身上穿一領箸頂梅沉香綿絲鶴氅。腰間繫一條紉藍三股攢絨帶，足下踏一對麻經葛緯雲頭履。手中拄一根九節枯藤盤龍柺杖，胸前掛一個描龍刺鳳團花錦囊。玉面多光潤，蒼髯頷下飄。金睛飛火焰，長目過眉梢。行動雲隨步，逍遙香霧饒。階下眾官都拱接，齊呼國丈進王朝。</p><p>　　為僧者，萬緣都罷;了性者，諸法皆空。大智閒閒，澹泊在不生之內;真機默默，逍遙於寂滅之中。三界空而百端治，六根淨而千種窮。若乃堅誠知覺，須當識心：心淨則孤明獨照，心存則萬境皆清。真容無欠亦無餘，生前可見;幻相有形終有壞，分外何求?行功打坐，乃為入定之原;布惠施恩，誠是修行之本。大巧若拙，還知事事無為;善計非籌，必須頭頭放下。但使一心不行，萬行自全;若雲採陰補陽，誠為謬語，服餌長壽，實乃虛詞。只要塵塵緣總棄，物物色皆空。素素純純寡愛慾，自然享壽永無窮。</p><p>　　修仙者，骨之堅秀;達道者，神之最靈。攜簞瓢而入山訪友，採百藥而臨世濟人。摘仙花以砌笠，折香蕙以鋪銻。歌之鼓掌，舞罷眠雲。闡道法，揚太上之正教;施符水，除人世之妖氛。奪天地之秀氣，採日月之華精。運陰陽而丹結，按水火而胎凝。二八陰消兮，若恍若惚;三九陽長兮，如杳如冥。應四時而採取藥物，養九轉而修煉丹成。跨青鸞，升紫府;騎白鶴，上瑤京。參滿天之華採，表妙道之殷勤。比你那靜禪釋教，寂滅陰神，涅盤遺臭殼，又不脫凡塵!三教之中無上品，古來惟道獨稱尊!</p><p>　　妖誣勝慈善，慈善反招凶。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第七十九回 尋洞擒妖逢老壽 當朝正主救嬰兒</p><p>　　如意棒，蟠龍拐，虛空一片雲靉靉。原來國丈是妖精，故將怪女稱嬌色。國主貪歡病染身，妖邪要把兒童宰。相逢大聖顯神通，捉怪救人將難解。鐵棒當頭著實凶，柺棍迎來堪喝采。殺得那滿天霧氣暗城池，城裡人家都失色。文武多官魂魄飛，嬪妃繡女容顏改。唬得那比丘昏主亂身藏，戰戰兢兢沒佈擺。棒起猶如虎出山，拐輪卻似龍離海。今番大鬧比丘城，致令邪正分明白。</p><p>　　萬頃野田觀不盡，千堤煙柳隱無蹤。</p><p>　　煙霞幌亮，日月偷明。白雲常出洞，翠蘚亂漫庭。一徑奇花爭豔麗，遍階瑤草鬥芳榮。溫暖氣，景常春，渾如閬苑，不亞蓬瀛。滑凳攀長蔓，平橋掛亂藤。蜂銜紅蕊來巖窟，蝶戲幽蘭過石屏。</p><p>　　棒舉迸金光，拐輪凶氣發。那怪道：“你無知敢進我門來!”行者道：“我有意降邪怪!”那怪道：“我戀國主你無干，怎的欺心來展抹?”行者道：“僧修政教本慈悲，不忍兒童活見殺。”語去言來各恨仇，棒迎拐架當心札。促損琪花為顧生，踢破翠苔因把滑。只殺得那洞中霞採欠光明，巖上芳菲俱掩壓。乒乓驚得鳥難飛，吆喝嚇得美人散。只存老怪與猴王，呼呼卷地狂風颳。看看殺出洞門來，又撞悟能呆性發。</p><p>　　一身如玉簡斑斑，兩角參差七汊灣。幾度飢時尋藥圃，有朝渴處飲雲潺。年深學得飛騰法，日久修成變化顏。今見主人呼喚處，現身抿耳伏塵寰。</p><p>　　五彩盈門，異香滿座。桌掛繡緯生錦豔，地鋪紅毯幌霞光。寶鴨內，沉檀香嫋;御筵前，蔬品香馨。看盤高果砌樓臺，龍纏鬥糖擺走獸。鴛鴦錠，獅仙糖，似模似樣;鸚鵡杯，鷺鶿杓，如相如形。席前果品般般盛，案上齋餚件件精。魁圓繭栗，鮮荔桃子。棗兒柿餅味甘甜，松子葡萄香膩酒。幾般蜜食，數品蒸酥。油札糖澆，花團錦砌。金盤高壘大饃饃，銀碗滿盛香稻飯。辣煼煼湯水粉條長，香噴噴相連添換美。說不盡蘑菇、木耳、嫩筍、黃精，十香素菜，百味珍饈。往來綽摸不曾停，進退諸般皆盛設。</p><p>　　陰功高壘恩山重，救活千千萬萬人。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十回 奼女育陽求配偶 心猿護主識妖邪</p><p>　　雲霧籠峰頂，潺湲湧澗中。百花香滿路，萬樹密叢叢。梅青李白，柳綠桃紅。杜鵑啼處春將暮，紫燕呢喃社已終。嵯峨石，翠蓋鬆。崎嶇嶺道，突兀玲瓏。削壁懸崖峻，薜蘿草木穠。千岸競秀如排戟，萬壑爭流遠浪洪。</p><p>　　我自天牌傳旨意，錦屏風下領關文。觀燈十五離東土，才與唐王天地分。甫能龍虎風雲會，卻又師徒拗馬軍。行盡巫山峰十二，何時對子見當今?</p><p>　　東西密擺，南北成行。東西密擺徹雲霄，南北成行侵碧漢。密查荊棘周圍結，蓼卻纏枝上下盤。藤來纏葛，葛去纏藤。藤來纏葛，東西客旅難行;葛去纏藤，南北經商怎進。這林中，住半年，那分日月;行數裡，不見鬥星。你看那背陰之處千般景，向陽之所萬叢花。又有那千年槐，萬載檜，耐寒鬆，山桃果，野芍藥，旱芙蓉，一攢攢密砌重堆，亂紛紛神仙難畫。又聽得百鳥聲：鸚鵡哨，杜鵑啼;喜鵲穿枝，鳥鴉反哺;黃鸝飛舞，百舌調音;鷓鴣鳴，紫燕語;八哥兒學人說話，畫眉郎也會看經。又見那大蟲擺尾，老虎磕牙;多年狐狢妝娘子，日久蒼狼吼振林。就是托塔天王來到此，縱會降嬌也失魂!</p><p>　　桃腮垂淚，有沉魚落雁之容;星眼含悲，有閉月羞花之貌。</p><p>　　長廊寂靜，古剎蕭疏;苔蘚盈庭，蒿蓁滿徑;惟螢火之飛燈，只蛙聲而代漏。</p><p>　　殿宇雕零倒塌，廊房寂寞傾頹。斷磚破瓦十餘堆，盡是些歪樑折柱。前後盡生青草，塵埋朽爛香廚。鐘樓崩壞鼓無皮，琉璃香燈破損。佛祖金身沒色，羅漢倒臥東西。觀音淋壞盡成泥，楊柳淨瓶墜地。日內並無僧入，夜間盡宿狐狸。只聽風響吼如雷，都是虎豹藏身之處。四下牆垣皆倒，亦無門扇關居。</p><p>　　多年古剎沒有修，狼狽凋零倒更休。猛風吹裂伽藍面，大雨澆殘佛像頭。金剛跌損隨淋灑，土地無房夜不收。更有兩般堪嘆處，銅鐘著地沒懸樓。</p><p>　　也曾懸掛高樓吼，也曾鳴遠彩樑聲。也曾雞啼就報曉，也曾天晚送黃昏。不知化銅的道人歸何處，鑄銅匠作那邊存。想他二命歸陰府，他無蹤跡你無聲。</p><p>　　貧僧正然感嘆你，忽的叮噹響一聲。想是西天路上無人到，日久多年變作精。</p><p>　　青磚砌就彩雲牆，綠瓦蓋成琉璃殿。黃金裝聖像，白玉造階臺。大雄殿上舞青光，毗羅閣下生銳氣。文殊殿，結采飛雲;輪藏堂，描花堆翠。三簷頂上寶瓶尖，五福樓中平繡蓋。千株翠竹搖禪榻，萬種青松映佛門。碧雲宮裡放金光，紫霧叢中飄瑞靄。朝聞四野香風運，暮聽山高畫鼓鳴。應有朝陽補破衲，豈無對月了殘經?又只見半壁燈光明後院，一行香霧照中庭。</p><p>　　頭戴左笄絨錦帽，一對銅圈墜耳根。身著頗羅毛線服，一雙白眼亮如銀。手中搖著播郎鼓，口唸番經聽不真。三藏原來不認得，這是西方路上喇嘛僧。</p><p>　　積功須在慈悲念，佛法興時僧贊僧。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十一回 鎮海寺心猿知怪 黑松林三眾尋師</p><p>　　玉兔高升萬籟寧，天街寂靜斷人行。銀河耿耿星光燦，鼓發譙樓趲換更。</p><p>　　臣僧稽首三頓首，萬歲山呼拜聖君;文武兩班同入目，公卿四百共知聞：當年奉旨離東土，指望靈山見世尊。不料途中曹厄難，何期半路有災迍。僧病沉痾難進步，佛門深遠接天門。有經無命空勞碌，啟奏當今別遣人。</p><p>　　髮長尋刀削，衣單破衲縫。早晨起來洗著臉，叉手躬身，皈依大道;夜來收拾燒著香，虔心叩齒，唸的彌陀。舉頭看見佛，蓮九品，秇三乘，慈航共法雲，願見只園釋世尊;低頭看見心，受五戒，度大千，生生萬法中，願悟頑空與色空。諸檀越來啊，老的、小的、長的、矮的、胖的、瘦的，一個個敲木魚，擊金磬，挨挨拶拶，兩卷《法華經》，一策《樑王懺》;諸檀越不來啊，新的、舊的、生的、熟的、村的、俏的，一個個合著掌，瞑著目，悄悄冥冥，入定蒲團上，牢關月下門。一任他鶯啼鳥語閒爭鬥，不上我方便慈悲大法乘。因此上，也不會伏虎，也不會降龍;也不識的怪，也不識的精。你老爺若還惹起那妖魔啊，我百十個和尚只彀他齋一飽。一則墮落我眾生輪迴，二則滅抹了這禪林古蹟，三則如來會上，全沒半點兒光輝。這卻是好些兒不便處。”</p><p>　　我也曾花果山伏虎降龍，我也曾上天堂大鬧天宮，飢時把老君的丹，略略咬了兩三顆;渴時把玉帝的酒，輕輕鮫了六七鍾。睜著一雙不白不黑的金睛眼，天慘淡，月朦朧;拿著一條不短不長的金箍棒，來無影，去無蹤。說甚麼大精小怪，那怕他憊懶膭膿!一趕趕上去，跑的跑，顫的顫，躲的躲，慌的慌;一捉捉將來，銼的銼，燒的燒，磨的磨，舂的舂。正是八仙同過海，獨自顯神通!眾和尚，我拿這妖精與你看看，你才認得我老孫!”</p><p>　　黑霧遮天暗，愁雲照地昏。四方如潑墨，一派靛妝渾。先刮時揚塵播土，次後來倒樹摧林。揚塵播土星光現，倒樹摧林月色昏。只颳得嫦娥緊抱梭羅樹，玉兔團團找藥盆。九曜星官皆閉戶，四海龍王盡掩門。廟裡城隍覓小鬼，空中仙子怎騰雲?地府閻羅尋馬面，判官亂跑趕頭巾。刮動崑崙頂上石，卷得江湖波浪混。</p><p>　　金作鼻，雪鋪毛。地道為門屋，安身處處牢。養成三百年前氣，曾向靈山走幾遭。一飽香花和蠟燭，如來吩咐下天曹。托塔天王恩愛女，哪吒太子認同胞。也不是個填海鳥，也不是個戴山鰲。也不怕的雷煥劍，也不怕呂虔刀。往往來來，一任他水流江漢闊;上上下下，那論他山聳泰恆高?你看他月貌花容嬌滴滴，誰識得是個鼠老成精逞黠豪!</p><p>　　陰風從地起，殘月蕩微光。闃靜梵王宇，闌珊小鬼廊。後園裡一片戰爭場：孫大士，天上聖;毛奼女，女中王;賭賽神通未肯降。一個兒扭轉芳心嗔黑禿，一個兒圓睜慧眼恨新妝。兩手劍飛，那認得女菩薩;一根棍打，狠似個活金剛。響處金箍如電掣，霎時鐵白耀星芒。玉樓抓翡翠，金殿碎鴛鴦。猿啼巴月小，雁叫楚天長。十八尊羅漢，暗暗喝采;三十二諸天，個個慌張。</p><p>　　點頭喚出扶桑日，一口吹散滿天星。</p><p>　　雲藹藹，霧漫漫;石層層，路盤盤。狐蹤兔跡交加走，虎豹豺狼往復鑽。林內更無妖怪影，不知三藏在何端。</p><p>　　頂摩碧漢，峰接青霄。周圍雜樹萬萬千，來往飛禽喳喳噪。虎豹成陣走，獐鹿打叢行。向陽處，琪花瑤草馨香;背陰方，臘雪頑冰不化。崎嶇峻嶺，削壁懸崖。直立高峰，灣環深澗。鬆鬱郁，石磷磷，行人見了悚其心。打柴樵子全無影，採藥仙童不見蹤。眼前虎豹能興霧，遍地狐狸亂弄風。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十二回 奼女求陽 元神護道</p><p>　　發盤雲髻似堆鴉，身著綠絨花比甲。一對金蓮剛半折，十指如同春筍發。團團粉面若銀盆，朱脣一似櫻桃滑。端端正正美人姿，月裡嫦娥還喜恰。今朝拿住取經僧，便要歡娛同枕榻。</p><p>　　真僧魔苦遇嬌娃，妖怪娉婷實可誇。淡淡翠眉分柳葉，盈盈丹臉襯桃花。繡鞋微露雙鉤鳳，雲髻高盤兩鬢鴉。含笑與師攜手處，香飄蘭麝滿袈裟。</p><p>　　盈門下，繡纏彩結;滿庭中，香噴金猊。擺列著黑油壘鈿桌，朱漆篾絲盤。壘鈿桌上，有異樣珍羞;篾絲盤中，盛稀奇素物。林檎、橄欖、蓮肉、葡萄、榧、柰、榛、鬆、荔枝、龍眼、山慄、風菱、棗兒、柿子、胡桃、銀杏、金桔、香橙，果子隨山有。蔬菜更時新：豆腐、麵筋、木耳、鮮筍、蘑菇、香蕈、山藥、黃精。石花菜、黃花菜，青油煎炒;扁豆角、豇豆角，熟醬調成。王瓜、瓠子，白果、蔓菁。鏇皮茄子鵪鶉做，剔種冬瓜方旦名。爛煨芋頭糖拌著，白煮蘿蔔醋澆烹。椒姜辛辣般般美，鹹淡調和色色平。</p><p>　　玉爪金睛鐵翮，雄姿猛氣摶雲。妖狐狡兔見他昏，千里山河時遁。飢處迎風逐雀，飽來高貼天門。老拳鋼硬最傷人，得志凌霄嫌近。</p><p>　　縈迴曲徑，紛紛盡點蒼苔;窈窕綺窗，處處暗籠繡箔。微風初動，輕飄飄展開蜀錦吳綾;細雨才收，嬌滴滴露出冰肌玉質。日灼鮮杏，紅如仙子晒霓裳;月映芭蕉，青似太真搖羽扇。粉牆四面，萬株楊柳囀黃鸝;閒館周圍，滿院海棠飛粉蝶。更看那凝香閣、青蛾閣、解酲閣、相思閣，層層卷映，朱簾上，鉤控蝦鬚;又見那養酸亭、披素亭、畫眉亭、四雨亭、個個崢嶸，華扁上，字書鳥篆。看那浴鶴池、洗觴池、怡月池、濯纓池，青萍綠藻耀金鱗;又有墨花軒、異箱軒、適趣軒、慕雲軒，玉斗瓊卮浮綠蟻。池亭上下，有太湖石、紫英石、鸚落石、錦川石，青青栽著虎鬚蒲。軒閣東西，有木假山、翠屏山、嘯風山、玉芝山，處處叢生鳳尾竹。荼艹縻架、薔薇架，近著鞦韆架，渾如錦帳羅幃。松柏亭、辛夷亭，對著木香亭，卻似碧城繡幕。芍藥欄，牡丹叢，朱朱紫紫鬥穠華;夜合臺，茉藜檻，歲歲年年生嫵媚。涓涓滴露紫含笑，堪畫堪描，豔豔燒空紅拂桑，宜題宜賦。論景緻，休誇閬苑蓬萊;較芳菲，不數姚黃魏紫。若到三春閒鬥草，園中只少玉瓊花。</p><p>　　苑內花香，枝頭果熟。苑內花香蜂競採，枝頭果熟鳥爭銜。</p><p>　　夙世前緣系赤繩，魚水相和兩意濃。不料鴛鴦今拆散，何期鸞鳳又西東!藍橋水漲難成事，佛廟煙沉嘉會空。著意一場今又別，何年與你再相逢!</p><p>　　心猿裡應降邪怪，土木司門接聖僧。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十三回 心猿識得丹頭 奼女還歸本性</p><p>　　雙舞劍飛當面架，金箍棒起照頭來。一個是天生猴屬心猿體，一個是地產精靈奼女骸。他兩個，恨沖懷，喜處生仇大會垓。那個要取元陽成配偶，這個要戰純陰結聖胎。棒舉一天寒霧漫，劍迎滿地黑塵篩。因長老，拜如來，恨苦相爭顯大才，水火不投母道損，陰陽難合各分開。兩家鬥罷多時節，地動山搖樹木摧。</p><p>　　古怪別腮心裡強，自小為怪神力壯。高低面賽馬鞍鞽，眼放金光如火亮。渾身毛硬似鋼針，虎皮裙系明花響。上天撞散萬雲飛，下海混起千層浪。當天倚力打天王，擋退十萬八千將。官封大聖美猴精，手中慣使金箍棒。今日西天任顯能，復來洞內扶三藏。</p><p>　　積水養魚終不釣，深山喂鹿望長生。</p><p>　　依舊雙輪日月，照般一望山川。珠淵玉井暖韜煙，更有許多堪羨。迭迭朱樓畫閣，嶷嶷赤壁青田。三春楊柳九秋蓮，兀的洞天罕見。</p><p>　　割斷絲蘿幹金海，打開玉鎖出樊籠。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十四回 難滅伽持圓大覺 法王成正體天然</p><p>　　冉冉綠陰密，風輕燕引雛。新荷翻沼面，修竹漸扶蘇。芳草連天碧，山花遍地鋪。溪邊蒲插劍，榴火壯行圖。</p><p>　　上面無繩扯，下頭沒棍撐。一般同父母，他便骨頭輕。</p><p>　　十字街燈光燦爛，九重殿香藹鐘鳴。七點皎星照碧漢，八方客旅卸行蹤。六軍營，隱隱的畫角才吹;五鼓樓，點點的銅壺初滴。四邊宿霧昏昏，三市寒煙藹藹。兩兩夫妻歸繡幕，一輪明月上東方。</p><p>　　形細翼磽輕巧，滅燈撲燭投明。本來面目化生成，腐草中間靈應。每愛炎光觸焰，忙忙飛繞無停。紫衣香翅趕流螢，最喜夜深風靜。</p><p>　　鬃分銀線，尾軃玉條。說甚麼八駿龍駒，賽過了驌驦款段。千金市骨，萬里追風。登山每與青雲合，嘯月渾如白雪勻。真是蛟龍離海島，人間喜有玉麒麟。</p><p>　　法王滅法法無窮，法貫乾坤大道通。萬法原因歸一體，三乘妙相本來同。鑽開玉櫃明消息，佈散金毫破蔽蒙。管取法王成正果，不生不滅去來空。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十五回 心猿妒木母 魔主計吞禪</p><p>　　海晏河清千代勝，風調雨順萬方安。</p><p>　　佛在靈山莫遠求，靈山只在汝心頭。人人有個靈山塔，好向靈山塔下修。</p><p>　　那山真好山，細看色班班。頂上雲飄蕩，崖前樹影寒。飛禽淅瀝，走獸凶頑。林內鬆千幹，巒頭竹几竿。吼叫是蒼狼奪食，咆哮是餓虎爭餐。野猿長嘯尋鮮果，麋鹿攀花上翠嵐。風灑灑，水潺潺，時聞幽鳥語間關。幾處藤蘿牽又扯，滿溪瑤草雜香蘭。磷磷怪石，削削峰巖。狐狢成群走，猴猿作隊頑。行客正愁多險峻，奈何古道又灣還!</p><p>　　漠漠邊天暗，濛濛匝地昏。日色全無影，鳥聲無處聞。宛然如混沌，彷彿似飛塵。不見山頭樹，那逢採藥人?</p><p>　　炳炳文斑多采豔，昂昂雄勢甚抖擻。堅牙出口如鋼鑽，利爪藏蹄似玉鉤。金眼圓睛禽獸怕，銀鬚倒豎鬼神愁。張狂哮吼施威猛，噯霧噴風運智謀。</p><p>　　碓嘴初長三尺零，獠牙觜出賽銀釘。一雙圓眼光如電，兩耳扇風唿唿聲。腦後鬃長排鐵箭，渾身皮糙癩還青。手中使件蹊蹺物，九齒釘鈀個個驚。</p><p>　　巨口獠牙神力大，玉皇升我天蓬帥。掌管天河八萬兵，天宮快樂多自在。只因酒醉戲宮娥，那時就把英雄賣。一嘴拱倒鬥牛宮，吃了王母靈芝菜。玉皇親打二千錘，把吾貶下三天界。教吾立志養元神，下方卻又為妖怪。正在高莊喜結親，命低撞著孫兄在。金箍棒下受他降，低頭才把沙門拜。背馬挑包做夯工，前生少了唐僧債。鐵腳天蓬本姓獵，法名改作豬八戒。”</p><p>　　九齒釘鈀，一條鐵棒。把丟解數滾狂風，杵運機謀飛驟雨。一個是無名惡怪阻山程，一個是有罪天蓬扶性主。性正何愁怪與魔，山高不得金生土。那個杵架猶如蟒出潭，這個鈀來卻似龍離浦。喊聲叱吒振山川，吆喝雄威驚地府。兩個英雄各逞能，捨身卻把神通賭。</p><p>　　有難的江流專遇難，降魔的大聖亦遭魔。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十六回 木母助威徵怪物 金公施法滅妖邪</p><p>　　削峰掩映，怪石嵯峨。奇花瑤草馨香，紅杏碧桃豔麗。崖前古樹，霜皮溜雨四十圍;門外蒼松，黛色參天二千尺。雙雙野鶴，常來洞口舞清風;對對山禽，每向枝頭啼白晝。簇簇黃藤如掛索，行行煙柳似垂金。方塘積水，深穴依山。方塘積水，隱窮鱗未變的蛟龍;深穴依山，住多年吃人的老怪。果然不亞神仙境，真是藏風聚氣巢。</p><p>　　祖居東勝大神洲，天地包含幾萬秋。花果山頭仙石卵，卵開產化我根苗。生來不比凡胎類，聖體原從日月儔。本性自修非小可，天姿穎悟大丹頭。官封大聖居雲府，倚勢行凶鬥鬥牛。十萬神兵難近我，滿天星宿易為收。名揚宇宙方方曉，智貫乾坤處處留。今幸皈依從釋教，扶持長老向西遊。逢山開路無人阻，遇水支橋有怪愁。林內旋威擒虎豹，崖前復手捉貔貅。東方果正來西域，那個妖邪敢出頭!孽畜傷師真可恨，管教時下命將休!</p><p>　　東土大邦上國僧，西方極樂取真經。南山大豹噴風霧，路阻深山獨顯能。施巧計，弄乖伶，無知誤捉大唐僧。相逢行者神通廣，更遭八戒有聲名。群妖混戰山平處，塵土紛飛天不清。那陣上小妖呼哮，槍刀亂舉;這壁廂神僧叱喝，鈀棒齊興。大聖英雄無敵手，悟能精壯喜神生。南禺老怪，部下先鋒，都為唐僧一塊肉，致令舍死又亡生。這兩個因師性命成仇隙，那兩個為要唐僧忒惡情。往來鬥經多半會，沖沖撞撞沒輸贏。</p><p>　　力微身小號玄駒，日久藏修有翅飛。閒渡橋邊排陣勢，喜來床下鬥仙機。善知雨至常封穴，壘積塵多遂作灰。巧巧輕輕能爽利，幾番不覺過柴扉。</p><p>　　石徑重漫苔蘚，柴門篷絡藤花。四面山光連接，一林鳥雀喧譁。密密松篁交翠，紛紛異卉奇葩。地僻雲深之處，竹籬茅舍人家。</p><p>　　嫩焯黃花菜，酸齏白鼓丁。浮薔馬齒莧，江薺雁腸英。燕子不來香且嫩，芽兒拳小脆還青。爛煮馬藍頭，白熝狗腳跡。貓耳朵，野落蓽，灰條熟爛能中吃;剪刀股，牛塘利，倒灌窩螺操帚薺。碎米薺，萵菜薺，幾品青香又滑膩。油炒烏英花，菱科甚可誇;蒲根菜並茭兒菜，四般近水實清華。看麥娘，嬌且佳;破破納，不穿他;苦麻臺下藩籬架。雀兒綿單，猢猻腳跡;油灼灼煎來只好吃。斜蒿青蒿抱娘蒿，燈娥兒飛上板蕎蕎。羊耳禿，枸杞頭，加上烏藍不用油。幾般野菜一濩餐，樵子虔心為謝酬。</p><p>　　自從別主來西域，遞遞迢迢去路遙。水水山山災不脫，妖妖怪怪命難逃。心心只為經三藏，念念仍求上九霄。碌碌勞勞何日了，幾時行滿轉唐朝!</p><p>　　降怪解冤離苦厄，受恩上路用心行。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十七回 鳳仙郡冒天止雨 孫大聖勸善施霖</p><p>　　大道幽深，如何消息，說破鬼神驚駭。挾藏宇宙，剖判玄光，真樂世間無賽。靈鷲峰前，寶珠拈出，明映五般光彩。照徹乾坤上下群生，知者壽同山海。</p><p>　　敝地大邦天竺國，風仙外郡吾司牧。一連三載遇幹荒，草子不生絕五穀。大小人家買賣難，十門九戶俱啼哭。三停餓死二停人，一停還似風中燭。下官出榜遍求賢，幸遇真僧來我國。若施寸雨濟黎民，願奉千金酬厚德!</p><p>　　電掣紫金蛇，雷轟群蟄哄。熒煌飛火光，霹靂崩山洞。列缺滿天明，震驚連地縱。紅銷一閃發萌芽，萬里江山都撼動。</p><p>　　人心生一念，天地悉皆知。善惡若無報，乾坤必有私。</p><p>　　漠漠濃雲，矇矇黑霧。雷車轟轟，閃電灼灼。滾滾狂風，淙淙驟雨。所謂一念迴天，萬民滿望。全虧大聖施元遠，萬里江山處處陰。好雨傾河倒海，蔽野迷空。簷前垂瀑布，窗外響玲瓏。萬戶千門人唸佛，六街三市水流洪。東西河道條條滿，南北溪灣處處通。槁苗得潤，枯木回生。田疇麻麥盛，村堡豆糧升。客旅喜通販賣，農夫愛爾耘耕。從今黍稷多條暢，自然稼穡得豐登。風調雨順民安樂，海晏河清享太平。</p><p>　　龍王顯像，雷將舒身。雲童出現，風伯垂真。龍王顯像，銀鬚蒼貌世無雙。雷將舒身，鉤嘴威顏誠莫比。雲童出現，誰如玉面金冠;風伯垂真，曾似燥眉環眼。齊齊顯露青霄上，各各挨排現聖儀。鳳仙郡界人才信，頂禮拈香惡性回。今日仰朝天上將，洗心向善盡皈依。</p><p>　　田疇久旱逢甘雨，河道經商處處通。深感神僧來郡界，多蒙大聖上天宮。解除三事從前惡，一念皈依善果弘。此後願如堯舜世，五風十雨萬年豐。</p><p>　　碩德神僧留普濟，齊天大聖廣施恩。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十八回 禪到玉華施法會 心猿木母授門人</p><p>　　水痕收，山骨瘦。紅葉紛飛，黃花時候。霜晴覺夜長，月白穿窗透。家家煙火夕陽多，處處湖光寒水溜。白蘋香，紅蓼茂。桔綠橙黃，柳衰谷秀。荒村雁落碎蘆花，野店雞聲收菽豆。</p><p>　　錦城鐵甕萬年堅，臨水依山色色鮮。百貨通湖船入市，千家沽酒店垂簾。樓臺處處人煙廣，巷陌朝朝客賈喧。不亞長安風景好，雞鳴犬吠亦般般。</p><p>　　真禪景象不凡同，大道緣由滿太空。金木施威盈法界，刀圭展轉合圓通。神兵精銳隨時顯，丹器花生到處崇。天竺雖高還戒性，玉華王子總歸中。</p><p>　　見象歸度眾僧，人間作福享清平。從今果正菩提路，盡是參禪拜佛人。</p><p>　　結綵飄颻，香菸馥郁。戧金桌子掛絞綃，幌人眼目;彩漆椅兒鋪錦繡，添座風光。樹果新鮮，茶湯香噴。三五道閒食清甜，一兩餐饅頭豐潔。蒸酥蜜煎更奇哉，油札糖澆真美矣。有幾瓶香糯素酒，斟出來，賽過瓊漿;獻幾番陽羨仙茶，捧到手，香欺丹桂。般般品品皆齊備，色色行行盡出奇。</p><p>　　眾鳥高棲萬簌沉，詩人下榻罷哦吟。銀河光顯天彌亮，野徑荒涼草更深。砧杵叮咚敲別院，關山杳窵動鄉心。寒蛩聲朗知人意，嚦嚦床頭破夢魂。</p><p>　　鴻蒙初判陶熔鐵，大禹神人親所設。湖海江河淺共深，曾將此棒知之切。</p><p>　　開山治水太平時，流落東洋鎮海闕。日久年深放彩霞，能消能長能光潔。老孫有分取將來，變化無方隨口訣。要大彌於宇宙間，要小卻似針兒節。棒名如意號金箍，天上人間稱一絕。重該一萬三千五百斤，或粗或細能生滅。也曾助我鬧天宮，也曾隨我攻地闕。伏虎降龍處處通，煉魔蕩怪方方徹。舉頭一指太陽昏，天地鬼神皆膽怯。混沌仙傳到至今，原來不是凡間鐵。</p><p>　　道不須臾離，可離非道也。神兵盡落空，枉費參修者。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第八十九回 黃獅精虛設釘鈀宴 金木土計鬧豹頭山</p><p>　　龍脈悠長，地形遠大。尖峰挺挺插天高，陡澗沉沉流水緊。山前有瑤草鋪茵，山後有奇花布錦。喬松老柏，古樹修篁。山鴉山鵲亂飛鳴，野鶴野猿皆嘯唳。懸崖下，麋鹿雙雙;峭壁前，獾狐對對。一起一伏遠來龍，九曲九灣潛地脈。埂頭相接玉華州，萬古千秋興勝處。</p><p>　　一雙粉翅，兩道銀鬚。乘風飛去急，映日舞來徐。渡水過牆能疾俏，偷香弄絮甚歡娛。體輕偏愛鮮花味，雅態芳情任卷舒。</p><p>　　圓滴溜兩隻眼，如燈幌亮;紅刺媸一頭毛，似火飄光。糟鼻子，猱猍口，獠牙尖利;查耳朵，砍額頭，青臉泡浮。身穿一件淺黃衣，足踏一雙莎蒲履。雄雄糾糾若凶神，急急忙忙如惡鬼。</p><p>　　周圍山繞翠，一脈氣連城。峭壁扳青蔓，高崖掛紫荊。鳥聲深樹匝，花影洞門迎。不亞桃源洞，堪宜避世情。</p><p>　　呼呼棒若風，滾滾鈀如雨。降妖杖舉滿天霞，四明鏟伸雲生綺。好似三仙煉大丹，火光彩幌驚神鬼。行者施威甚有能，妖精盜寶多無禮!天蓬八戒顯神通，大將沙僧英更美。兄弟合意運機謀，虎口洞中興鬥起。那怪豪強弄巧乖，四個英雄堪廝比。當時殺至日頭西，妖邪力軟難相抵。</p><p>　　失卻慧兵緣不謹，頓教魔起眾邪凶。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十回 師獅授受同歸一 盜道纏禪靜九靈</p><p>　　棍錘槍斧三楞簡，蒺藜骨朵四明鏟。七獅七器甚鋒芒，圍戰三僧齊吶喊。大聖金箍鐵棒凶，沙僧寶杖人間罕。八戒顛風騁勢雄，釘鈀幌亮光華慘。前遮後擋各施功，左架右迎都勇敢。城頭王子助威風，擂鼓篩鑼齊壯膽。投來搶去弄神通，殺得昏蒙天地反。</p><p>　　呼呼刮地狂風惡，暗暗遮天黑霧濃。走石飛沙神鬼怕，推林倒樹虎狼驚。鋼槍狠狠鉞斧明，棍鏟銅錘太毒情。恨不得囫圇吞行者，活活潑潑擒住小沙僧。這大聖一條如意棒，卷舒收放甚精靈。沙僧那柄降妖杖，靈霄殿外有名聲。今番幹運神通廣，西域施功掃蕩精。</p><p>　　峰排突兀，嶺峻崎嶇。深澗下潺湲水漱，陡崖前錦鏽花香。回巒重迭，古道灣環。真是鶴來鬆有伴，果然雲去石無依。玄猿覓果向晴暉，麋鹿尋花歡日暖。青鸞聲淅嚦，黃鳥語綿蠻。春來桃李爭妍，夏至柳槐競茂。秋到黃花布錦，冬交白雪飛綿。四時八節好風光，不亞瀛洲仙景象。</p><p>　　彩雲重迭，紫氣蘢蔥。瓦漾金波焰，門排玉獸崇。花盈雙闕紅霞繞，日映騫林翠霧籠。果然是萬真環拱，千聖興隆。殿閣層層錦，窗軒處處通。蒼龍盤護神光藹，黃道光輝瑞氣濃。這的是青華長樂界，東極妙巖宮。</p><p>　　緣因善慶遇神師，習武何期動怪獅。掃蕩群邪安社稷，皈依一體定邊夷。九靈數合元陽理，四面精通道果之。授受心明遺萬古，玉華永樂太平時。</p><p>　　無慮無憂來佛界，誠心誠意上雷音。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十一回 金平府元夜觀燈 玄英洞唐僧供狀</p><p>　　修禪何處用工夫?馬劣猿顛速剪除。牢捉牢拴生五彩，暫停暫住墮三途。若教自在神丹漏，才放從容玉性枯。喜怒憂思須掃淨，得玄得妙恰如無。</p><p>　　珍樓壯麗，寶座崢嶸。佛閣高雲外，僧房靜月中。丹霞縹緲浮屠挺，碧樹陰森輪藏清。真淨土，假龍宮，大雄殿上紫雲籠。兩廊不絕閒人戲，一塔常開有客登。爐中香火時時爇，臺上燈花夜夜熒。忽聞方丈金鐘韻，應佛僧人朗誦經。</p><p>　　時維正月，歲屆新春。園林幽雅，景物妍森。四時花木爭奇，一派峰巒迭翠。芳草階前萌動，老梅枝上生馨。紅入桃花嫩，青歸柳色新。金谷園富麗休誇，《輞川圖》流風慢說。水流一道，野鳧出沒無常;竹種千竿，墨客推敲未定。芍藥花、牡丹花、紫薇花、含笑花，天機方醒;山茶花、紅梅花、迎春花、瑞香花，豔質先開。陰崖積雪猶含凍，遠樹浮煙已帶春。又見那鹿向池邊照影，鶴來松下聽琴。東幾廈，西幾亭，客來留宿;南幾堂，北幾塔，僧靜安禪。花卉中，有一兩座養性樓，重簷高拱;山水內，有三四處煉魔室，靜幾明窗。真個是天然堪隱逸，又何須他處覓蓬瀛。</p><p>　　瑪瑙花城，琉璃仙洞，水晶雲母諸宮，似重重錦繡，迭迭玲瓏。星橋影幌乾坤動，看數株火樹搖紅。六街簫鼓，千門璧月，萬戶香風。幾處鰲峰高聳，有魚龍出海，鸞鳳騰空。羨燈光月色，和氣融融。綺羅隊裡，人人喜聽笙歌，車馬轟轟。看不盡花容玉貌，風流豪俠，佳景無窮。</p><p>　　三五良宵節，上元春色和。花燈懸鬧市，齊唱太平歌。又見那六街三市燈亮，半空一鑑初升。那月如馮夷推上爛銀盤，這燈似仙女織成鋪地錦。燈映月，增一倍光輝;月照燈，添十分燦爛。觀不盡鐵鎖星橋，看不了燈花火樹。雪花燈、梅花燈，春冰剪碎;繡屏燈、畫屏燈，五彩攢成。核桃燈、荷花燈，燈樓高掛;青獅燈、白象燈，燈架高檠。蝦兒燈、鱉兒燈，棚前高弄;羊兒燈、兔兒燈，簷下精神。鷹兒燈、鳳兒燈，相連相併;虎兒燈、馬兒燈，同走同行。仙鶴燈、白鹿燈，壽星騎坐;金魚燈、長鯨燈，李白高乘。鰲山燈，神仙聚會;走馬燈，武將交鋒。萬千家燈火樓臺，十數裡雲煙世界。那壁廂，索琅琅玉韂飛來;這壁廂，轂轆轆香車輦過。看那紅妝樓上，倚著欄，隔著簾，並著肩，攜著手，雙雙美女貪歡;綠水橋邊，鬧吵吵，錦簇簇，醉醺醺，笑呵呵，對對遊人戲彩。滿城中簫鼓喧譁，徹夜裡笙歌不斷。</p><p>　　錦繡場中唱彩蓮，太平境內簇人煙。燈明月皎元宵夜，雨順風調大有年。</p><p>　　重重丘壑，曲曲源泉。藤蘿懸削壁，松柏挺虛巖。鶴鳴晨霧裡，雁唳曉雲間。峨峨矗矗峰排戟，突突磷磷石砌磐。頂巔高萬仞，峻嶺迭千灣。野花佳木知春發，杜宇黃鶯應景妍。能巍奕，實巉巖，古怪崎嶇險又艱。停玩多時人不語，只聽虎豹有聲鼾。香獐白鹿隨來往，玉兔青狼去復還。深澗水流千萬裡，回湍激石響潺潺。</p><p>　　彩面環睛，二角崢嶸。尖尖四隻耳，靈竅閃光明。一體花紋如彩畫，滿身錦繡若蜚英。第一個，頭頂狐裘花帽暖，一臉昂毛熱氣騰;第二個，身掛輕紗飛烈焰，四蹄花瑩玉玲玲;第三個，威雄聲吼如雷振，獠牙尖利賽銀針。個個勇而猛，手持三樣兵：一個使鉞斧，一個大刀能;但看第三個，肩上橫擔扢撻藤。又見那七長八短、七肥八瘦的大大小小妖精，都是些牛頭鬼怪，各執槍棒。</p><p>　　鉞斧鋼刀扢撻藤，猴王一棒敢來迎。闢寒闢暑闢塵怪，認得齊天大聖名。棒起致令神鬼怕，斧來刀砍亂飛騰。好一個混元有法真空像!抵住三妖假佛形。那三個偷油潤鼻今年犯，務捉欽差駕下僧。這個因師不懼山程遠，那個為嘴常年設獻燈。乒乓只聽刀斧響，劈樸惟聞棒有聲。沖沖撞撞三攢一，架架遮遮各顯能。一朝鬥至天將晚，不知那個虧輸那個贏。</p><p>　　懶散無拘禪性亂，災危有分道心蒙。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十二回 三僧大戰青龍山 四星挾捉犀牛怪</p><p>　　展翅星流光燦，古云腐草為螢。神通變化不非輕，自有徘徊之性。飛近石門懸看，旁邊瑕縫穿風。將身一縱到幽庭，打探妖魔動靜。</p><p>　　一別長安十數年，登山涉水苦熬煎。幸來西域逢佳節，喜到金平遇上元。不識燈中假佛像，概因命裡有災愆。賢徒追襲施威武，但願英雄展大權。</p><p>　　僧三眾，棍杖鈀，三個妖魔膽氣加。鉞斧鋼刀藤紇糹答，只聞風響並塵沙。初交幾合噴愁霧，次後飛騰散彩霞，釘鈀解數隨身滾，鐵棒英豪更可誇。降妖寶杖人間少，妖怪頑心不讓他。鉞斧口明尖釒尊利，藤條節蒙一身花。大刀幌亮如門扇，和尚神通偏賽他。這壁廂因師性命發狠打，那壁廂不放唐僧劈臉撾。斧剁棒迎爭勝負，鈀輪刀砍兩交搽。扢撻藤條降怪杖，翻翻覆復逞豪華。</p><p>　　經雲泰極還生否，好處逢凶實有之。愛賞花燈禪性亂，喜遊美景道心漓。大丹自古宜長守，一失原來到底虧。緊閉牢拴休曠蕩，須臾懈怠見參差。</p><p>　　暗放玉籠飛綵鳳，私開金鎖走蛟龍。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十三回 給孤園問古談因 天竺國朝王遇偶</p><p>　　起念斷然有愛，留情必定生災。靈明何事辨三臺?行滿自歸元海。不論成仙成佛，須從個裡安排。清清淨淨絕塵埃，果正飛昇上界。</p><p>　　不小不大，卻也是琉璃碧瓦;半新半舊，卻也是八字紅牆。隱隱見蒼松偃蓋，也不知是幾千百年間故物到於今;潺潺聽流水鳴弦，也不道是那朝代時分開山留得在。</p><p>　　面如滿月光，身似菩提樹。擁錫袖飄風，芒鞋石頭路。</p><p>　　憶昔檀那須達多，曾將金寶濟貧痾。只園千古留名在，長者何方伴覺羅?</p><p>　　人靜月沉花夢悄，暖風微透壁窩紗。銅壺點點看三汲，銀漢明明照九華。</p><p>　　虎踞龍蟠形勢高，鳳樓麟閣彩光搖。御溝流水如環帶，福地依山插錦標。曉日旌旗明輦路，春風簫鼓遍溪橋。國王有道衣冠勝，五穀豐登顯俊豪。</p><p>　　大丹不漏要三全，苦行難成恨惡緣。道在聖傳修在己，善由人積福由天。休逞六根多貪慾，頓開一性本來原。無愛無思自清淨，管教解脫得超然。</p><p>　　路逢狹道難迴避，定教恩愛反為仇。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十四回 四僧宴樂御花園 一怪空懷情慾喜</p><p>　　老孫祖居東勝神洲傲來國花果山水簾洞。父天母地，石裂吾生。曾拜至人，學成大道。復轉仙鄉，嘯聚在洞天福地。下海降龍，登山擒獸。消死名，上生籍，官拜齊天大聖。玩賞瓊樓，喜遊寶閣。會天仙，日日歌歡;居聖境，朝朝快樂。只因亂卻蟠桃宴，大反天宮，被佛擒伏。困壓在五行山下，飢餐鐵彈，渴飲銅汁，五百年未嘗茶飯。幸我師出東土，拜西方，觀音教令脫天災，離大難，皈正在瑜伽門下。舊諱悟空，稱名行者。</p><p>　　老豬先世為人，貪歡愛懶。一生混沌，亂性迷心。未識天高地厚，難明海闊山遙。正在幽閒之際，忽然遇一真人。半句話，解開業網;兩三言，劈破災門。當時省悟，立地投師，謹修二八之工夫，敬煉三三之前後。行滿飛昇，得超天府。荷蒙玉帝厚恩，官賜天蓬元帥，管押河兵，逍遙漢闕。只因蟠桃酒醉，戲弄嫦娥，謫官銜，遭貶臨凡;錯投胎，託生豬象。住福陵山，造惡無邊。遇觀音，指明善道。皈依佛教，保護唐僧。徑往西天，拜求妙典。法諱悟能，稱為八戒。</p><p>　　老沙原系凡夫，因怕輪迴訪道。雲遊海角，浪蕩天涯。常得衣缽隨身，每煉心神在舍。因此虔誠，得逢仙侶。養就孩兒，配緣奼女。工滿三千，合和四相。超天界，拜玄穹，官授捲簾大將，侍御鳳輦龍車，封號將軍。也為蟠桃會上，失手打破玻璃盞，貶在流沙河，改頭換面，造孽傷生。幸喜菩薩遠遊東土，勸我皈依，等候唐朝佛子，往西天求經果正。從立自新，復修大覺，指河為姓。法諱悟淨，稱名沙僧。</p><p>　　沉沉宮漏，蔭蔭花香。繡戶垂珠箔，閒庭絕火光。鞦韆索冷空留影，羌笛聲殘靜四方。繞屋有花籠月燦，隔空無樹顯星芒。杜鵑啼歇，蝴蝶夢長。銀漢橫天宇，白雲歸故鄉。正是離人情切處，風搖嫩柳更淒涼。</p><p>　　宮殿開軒紫氣高，風吹御樂透青霄。雲移豹尾旌旗動，日射螭頭玉佩搖。香霧細添宮柳綠，露珠微潤苑花嬌。山呼舞蹈千官列，海晏河清一統朝。</p><p>　　徑鋪彩石，檻鑿雕欄。徑鋪彩石，徑邊石畔長奇葩;檻鑿雕欄，檻外欄中生異卉。夭桃迷翡翠，嫩柳閃黃鸝。步覺幽香來袖滿，行沾清味上衣多。鳳台龍沼，竹閣鬆軒。鳳台之上，吹簫引鳳來儀;龍沼之間，養魚化龍而去。竹閣有詩，費盡推敲裁白雪;鬆軒文集，考成珠玉注青編。假山拳石翠，曲水碧波深。牡丹亭，薔薇架，迭錦鋪絨;茉藜檻，海棠畦，堆霞砌玉。芍藥異香，蜀葵奇豔。白梨紅杏鬥芳菲，紫蕙金萱爭爛熳。麗春花、木筆花、杜鵑花，夭夭灼灼;含笑花、鳳仙花、玉簪花，戰戰巍巍。一處處紅透胭脂潤，一叢叢芳濃錦繡圍。更喜東風回暖日，滿園嬌媚逞光輝。</p><p>　　崢嶸閶闔曙光生，鳳閣龍樓瑞靄橫。春色細鋪花草繡，天光遙射錦袍明。笙歌繚繞如仙宴，杯斝飛傳玉液清。君悅臣歡同玩賞，華夷永鎮世康寧。</p><p>　　春景詩</p><p>　　周天一氣轉洪鈞，大地熙熙萬象新。桃李爭妍花爛熳，燕來畫棟迭香塵。</p><p>　　夏景詩</p><p>　　薰風拂拂思遲遲，宮院榴葵映日輝。玉笛音調驚午夢，芰荷香散到庭幃。</p><p>　　秋景詩</p><p>　　金井梧桐一葉黃，珠簾不卷夜來霜。燕知社日辭巢去，雁折蘆花過別鄉。</p><p>　　冬景詩</p><p>　　天雨飛雲暗淡寒，朔風吹雪積千山。深宮自有紅爐暖，報道梅開玉滿欄。</p><p>　　和春景詩</p><p>　　日暖冰消大地鈞，御園花卉又更新。和風膏雨民沾澤，海晏河清絕俗塵。</p><p>　　和夏景詩</p><p>　　鬥指南方白晝遲，槐雲榴火斗光輝。黃鸝紫燕啼宮柳，巧轉雙聲入絳幃。</p><p>　　和秋景詩</p><p>　　香飄橘綠與橙黃，松柏青青喜降霜。籬菊半開攢錦繡，笙歌韻徹水雲鄉。</p><p>　　和冬景詩</p><p>　　瑞雪初晴氣味寒，奇峰巧石玉團山。爐燒獸炭煨酥酪，袖手高歌倚翠欄。</p><p>　　真個是花團錦簇!那一片富麗妖嬈，真勝似天堂月殿，不亞於仙府瑤宮。</p><p>　　《喜會佳姻》四首</p><p>　　《喜詞》</p><p>　　喜，喜，喜!欣然樂矣!結婚姻，恩愛美。巧樣宮妝，嫦娥怎比。龍釵與鳳檎，豔豔飛金縷。櫻脣皓齒朱顏，嫋娜如花輕體。錦重重，五彩叢中;香拂佛，千金隊裡。</p><p>　　《會詞》</p><p>　　會，會，會!妖嬈嬌媚。賽毛嬙，欺楚妹。傾國傾城，比花比玉。妝飾更鮮妍，釵環多豔麗。蘭心蕙性清高，粉臉冰肌榮貴。黛眉一線遠山微，窈窕嫣姌攢錦隊。</p><p>　　《佳詞》</p><p>　　佳，佳，佳!玉女仙娃。深可愛，實堪誇。異香馥郁，脂粉交加。天台福地遠，怎似國王家。笑語紛然嬌態，笙歌繚繞喧譁。花堆錦砌千般美，看遍人間怎若他。</p><p>　　《姻詞》</p><p>　　姻，姻，姻!蘭麝香噴。仙子陣，美人群。嬪妃換彩，公主妝新。雲鬢堆鴉髻，霓裳壓鳳裙。一派仙音嘹亮，兩行朱紫繽紛。當年曾結乘鸞信，今朝幸喜會佳姻。</p><p>　　翅黃口甜尾利，隨風飄舞顛狂。最能摘蕊與偷香，度柳穿花搖盪。辛苦幾番淘染，飛來飛去空忙。釀成濃美自何嘗，只好留存名狀。</p><p>　　邪主愛花花作禍，禪心動念念生愁。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十五回 假合真形擒玉兔 真陰歸正會靈元</p><p>　　娉婷嫋娜，玉質冰肌。一雙雙嬌欺楚女，一對對美賽西施。雲髻高盤飛綵鳳，娥眉微顯遠山低。笙簧雜奏，簫鼓頻吹。宮商角徵羽，抑揚高下齊。清歌妙舞常堪愛，錦砌花團色色怡。</p><p>　　春風蕩蕩，秋氣瀟瀟。春風蕩蕩過園林，千花擺動;秋氣瀟瀟來徑苑，萬葉飄搖。刮折牡丹禜檻下，吹歪芍藥臥欄邊。沼岸芙蓉亂撼，臺基菊蕊鋪堆。海棠無力倒塵埃，玫瑰有香眠野徑。春風吹折芰荷楟，冬雪壓歪梅嫩蕊。石榴花瓣，亂落在內院東西;岸柳枝條，斜垂在皇宮南北。好花風雨一宵狂，無數殘紅鋪地錦。</p><p>　　金箍鐵棒有名聲，碓嘴短棍無人識。一個因取真經到此方，一個為愛奇花來住跡。那怪久知唐聖僧，要求配合元精液。舊年攝去真公主，變作人身欽愛惜。今逢大聖認妖氛，救援活命分虛實。短棍行凶著頂丟，鐵棒施威迎面擊。喧喧嚷嚷兩相持，雲霧滿天遮白日。</p><p>　　仙根是段羊脂玉，磨琢成形不計年。混沌開時吾已得，洪蒙判處我當先。源流非比凡間物，本性生來在上天。一體金光和四相，五行瑞氣合三元。隨吾久住蟾宮內，伴我常居桂殿邊。因為愛花垂世境，故來天竺假嬋娟。與君共樂無他意，欲配唐僧了宿緣。你怎欺心破佳偶，死尋趕戰逞凶頑!這般器械名頭大，在你金箍棒子前。廣寒宮裡搗藥杵，打人一下命歸泉!</p><p>　　金箍棒，搗藥杵，兩般仙器真堪比。那個為結婚姻降世間，這個因保唐僧到這裡。原來是國王沒正經，愛花引得妖邪喜。致使如今恨苦爭，兩家都把頑心起。一衝一撞賭輸贏，曖語劖言齊鬥嘴。藥杵英雄世罕稀，鐵棒神威還更美。金光湛湛幌天門，彩霧輝輝連地裡。來往戰經十數回，妖邪力弱難搪抵。</p><p>　　缺脣尖齒，長耳稀須。團身一塊毛如玉，展足千山蹄若飛。直鼻垂酥，果賽霜華填粉膩;雙睛紅映，猶欺雪上點胭脂。伏在地，白穰穰一堆素練;伸開腰，白鐸鐸一架銀絲。幾番家吸殘清露瑤天曉，搗藥長生玉杵奇。</p><p>　　銅壺滴漏月華明，金鐸叮噹風送聲。杜宇正啼春去半，落花無路近三更。御園寂寞鞦韆影，碧落空浮銀漢橫。三市六街無客走，一天星斗夜光晴。</p><p>　　繽紛瑞靄滿天香，一座荒山倏被祥。虹流千載清河海，電繞長春賽禹湯。草木沾恩添秀色，野花得潤有餘芳。古來長者留遺蹟，今喜明君降寶堂。</p><p>　　沐淨恩波歸了性，出離金海悟真空。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十六回 寇員外喜待高僧 唐長老不貪富貴</p><p>　　色色原無色，空空亦非空。靜喧語默本來同，夢裡何勞說夢。有用用中無用，無功功裡施功。還如果熟自然紅，莫問如何修種。</p><p>　　清和天氣爽，池沼芰荷生。梅逐雨餘熟，麥隨風裡成。草香花落處，鶯老柳枝輕。江燕攜雛習，山雞哺子鳴。斗南當日永，萬物顯光明。</p><p>　　香雲靉雲逮，燭焰光輝。滿堂中錦簇花攢，四下裡金鋪彩絢。硃紅架，高掛紫金鐘;彩漆檠，對設花腔鼓。幾對幡，繡成八寶;千尊佛，盡戧黃金。古銅爐，古銅瓶，雕漆桌，雕漆盒。古銅爐內，常常不斷沉檀;古銅瓶中，每有蓮花現彩。雕漆桌上五雲鮮，雕漆盒中香瓣積。玻璃盞，淨水澄清;鱅璃燈，香油明亮。一聲金磬，響韻虛徐。真個是紅塵不到賽珍樓，家奉佛堂欺上剎。</p><p>　　方臺豎櫃，玉匣金函。方臺豎櫃，堆積著無數經文;玉匣金函，收貯著許多簡札。彩漆桌上，有紙墨筆硯，都是些精精緻致的文房;椒粉屏前，有書畫琴棋，盡是些妙妙玄玄的真趣。放一口輕玉浮金之仙磬，掛一柄披風披月之龍髯。清氣令人神氣爽，齋心自覺道心閒。</p><p>　　金漆桌案，黑漆交椅。前面是五色高果，俱巧匠新裝成的時樣。第二行五盤小菜，第三行五碟水果，第四行五大盤閒食。般般甜美，件件馨香。素湯米飯，蒸卷饅頭，辣辣爨爨熱騰騰，盡皆可口，真足充腸。七八個僮僕往來奔奉，四五個庖丁不住手。</p><p>　　大揚幡，鋪設金容;齊秉燭，燒香供養。擂鼓敲鐃，吹笙捻管。雲鑼兒，橫笛音清，也都是尺工字樣。打一回，吹一蕩，朗言齊語開經藏。先安土地，次請神將。發了文書，拜了佛像。談一部《孔雀經》，句句消災障;點一架藥師燈，焰焰輝光亮。拜水懺，解冤愆;諷《華嚴》，除誹謗。三乘妙法甚精勤，一二沙門皆一樣。</p><p>　　幾點歸鴉過別村，樓頭鐘鼓遠相聞。六街三市人煙靜，萬戶千門燈火昏。月皎風清花弄影，銀河慘淡映星辰。子規啼處更深矣，天籟無聲大地鈞。</p><p>　　簾幕高掛，屏圍四繞。正中間，掛一幅壽山福海之圖;兩壁廂，列四軸春夏秋冬之景。龍文鼎內香飄靄，鵲尾爐中瑞氣生。看盤簇彩，寶妝花色色鮮明;排桌堆金，獅仙糖齊齊擺列。階前鼓舞按宮商，堂上果餚鋪錦繡。素湯素飯甚清奇，香酒香茶多美豔。雖然是百姓之家，卻不亞王侯之宅。只聽得一片歡聲，真個也驚天動地。</p><p>　　得鼓樂喧天，旗幡蔽日，人煙湊集，車馬駢填。</p><p>　　一場富貴，真賽過珠圍翠繞，誠不亞錦帳藏春!</p><p>　　泰極還生否，樂處又逢悲。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十七回 金酬外護遭魔蟄 聖顯幽魂救本原</p><p>　　平生正直，素性賢良。少年向雪案攻書，早歲在金鑾對策。常懷忠義之心，每切仁慈之念。名揚青史播千年，龔黃再見;聲振黃堂傳萬古，卓魯重生。</p><p>　　恩將恩報人間少，反把恩慈變作仇。下水救人終有失，三思行事卻無憂。</p><p>　　唐三藏，戰戰兢兢，滴淚難言。豬八戒，絮絮叨叨，心中報怨。沙和尚，囊突突，意下躊躇。孫行者，笑唏唏，要施手段。</p><p>　　巧妙明珠綴，稀奇佛寶攢。盤龍鋪繡結，飛鳳錦沿邊。</p><p>　　十代閻君拱手接，五方鬼判叩頭迎。千株劍樹皆欹側，萬迭刀山盡坦平。枉死城中魑魅化，奈河橋下鬼超生。正是那神光一照如天赦，黑暗陰司處處明。</p><p>　　地闢能存凶惡事，天高不負善心人。逍遙穩步如來徑，只到靈山極樂門。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十八回 猿熟馬馴方脫殼 功成行滿見真如</p><p>　　沖天百尺，聳漢凌空。低頭觀落日，引手摘飛星。豁達窗軒吞宇宙，嵯峨棟宇接雲屏。黃鶴信來秋樹老，綵鸞書到晚風清。此乃是靈宮寶闕，琳館珠庭。真堂談道，宇宙傳經。花向春來美，鬆臨雨過青。紫芝仙果年年秀，丹鳳儀翔萬感靈。</p><p>　　身披錦衣，手搖玉麈。身披錦衣，寶閣瑤池常赴宴;手搖玉麈，丹臺紫府每揮麈。肘懸仙籙，足踏履鞋。飄然真羽士，秀麗實奇哉。煉就長生居勝境，修成永壽脫塵埃。聖僧不識靈山客，當年金頂大仙來。</p><p>　　功滿行完宜沐浴，煉馴本性合天真。千辛萬苦今方息，九戒三皈始自新。魔盡果然登佛地，災消故得見沙門。洗塵滌垢全無染，反本還原不壞身。</p><p>　　遠看橫空如玉棟，近觀斷水一枯槎。維河架海還容易，獨木單樑人怎蹅!萬丈虹霓平臥影，千尋白練接天涯。十分細滑渾難渡，除是神仙步彩霞。</p><p>　　鴻蒙初判有聲名，幸我撐來不變更。有浪有風還自穩，無終無始樂昇平。六塵不染能歸一，萬劫安然自在行。無底船兒難過海，今來古往渡群生。</p><p>　　脫卻胎胞骨肉身，相親相愛是元神。今朝行滿方成佛，洗淨當年六六塵。</p><p>　　頂摩霄漢中，根接須彌脈。巧峰排列，怪石參差。懸崖下瑤草琪花，曲徑旁紫芝香蕙。仙猿摘果入桃林，卻似火燒金;白鶴棲鬆立枝頭，渾如煙捧玉。綵鳳雙雙，青鸞對對。綵鳳雙雙，向日一鳴天下瑞;青鸞對對，迎風耀舞世間稀。又見那黃森森金瓦迭鴛鴦，明幌幌花磚鋪瑪瑙。東一行，西一行，盡都是蕊宮珠闕;南一帶，北一帶，看不了寶閣珍樓。天王殿上放霞光，護法堂前噴紫焰。浮屠塔顯，優缽花香、正是地勝疑天別，雲閒覺晝長。紅塵不到諸緣盡，萬劫無虧大法堂。</p><p>　　青松林下列優婆，翠柏叢中排善士。</p><p>　　當年奮志奉欽差，領牒辭王出玉階。清曉登山迎霧露，黃昏枕石臥雲霾。挑禪遠步三千水，飛錫長行萬里崖。念念在心求正果，今朝始得見如來。</p><p>　　寶焰金光映目明，異香奇品更微精。千層金閣無窮麗，一派仙音入耳清。素味仙花人罕見，香茶異食得長生。向來受盡千般苦，今日榮華喜道成。</p><p>　　佛前勇士，不比巽二風神。仙竅怒號，遠賽吹噓少女。這一陣，魚龍皆失穴，江海逆波濤。玄猿捧果難來獻，黃鶴回雲找舊巢。丹鳳清音鳴不美，錦雞喔運叫聲嘈。青松枝折，優缽花飄。翠竹竿竿倒，金蓮朵朵搖。鐘聲遠送三千里，經韻輕飛萬壑高。崖下奇花殘美色，路旁瑤草偃鮮苗。綵鸞難舞翅，白鹿躲山崖。蕩蕩異香漫宇宙，清清風氣徹雲霄。</p><p>　　大藏真經滋味甜，如來造就甚精嚴。須知玄奘登山苦，可笑阿儺卻愛錢。先次未詳虧古佛，後來真實始安然。至今得意傳東土，大眾均將雨露沾。</p><p>　　見性明心參佛祖，功完行滿即飛昇。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第九十九回 九九數完魔滅盡 三三行滿道歸根</p><p>　　九九歸真道行難，堅持篤志立玄關。必須苦練邪魔退，定要修持正法還。莫把經章當容易，聖僧難過許多般。古來妙合參同契，毫髮差殊不結丹。</p><p>　　不二門中法奧玄，諸魔戰退識人天。本來面目今方見，一體原因始得全。秉證三乘隨出入，丹成九轉任周旋。挑包飛杖通休講，幸喜還元遇老黿。</p><p>　　一陣風，乾坤播蕩;一聲雷，振動山川。一個閃，鑽雲飛火;一天霧，大地遮漫。風氣呼號，雷聲激烈。閃掣紅綃，霧迷星月。風鼓的塵沙撲面，雷驚的虎豹藏形。閃幌的飛禽叫噪，霧漫的樹木無蹤。那風攪得個通天河波浪翻騰，那雷振得個通天河魚龍喪膽，那閃照得個通天河徹底光明，那霧蓋得個通天河岸崖昏慘。好風，頹山烈石松篁倒。好雷，驚蟄傷人威勢豪。好閃，流天照野金蛇走。好霧，混混漫空蔽九霄。</p><p>　　一體純陽喜向陽，陰魔不敢逞強梁。須知水勝真經伏，不怕風雷閃霧光。自此清平歸正覺，從今安泰到仙鄉。晒經石上留蹤跡，千古無魔到此方。</p><p>　　山門紅粉膩，多賴施主功。一座樓臺從此立，兩廊房宇自今興。硃紅隔扇，七寶玲瓏。香氣飄雲漢，清光滿太空。幾株嫩柏還澆水，數乾喬鬆未結叢。活水迎前，通天迭迭翻波浪;高崖倚後，山脈重重接地龍。</p><p>　　丹成識得本來面，體健如如拜主人。</p><p>　　~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~</p><p>　　第一百回 徑回東土 五聖成真</p><p>　　當年清宴樂昇平，文武安然顯俊英。水陸場中僧演法，金鑾殿上主差卿。關文敕賜唐三藏，經卷原因配五行。苦煉凶魔種種滅，功成今喜上朝京。</p><p>　　門懸彩繡，地襯紅氈。異香馥郁，奇品新鮮。琥珀杯，玻璃盞，鑲金點翠;黃金盤，白玉碗，嵌錦花纏。爛煮蔓菁，糖澆香芋。蘑菇甜美，海菜清奇。幾次添來薑辣筍，數番辦上蜜調葵。麵筋椿樹葉，木耳豆腐皮。石花仙菜，蕨粉幹薇。花椒煮萊菔，芥末拌瓜絲。幾盤素品還猶可，數種奇稀果奪魁。核桃柿餅，龍眼荔枝。宣州繭栗山東棗，江南銀杏兔頭梨。榛鬆蓮肉葡萄大，榧子瓜仁菱米齊。橄欖林檎，蘋婆沙果。慈菇嫩藕，脆李楊梅。無般不備，無件不齊。還有些蒸酥蜜食兼嘉饌，更有那美酒香茶與異奇。說不盡百味珍饈真上品，果然是中華大國異西夷。</p><p>　　君王嘉會賽唐虞，取得真經福有餘。千古流傳千古盛，佛光普照帝王居。</p><p>　　蓋聞二儀有象，顯覆載以含生;四時無形，潛寒暑以化物。是以窺天鑑地，庸愚皆識其端;明陰洞陽，賢哲罕窮其數。然天地包乎陰陽，而易識者，以其有象也;陰陽處乎天地，而難窮者，以其無形也。故知象顯可徵，雖愚不惑;形潛莫睹，在智猶迷。況乎佛道崇虛，乘幽控寂。弘濟萬品，典御十方。舉威靈而無上，抑神力而無下;大之則彌於宇宙，細之則攝於毫釐。無滅無生，歷千劫而亙古;若隱若顯，運百福而長今。妙道凝玄，遵之莫知其際;法流湛寂，挹之莫測其源。故知蠢蠢凡愚，區區庸鄙，投其旨趣，能無疑惑者哉!然則大教之興，基乎西土。騰漢庭而皎夢，照東域而流慈。古者分形分跡之時，言未馳而成化;當常見常隱之世，民仰德而知遵。及乎晦影歸真，遷移越世，金容掩色，不鏡三千之光;麗象開圖，空端四八之相。於是微言廣被，拯禽類於三途;遺訓遐宣，導群生於十地。佛有經，能分大小之乘;更有法，傳訛邪正之術。我僧玄奘法師者，法門之領袖也。幼懷慎敏，早悟三空之功;長契神清，先包四忍之行。松風水月，未足比其清華;仙露明珠，詎能方其朗潤!故以智通無累，神測未形。超六塵而迥出，使千古而傳芳。凝心內境，悲正法之陵遲;棲慮玄門，慨深文之訛謬。思欲分條振理，廣彼前聞;截偽續真，開茲後學。是以翹心淨土，法遊西域。乘危遠邁，策杖孤征。積雪晨飛，途間失地;驚沙夕起，空外迷天。萬里山川，撥煙霞而進步;百重寒暑，躡霜雨而前蹤。誠重勞輕，求深欲達。周遊西宇，十有四年。窮歷異邦，詢求正教。雙林八水，味道餐風;鹿苑鷲峰，瞻奇仰異。承至言於先聖，受真教於上賢。探賾妙門，精窮奧業。三乘六律之道，馳驟於心田;一藏百篋之文，波濤於海口。爰自所歷之國無涯，求取之經有數。總得大乘要文，凡三十五部，計五千四十八卷，譯布中華，宣揚勝業。引慈雲於西極，注法雨於東陲。聖教缺而復全，蒼生罪而還福。溼火宅之幹焰，共拔迷途;朗金水之昏波，同臻彼岸。是知惡因業墜，善以緣升。升墜之端，惟人自作。譬之桂生高嶺，雲露方得泫其花;蓮出綠波，飛塵不能染其葉。非蓮性自潔而桂質本貞，良由所附者高，則微物不能累;所憑者淨，則濁類不能沾。夫以卉木無知，猶資善而成善，矧乎人倫有識，寧不緣慶而成慶?方冀真經傳佈，並日月而無窮;景福遐敷，與乾坤而永大也歟!</p><p>　　朕才愧珪璋，言慚金石。至於內典，尤所未聞。口占敘文，誠為鄙拙。穢翰墨於金簡，標瓦礫於珠林。循躬省慮，靦面恧心。甚不足稱，虛勞致謝。</p><p>　　聖僧努力取經編，西宇周流十四年。苦歷程途遭患難，多經山水受迍邅。功完八九還加九，行滿三千及大千。大覺妙文回上國，至今東土永留傳。</p><p>　　一體真如轉落塵，合和四相復修身。五行論色空還寂，百怪虛名總莫論。正果旃檀皈大覺，完成品職脫沉淪。經傳天下恩光闊，五聖高居不二門。</p><p>　　靈鷲峰頭聚霞彩，極樂世界集祥雲。金龍穩臥，玉虎安然。烏兔任隨來往，龜蛇憑汝盤旋。丹鳳青鸞情爽爽，玄猿白鹿意怡怡。八節奇花，四時仙果。喬松古檜，翠柏修篁。五色梅時開時結，萬年桃時熟時新。千果千花爭秀，一天瑞靄紛紜。</p></div><div class="post-meta meta-tags"><ul class=clearfix><li><a>西遊記</a></li><li><a>詩詞</a></li><li><a>大全</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/8a8785c6.html alt=春節詩詞大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/6172000435c6554a1c1a style=border-radius:25px></a>
<a href=../../tw/%E7%A7%91%E6%8A%80/8a8785c6.html title=春節詩詞大全>春節詩詞大全</a></li><hr><li><a href=../../tw/%E9%81%8A%E6%88%B2/d5c5cde1.html alt=《水滸傳》詩詞大全（中） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/84e0bb6142174dbf877f810d79e81738 style=border-radius:25px></a>
<a href=../../tw/%E9%81%8A%E6%88%B2/d5c5cde1.html title=《水滸傳》詩詞大全（中）>《水滸傳》詩詞大全（中）</a></li><hr><li><a href=../../tw/%E7%A7%91%E6%8A%80/e65066bc.html alt=電纜型號大全！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1521693289841d4b8959eb4 style=border-radius:25px></a>
<a href=../../tw/%E7%A7%91%E6%8A%80/e65066bc.html title=電纜型號大全！>電纜型號大全！</a></li><hr><li><a href=../../tw/%E7%A7%91%E6%8A%80/a2250a41.html alt=【亮子數學】：常用三角公式大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/e5b9e7811b0449a1bb61e34ae0a7523d style=border-radius:25px></a>
<a href=../../tw/%E7%A7%91%E6%8A%80/a2250a41.html title=【亮子數學】：常用三角公式大全>【亮子數學】：常用三角公式大全</a></li><hr><li><a href=../../tw/%E7%A7%91%E6%8A%80/93af29ad.html alt=四川頂級麵條大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1825a357a3f04c309fa9e38488a42af8 style=border-radius:25px></a>
<a href=../../tw/%E7%A7%91%E6%8A%80/93af29ad.html title=四川頂級麵條大全>四川頂級麵條大全</a></li><hr><li><a href=../../tw/%E7%A7%91%E6%8A%80/1bbdeb78.html alt=各地打滷麵做法大全，總有一款適合你 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5cb7a5a2853648cfbad988a8308dd833 style=border-radius:25px></a>
<a href=../../tw/%E7%A7%91%E6%8A%80/1bbdeb78.html title=各地打滷麵做法大全，總有一款適合你>各地打滷麵做法大全，總有一款適合你</a></li><hr><li><a href=../../tw/%E7%A7%91%E6%8A%80/69d23a45.html alt=工業控制常用的接口協議大全 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/2fb460305abe4cbaa0210943132dca15 style=border-radius:25px></a>
<a href=../../tw/%E7%A7%91%E6%8A%80/69d23a45.html title=工業控制常用的接口協議大全>工業控制常用的接口協議大全</a></li><hr><li><a href=../../tw/%E7%A7%91%E6%8A%80/ea3cc091.html alt=汽車知識大全（上） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8db0504bb2524596a88f1b6f698bf594 style=border-radius:25px></a>
<a href=../../tw/%E7%A7%91%E6%8A%80/ea3cc091.html title=汽車知識大全（上）>汽車知識大全（上）</a></li><hr><li><a href=../../tw/%E7%A7%91%E6%8A%80/c4e3669d.html alt=砌牆施工大全：不同的牆體厚度，施工要求也不同 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/15362148401907847ddaf3c style=border-radius:25px></a>
<a href=../../tw/%E7%A7%91%E6%8A%80/c4e3669d.html title=砌牆施工大全：不同的牆體厚度，施工要求也不同>砌牆施工大全：不同的牆體厚度，施工要求也不同</a></li><hr><li><a href=../../tw/%E7%A7%91%E6%8A%80/3dc50243.html alt=工程造價公式及計算技巧大全 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f34281cd96d442c09e61436c38805094 style=border-radius:25px></a>
<a href=../../tw/%E7%A7%91%E6%8A%80/3dc50243.html title=工程造價公式及計算技巧大全>工程造價公式及計算技巧大全</a></li><hr><li><a href=../../tw/%E7%A7%91%E6%8A%80/1cb29714.html alt=常用家電功率大全！（值得收藏） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/152048995268229827a4e5b style=border-radius:25px></a>
<a href=../../tw/%E7%A7%91%E6%8A%80/1cb29714.html title=常用家電功率大全！（值得收藏）>常用家電功率大全！（值得收藏）</a></li><hr><li><a href=../../tw/%E7%A7%91%E6%8A%80/d6979097.html alt=鋼材知識大全 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/1f9618242fa84e4d8eefb234fa35f700 style=border-radius:25px></a>
<a href=../../tw/%E7%A7%91%E6%8A%80/d6979097.html title=鋼材知識大全>鋼材知識大全</a></li><hr><li><a href=../../tw/%E7%A7%91%E6%8A%80/2512d0b0.html alt=常用金屬材料的密度大全，收藏起來 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/2512d0b0.html title=常用金屬材料的密度大全，收藏起來>常用金屬材料的密度大全，收藏起來</a></li><hr><li><a href=../../tw/%E7%A7%91%E6%8A%80/f87bfe89.html alt=常用正則表達式大全 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/f87bfe89.html title=常用正則表達式大全>常用正則表達式大全</a></li><hr><li><a href=../../tw/%E7%A7%91%E6%8A%80/84aa6f8a.html alt=可靠性設計分析方法祕笈大全 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/7a528c8f96514036a8b56519c56b14f7 style=border-radius:25px></a>
<a href=../../tw/%E7%A7%91%E6%8A%80/84aa6f8a.html title=可靠性設計分析方法祕笈大全>可靠性設計分析方法祕笈大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>