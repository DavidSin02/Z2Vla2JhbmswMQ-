<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>中國歷史記年體之周朝二十三、簡王 | 极客快訊</title><meta property="og:title" content="中國歷史記年體之周朝二十三、簡王 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e9%81%8a%e6%88%b2/940a88f.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/940a88f.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/940a88f.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/940a88f.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/940a88f.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/940a88f.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/940a88f.html><link rel=canonical href=https://geekbank.cf/tw/%e9%81%8a%e6%88%b2/940a88f.html><meta property="article:published_time" content="2020-10-29T20:47:51+08:00"><meta property="article:modified_time" content="2020-10-29T20:47:51+08:00"><meta name=Keywords content><meta name=description content="中國歷史記年體之周朝二十三、簡王"><meta name=author content="极客快訊"><meta property="og:url" content="/tw/%E9%81%8A%E6%88%B2/940a88f.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>中國歷史記年體之周朝二十三、簡王</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><strong>周簡王（黃帝40代）</strong></p><p><strong>（公元前585年―前572年）</strong></p><p><strong>（公元前585年）（周簡王元年）</strong></p><p>春正月，魯成公至自會。</p><p>鄭伯悼公如晉拜成，子游相，授玉於東楹之東。士貞伯曰：“鄭伯其死乎？自棄也已！視流而行速，不安其位，宜不能久。”</p><p>二月，季文子以鞍之功立武宮。時以為非，救人難不可以立武。立武由己，非由人也。</p><p>魯國取鄟。</p><p>三月，晉伯宗、夏陽說，衛孫良夫、寧相，鄭人，伊、洛之戎，陸渾，蠻氏侵宋，以其辭會也。師於鍼，衛人不保。說欲襲衛，曰：“雖不可入，多俘而歸，有罪不及死。”伯宗曰：“不可。衛唯信晉，故師在其郊而不設備。若襲之，是棄信也。雖多衛俘，而晉無信，何以求諸侯？”乃止，師還，衛人登陴。</p><p>晉人謀去絳。諸大夫皆曰：“必居郇瑕氏之地，沃饒而近盬，國利君樂，不可失也。”韓獻子將新中軍，且為僕大夫。晉景公揖而入。獻子從。景公立於寢庭，謂獻子曰：“何如？”對曰：“不可。郇瑕氏土薄水淺，其惡易覯。易覯則民愁，民愁則墊隘，於是乎有沉溺重膇之疾。不如新田，土厚水深，居之不疾，有汾、澮以流其惡，且民從教，十世之利也。夫山、澤、林、盬，國之寶也。國饒，則民驕佚。近寶，公室乃貧，不可謂樂。”景公說，從之。夏四月丁丑，晉遷於新田。</p><p>夏六月，邾子朝於魯。</p><p>壬申，鄭伯悼公費二年卒，弟睔立，是為成公。</p><p>魯子叔嬰齊如晉。晉命魯伐宋。秋，魯孟獻子仲孫蔑、叔孫僑如帥師侵宋。</p><p>楚公子嬰齊帥師伐鄭，鄭從晉故也。</p><p>冬，季季孫行父文子如晉，賀遷也。</p><p>晉欒書帥師救鄭，與楚師遇於繞角。楚師還，晉師遂侵蔡。楚公子申、公子成以申、息之師救蔡，御諸桑隧。趙同、趙括欲戰，請於欒武子，欒武子將許之。知莊子、範文子、韓獻子諫曰：“不可。吾來救鄭，楚師去我，吾遂至於此，是遷戮也。戮而不已，又怒楚師，戰必不克。雖克，不令。成師以出，而敗楚之二縣，何榮之有焉？若不能敗，為辱已甚，不如還也。”乃遂還。</p><p>於時，軍帥之慾戰者眾，或謂欒武子曰：“聖人與眾同欲，是以濟事。子盍從眾？子為大政，將酌於民者也。子之佐十一人，其不欲戰者，三人而已。欲戰者可謂眾矣。《商書》曰：‘三人佔，從二人。’眾故也。”武子曰：“善鈞，從眾。夫善，眾之主也。三卿為主，可謂眾矣。從之，不亦可乎？”</p><p>（公元前584年）（周簡王二年）</p><p>自太伯作吳，五世而武王克殷，封其後為二：其一虞，在中國；其一吳，在夷蠻。十二世而晉滅中國之虞。中國之虞滅二世，而夷蠻之吳興。大凡從太伯至壽夢十九世。壽夢立（黃帝三十五代）而吳始益大，稱王。</p><p>春正月，吳王壽夢二年，伐郯，郯成。</p><p>鄭子良相成公以如晉，見，且拜出師。</p><p>夏五月，曹伯宣公朝於魯。</p><p>秋，楚公子嬰齊帥師伐鄭，師於汜。晉侯景公會齊侯頃公、魯成公、宋共公、衛侯定公、曹伯宣公、莒子、邾子、杞伯救鄭。鄭共仲、侯羽圍楚師，囚鄖公鍾儀，獻諸晉。</p><p>八月，諸侯同盟於馬陵。</p><p>八月戊辰，諸侯同盟於馬陵，尋蟲牢之盟，且莒服故也。</p><p>晉人以鍾儀歸，囚諸軍府。</p><p>公至自會。吳入州來。</p><p>楚圍宋之役，師還，公子嬰齊請取於申、呂以為賞田，王許之。申公巫臣曰：“不可。此申、呂所以邑也，是以為賦，以御北方。若取之，是無申、呂也。晉、鄭必至於漢。”王乃止。公子嬰齊是以怨巫臣。公子側欲取夏姬，巫臣止之，遂取以行，子反亦怨之。及共王即位，公子嬰齊、殺巫臣之族子閻、子蕩及清尹弗忌及襄老之子黑要，而分其室。公子嬰齊取子閻之室，使沈尹與王子罷分子蕩之室，公子側取黑要與清尹之室。巫臣自晉遺二子書，曰：“爾以讒慝貪婪事君，而多殺不辜。餘必使爾罷於奔命以死。”</p><p>巫臣請使於吳，晉侯景公許之。吳子壽夢說之。乃通吳於晉。以兩之一卒適吳，舍偏兩之一焉。與其射御，教吳乘車，教之戰陳，教之叛楚。置其子狐庸焉，使為行人於吳。吳始伐楚，伐巢、伐徐。公子嬰齊子重奔命。馬陵之會，吳入州來。公子側自鄭奔命。公子嬰齊子重、公子側子反於是乎一歲七奔命。蠻夷屬於楚者，吳盡取之，是以始大，通吳於上國。</p><p>冬，魯行大雩。</p><p>衛侯定公惡孫林父，孫林父出奔晉。衛侯如晉，晉返孫林父之戚地於衛。</p><p>（公元前583年）（周簡王三年）</p><p>春，晉侯景公十七年，晉侯使韓穿至魯，言汶陽之田，歸之於齊。季文子餞之，私焉，曰：“大國制義以為盟主，是以諸侯懷德畏討，無有貳心。謂汶陽之田，敝邑之舊也，而用師於齊，使歸諸敝邑。今有二命曰：‘歸諸齊。’信以行義，義以成命，小國所望而懷也。信不可知，義無所立，四方諸侯，其誰不解體？《詩》曰：‘女也不爽，士貳其行。士也罔極，二三其德。’七年之中，一與一奪，二三孰甚焉！士之二三，猶喪妃耦，而況霸主？霸主將德是以，而二三之，其何以長有諸侯乎？《詩》曰：‘猶之未遠，是用大簡。’行父懼晉之不遠猶而失諸侯也，是以敢私言之。”</p><p>晉欒書帥師侵蔡，遂侵楚獲申驪。楚師之還也，晉侵沈，獲沈子揖初，從知、範、韓之言也。是行也，鄭伯將會晉師，攻許國東門，大獲焉。</p><p>魯聲伯公孫嬰齊如莒，逆婦也。</p><p>宋共公使華元聘於魯，聘共姬也。</p><p>夏，宋共公使公孫壽納聘幣於魯。</p><p>晉趙莊姬為趙嬰之亡故，譖之於晉侯，曰：“原同、屏括將為亂。”欒、郤為證。六月，晉討趙同、趙括。趙武從姬氏畜於景公宮。景公以趙氏之田與祁奚。景公病，卜大業之不遂者為祟。韓厥言於晉侯曰：“成季之勳，宣孟之忠，而無後，為善者其懼矣。三代之令王，皆數百年保天之祿。夫豈無闢王，賴前哲以免也。《周書》曰：‘不敢侮鰥寡。’所以明德也。”乃立趙武，而反其田，續趙氏祀。</p><p>秋七月，王使召桓公賜魯成公爵命。</p><p>晉侯景公使申公巫臣如吳，假道於莒。與渠丘公立於池上，曰：“城已惡！”莒子曰：“闢陋在夷，其孰以我為虞？”巫臣對曰：“夫狡焉思啟封疆以利社稷者，何國蔑有？唯然，故多大國矣，小國唯或思或縱也。勇夫重閉，況國乎？”</p><p>冬十月癸卯，魯杞叔姬卒，來歸自杞。</p><p>晉士燮聘於魯，言伐郯也，以其事吳故。魯成公賂之，請緩師，士燮範文子不可，曰：“君命無貳，失信不立。禮無加貨，事無二成。君後諸侯，是寡君不得事君也。燮將復之。”季孫桓子懼，使宣伯叔孫僑如帥師會晉士燮、齊人、邾人伐郯。</p><p>衛人送魯共姬之媵。</p><p>（公元前582年）（周簡王四年）</p><p>春正月，魯成公九年，魯請杞伯桓公逆叔姬之喪，杞桓公至魯。</p><p>為歸汶陽之田故，諸侯貳於晉。晉侯景公懼，會齊侯頃公、魯成公、宋共公、衛侯定公、鄭伯成公、曹伯宣公、莒子渠丘公、杞伯桓公於蒲，以尋馬陵之盟。魯大夫季文子謂晉大夫範文子曰：“德則不競，尋盟何為？”範文子曰：“勤以撫之，寬以待之，堅強以御之，明神以要之，柔服而伐貳，德之次也。”是行也，將始會吳，吳人不至。</p><p>魯成公至自會。</p><p>二月，魯之伯姬歸於宋，共公不親迎。</p><p>鄭伯成公三年，楚人以重賂求鄭，鄭伯會楚公子成於鄧。</p><p>伯姬以恭公不親迎，故不肯聽命。宋人告魯，夏，魯季文子如宋致女，覆命，魯成公享之。賦《韓奕》之五章，穆姜出於房，再拜，曰：“大夫勤辱，不忘先君以及嗣君，施及未亡人。先君猶有望也！敢拜大夫之重勤。”又賦《綠衣》之卒章而入。</p><p>晉人送媵之魯。</p><p>秋七月丙子，齊侯頃公無野十七年卒，子靈公環立。</p><p>鄭伯成公如晉。晉人討其貳於楚也，執諸銅鞮。</p><p>晉欒書伐鄭，鄭人使伯蠲行成，晉人殺之。</p><p>楚子重侵陳以救鄭。</p><p>晉侯景公觀于軍府，見鄖公鍾儀，問之曰：“南冠而縶者，誰也？”有司對曰：“鄭人所獻楚囚也。”使稅之，召而吊之。再拜稽首。問其族，對曰：“泠人也。”公曰：“能樂乎？”對曰：“先父之職官也，敢有二事？”使與之琴，操南音。公曰：“君王何如？”對曰：“非小人之所得知也。”固問之，對曰：“其為太子也，師保奉之，以朝於嬰齊而夕於側也。不知其他。”景公語於範文子，文子曰：“楚囚，君子也。言稱先職，不背本也。樂操土風，不忘舊也。稱太子，抑無私也。名其二卿，尊君也。不背本，仁也。不忘舊，信也。無私，忠也。尊君。敏也。仁以接事，信以守之，忠以成之，敏以行之。事雖大，必濟。君盍歸之，使合晉、楚之成。”景公從之，重為之禮，使歸求成。</p><p>冬十一月，葬齊頃公。</p><p>楚公子嬰齊子重帥師自陳伐莒，圍渠丘。渠丘城惡，眾潰，奔莒。戊申，楚入渠丘。莒人囚楚公子平，楚人曰：“勿殺！吾歸而俘。”莒人殺之。楚師圍莒。莒城亦惡，庚申，莒潰。楚遂入鄆。楚一克三都，莒不修城郭故也。</p><p>秦人、白狄伐晉，諸侯貳故也。</p><p>鄭人圍許，示晉不急君也。是則公孫申謀之，曰：“我出師以圍許，為將改立君者，而紓晉使，晉必歸君。”</p><p>魯城都之中城。</p><p>十二月，楚子共王使公子辰如晉，報鍾儀之使，請修好結成。</p><p>（公元前581年）（周簡王五年）</p><p>春，晉侯使糴伐如楚，報太宰子商之使也。</p><p>衛侯定公之弟子叔黑背侵鄭，晉命也。</p><p>鄭公子班聞叔申之謀。三月，公子班子如立公子繻。</p><p>夏四月，鄭人殺繻，立髡頑。子如奔許。時鄭伯成公為晉所執，欒武子曰：“鄭人立君，我執一人焉，何益？不如伐鄭而歸其君，以求成焉。”時晉侯景公有疾。</p><p>五月，晉侯景公會齊侯頃公、魯成公、宋共公、衛侯定公、曹伯宣公伐鄭。</p><p>齊人送媵於魯。</p><p>丙午，晉侯景公獳十九年卒，子壽曼立，是為厲公（黃帝36代）。</p><p>晉侯厲公立，而會諸侯伐鄭。鄭子罕賂以襄鍾，子然盟於修澤，子駟為質。辛巳，鄭伯成公歸。鄭人聞成公歸，亦殺君繻，迎成公。</p><p>晉侯厲公夢大厲，被髮及地，搏膺而踴，曰：“殺餘孫，不義。餘得請於帝矣！”壞大門及寢門而入。公懼，入於室。又壞戶。厲公覺，召桑田巫。巫言如夢。公曰：“何如？曰：“不食新矣。”公疾病，求醫於秦。秦伯使醫緩為之。未至，公夢疾為二豎子，曰：“彼，良醫也。懼傷我，焉逃之？”其一曰：“居肓之上，膏之下，若我何？”醫至，曰：“疾不可為也。在肓之上，膏之下，攻之不可，達之不及，藥不至焉，不可為也。”公曰：“良醫也。”厚為之禮而歸之。六月丙午，晉侯欲麥，使甸人獻麥，饋人為之。召桑田巫，示而殺之。將食，張，如廁，陷而卒。小臣有晨夢負公以登天，及日中，負晉侯出諸廁，遂以為殉。</p><p>鄭伯成公討立君者，戊申，殺叔申、叔禽。</p><p>秋，魯成公如晉。晉人止成公，使送葬。於時糴伐未反。</p><p>冬十月，葬晉景公。魯成公送葬，諸侯莫在。魯人辱之。</p><p>（公元前580年）（周簡王六年）</p><p>春三月，魯成公至自晉。晉人以魯為貳於楚，故止成公。公請受盟，而後使歸。</p><p>晉侯使郤犨來聘，己丑，及郤犨盟。</p><p>魯之聲伯公孫嬰齊之母不聘，穆姜曰：“吾不以妾為姒。”生聲伯而出之，嫁於齊管於奚。生二子而寡，以歸聲伯。聲伯以其外弟為大夫，而嫁其外妹於施孝叔。郤犨來聘，求婦於聲伯。聲伯奪施氏婦以與之。婦人謂施氏曰：“鳥獸猶不失儷，子將若何？”對曰：“吾不能死亡。”婦人遂行，生二子於郤氏。郤氏亡，晉人歸之施氏，施氏逆諸河，沉其二子。婦人怒曰：“己不能庇其伉儷而亡之，又不能字人之孤而殺之，將何以終？”遂誓施氏。</p><p>夏，魯之季文子如晉報聘，且蒞盟也。</p><p>周公楚惡惠、襄二族之逼也，且與伯與爭政，不勝，怒而出。及陽樊，王使劉子復之，盟於鄄而入。三日，復出奔晉。</p><p>秋，魯之宣伯叔孫僑如聘於齊，以修前好。</p><p>晉郤至與周爭鄇田，王命劉康公、單襄公訟諸晉。郤至曰：“溫，吾故也，故不敢失。”劉子、單子曰：“昔周克商，使諸侯撫封，蘇忿生以溫為司寇，與檀伯達封於河。蘇氏即狄，又不能於狄而奔衛。襄王勞文公而賜之溫，狐氏、陽氏先處之，而後及子。若治其故，則王官之邑也，子安得之？”晉侯使郤至勿敢爭。</p><p>宋共公九年，華元既善於令尹嬰齊子重，又善於欒武子。聞楚人既許晉糴伐成，而使歸覆命矣。冬，華元如楚，遂如晉，合晉、楚之成。</p><p>秦伯桓公二十四年，晉厲公初立，秦、晉為成，將會於令狐。晉侯先至焉，秦伯不肯涉河，次於王城，使史顆盟晉侯於河東。晉郤犨盟秦伯於河西。範文子曰：“是盟也何益？齊盟，所以質信也。會所，信之始也。始之不從，其何質乎？”秦伯歸而背晉成。</p><p>（公元前579年）（周簡王七年）</p><p>春，王使以周公之難告於魯，魯，周之同姓也。</p><p>夏，魯成公會晉侯、衛侯於瑣澤。</p><p>宋華元克合晉、楚之成。五月，晉士燮會楚公子罷、許偃。癸亥，盟於宋西門之外，曰：“凡晉、楚無相加戎，好惡同之，同恤菑危，備救凶患。若有害楚，則晉伐之。在晉，楚亦如之。交贄往來，道路無壅，謀其不協，而討不庭有渝此盟，明神殛之，俾隊其師，無克胙國。”鄭伯成公如晉聽成，會於瑣澤，成故也。</p><p>狄人間宋之盟以侵晉，而不設備。秋，晉人敗狄於交剛。</p><p>晉郤至如楚聘，且蒞盟。楚子共王享之，公子側子反相，為地室而縣焉。郤至將登，金奏作於下，驚而走出。子反曰：“日雲莫矣，寡君須矣，吾子其入也！”賓曰：“君不忘先君之好，施及下臣，貺之以大禮，重之以備樂。如天之福，兩君相見，何以代此。下臣不敢。”子反曰：“如天之福，兩君相見，無亦唯是一矢以相加遺，焉用樂？寡君須矣，吾子其入也！”賓曰：“若讓之以一矢，禍之大者，其何福之為？世之治也，諸侯間於天子之事，則相朝也，於是乎有享宴之禮。享以訓共儉，宴以示慈惠。共儉以行禮，而慈惠以佈政。政以禮成，民是以息。百官承事，朝而不夕，此公侯之所以扞城其民也。故《詩》曰：‘赳赳武夫，公侯干城。’及其亂也，諸侯貪冒，侵欲不忌，爭尋常以盡其民，略其武夫，以為己腹心股肱爪牙。故《詩》曰：‘赳赳武夫，公侯腹心。’天下有道，則公侯能為民干城，而制其腹心。亂則反之。今吾子之言，亂之道也，不可以為法。然吾子，主也，至敢不從？”遂入，卒事。歸，以語範文子。文子曰：“無禮必食言，吾死無日矣夫！”</p><p>冬，楚公子罷如晉聘，且蒞盟。十二月，晉侯厲公及楚公子罷盟於赤棘。</p><p>（公元前578年）（周簡王八年）</p><p>春，晉侯厲公使郤錡乞師於魯，將事不敬。孟獻子曰：“郤氏其亡乎！禮，身之幹也。敬，身之基也。郤子無基。且先君之嗣卿也，受命以求師，將社稷是衛，而惰，棄君命也。不亡何為？”</p><p>三月，魯成公如京師，宣伯欲得賜，請先使，王以行人之禮禮焉。孟獻子從。王以為介，而重賄之。</p><p>魯成公及諸侯朝王，遂從劉康公、成肅公會晉侯厲公伐秦。成子受脤於社，不敬。劉子曰：“吾聞之，民受天地之中以生，所謂命也。是以有動作禮義威儀之則，以定命也。能者養以之福，不能者敗以取禍。是故君子勤禮，小人盡力，勤禮莫如致敬，盡力莫如敦篤。敬在養神，篤在守業。國之大事，在祀與戎，祀有執膰，戎有受脤，神之大節也。今成子惰，棄其命矣，其不反乎？”</p><p>夏四月戊午，晉侯厲公使呂相絕秦，曰：“昔逮我獻公，及穆公相好，戮力同心，申之以盟誓，重之以昏姻。天禍晉國，文公如齊，惠公如秦。無祿，獻公即世，穆公不忘舊德，俾我惠公用能奉祀於晉。又不能成大勳，而為韓之師。亦悔於厥心，用集我文公，是穆之成也。文公躬擐甲冑，跋履山川，逾越險阻，徵東之諸侯，虞、夏、商、周之胤，而朝諸秦，則亦既報舊德矣。鄭人怒君之疆埸，我文公帥諸侯及秦圍鄭。秦大夫不詢於我寡君，擅及鄭盟。諸侯疾之，將致命於秦。文公恐懼，綏靜諸侯，秦師克還無害，則是我有大造於西也。無祿，文公即世，穆為不弔，蔑死我君，寡我襄公，迭我淆地，奸絕我好，伐我保城，殄滅我費滑，散離我兄弟，撓亂我同盟，傾覆我國家。我襄公未忘君之舊勳，而懼社稷之隕，是以有淆之師。猶願赦罪於穆公，穆公弗聽，而即楚謀我。天誘其衷，成王殞命，穆公是以不克逞志於我。穆、襄即世，康、靈即位。康公，我之自出，又欲闕翦我公室，傾覆我社稷，帥我蝥賊，以來蕩搖我邊疆。我是以有令狐之役。康猶不悛，入我河曲，伐我涷川，俘我王官，翦我羈馬，我是以有河曲之戰。東道之不通，則是康公絕我好也。</p><p>及君之嗣也，我君景公引領西望曰：‘庶撫我乎！’君亦不惠稱盟，利吾有狄難，入我河縣，焚我箕、郜，芟夷我農功，虔劉我邊陲。我是以有輔氏之聚。“君亦悔禍之延，而欲徼福於先君獻、穆，使伯車來，命我景公曰：‘吾與女同好棄惡，復修舊德，以追念前勳，’言誓未就，景公即世，我寡君是以有令狐之會。君又不祥，背棄盟誓。白狄及君同州，君之仇讎，而我之昏姻也。君來賜命曰：‘吾與女伐狄。’寡君不敢顧昏姻，畏君之威，而受命於吏。君有二心於狄，曰：‘晉將伐女。’狄應且憎，是用告我。楚人惡君之二三其德也，亦來告我曰：‘秦背令狐之盟，而來求盟於我：“昭告昊天上帝、秦三公、楚三王曰：‘餘雖與晉出入，餘唯利是視。’不穀惡其無成德，是用宣之，以懲不壹。”諸侯備聞此言，斯是用痛心疾首，暱就寡人。寡人帥以聽命，唯好是求。君若惠顧諸侯，矜哀寡人，而賜之盟，則寡人之願也。其承寧諸侯以退，豈敢徼亂。君若不施大惠，寡人不佞，其不能以諸侯退矣。敢盡布之執事，俾執事實圖利之！”</p><p>夏五月，魯成公自京師。</p><p>秦伯桓公既與晉厲公為令狐之盟，而又召狄與楚，欲道以伐晉，諸侯是以睦於晉。晉欒書將中軍，荀庚佐之。士燮將上軍，郤錡佐之。韓厥將下軍，荀罃佐之。趙旃將新軍，郤至佐之。郤毅御戎，欒鍼為右。魯孟獻子曰：“晉帥乘和，師必有大功。”丁亥，晉侯厲公以齊侯靈公、魯成公、宋共公、衛侯定公、鄭伯成公、曹伯宣公、邾人、滕人諸侯之師及秦師戰於麻隧。秦師敗績，獲秦成差及不更女父。曹伯宣公盧十七年卒於師。師遂濟涇，及侯麗而還。迓晉侯於新楚。</p><p>成肅公卒於瑕。</p><p>六月丁卯夜，鄭公子班自訾求入於大宮，不能，殺子印、子羽。反軍於市，己巳，予駟帥國人盟於大宮，遂從而盡焚之，殺子如、子龍、孫叔、孫知。</p><p>秋七月，魯成公至自伐秦。</p><p>曹人使宣公弟公子負芻守，使公子欣時逆曹伯之喪。秋，負芻殺其太子而自立也。諸侯乃請討之，晉人以其役之勞，請俟他年。冬，葬曹宣公。既葬，子臧將亡，國人皆將從之。成公乃懼，告罪，且請焉，乃反，而致其邑。</p><p>（公元前577年）（周簡王九年）</p><p>春王正月，莒子朱卒。</p><p>衛侯定公如晉，晉侯厲公強之見孫林父，定公不可。</p><p>夏，衛侯定公既歸，晉侯厲公使郤犨送孫林父而見之。衛侯欲辭，定姜曰：“不可。是先君宗卿之嗣也，大國又以為請，不許，將亡。雖惡之，不猶愈於亡乎？君其忍之！安民而宥宗卿，不亦可乎？”衛侯見而復之。</p><p>衛侯饗苦成叔，甯惠子相。苦成叔傲。寧子曰：“苦成家其亡乎！古之為享食也，以觀威儀、省禍福也。故《詩》曰：‘兕觥其觩，旨酒思柔，彼交匪傲，萬福來求。’今夫子傲，取禍之道也。”</p><p>秋，魯大夫宣伯叔孫僑如尊君命如齊逆女。</p><p>八月，鄭公子喜子罕帥師伐許，敗焉。戊戌，鄭伯復伐許。庚子，入其郛。許人平以叔申之封。</p><p>九月，魯大夫僑如以夫人婦姜氏至自齊。</p><p>冬十月庚寅，衛侯臧卒。秦伯卒。</p><p>衛侯定公十二年，有疾，使孔成子、甯惠子立敬姒之子衎以為太子。冬十月，衛定公卒，太子立，是為獻公。夫人姜氏既哭而息，見太子之不哀也，不內酌飲。嘆曰：“是夫也，將不唯衛國之敗，其必始於未亡人！烏呼！天禍衛國也夫！吾不獲鱄也使主社稷。”大夫聞之，無不聳懼。孫文子自是不敢舍其重器於衛，盡置諸戚，而甚善晉大夫。</p><p>秦伯桓公立二十七年卒，葬義裡丘北。子景公立，居雍高寢。</p><p>（公元前576年）（周簡王十年）</p><p>春二月，葬衛定公。</p><p>三月乙巳，魯公孫嬰齊卒。</p><p>癸丑，晉侯厲公會魯成公、衛侯獻公、鄭伯成公、曹伯成公、宋世子成、齊國佐，邾人同盟於戚，討曹成公負芻也。晉侯執曹伯歸於京師。</p><p>諸侯將見曹之子臧於王而立之，子臧辭曰：“《前志》有之，曰：‘聖達節，次守節，下失節。’為君，非吾節也。雖不能聖，敢失守乎？”遂逃，奔宋。</p><p>魯成公至自會。</p><p>夏六月，宋共公十三年卒。</p><p>楚將北師。子囊曰：“新與晉盟而背之，無乃不可乎？”公子側曰：“敵利則進，何盟之有？”申叔時老矣，在申，聞之，曰：“公子側必不免。信以守禮，禮以庇身，信禮之亡，欲免得乎？”楚子共王侵鄭，及暴隧，遂侵衛，及首止。鄭子罕侵楚，取新石。欒武子欲報楚，韓獻子曰：“無庸，使重其罪，民將叛之。無民，孰戰？”</p><p>秋八月，葬宋共公。於是華元為右師，魚石為左師，蕩澤為司馬，華喜為司徒，公孫師為司城，向為人為大司寇，鱗朱為少司寇，向帶為太宰，魚府為少宰。蕩澤弱公室，殺公子肥。華元曰：“我為右師，君臣之訓，師所司也。今公室卑而不能正，吾罪大矣。不能治官，敢賴寵乎？”乃出奔晉。</p><p>二華，戴族也；司城，莊族也；六官者，皆桓族也。魚石將止華元，魚府曰：“右師反，必討，是無桓氏也。”魚石曰：“右師苟獲反，雖許之討，必不敢。且多大功，國人與之，不反，懼桓氏之無祀於宋也。右師討，猶有戌在，桓氏雖亡，必偏。”魚石自止華元於河上。請討，許之，乃反。使華喜、公孫師帥國人攻蕩氏，殺子山。乃立共公少子成，是為平公。</p><p>魚石、向為人、鱗朱、向帶、魚府出舍於睢上。華元使止之，不可。冬十月，華元自止之，不可。乃反。魚府曰：“今不從，不得入矣。右師視速而言疾，有異志焉。若不我納，今將馳矣。”登丘而望之，則馳。聘而從之，則決睢澨，閉門登陴矣。左師、二司寇、二宰遂出奔楚。華元使向戌為左師，老佐為司馬，樂裔為司寇，以靖國人。</p><p>晉三郤害伯宗，譖而殺之，及欒弗忌。伯州犁奔楚。韓獻子曰：“郤氏其不免乎！善人，天地之紀也，而驟絕之，不亡何待？”初，伯宗每朝，其妻必戒之曰：“‘盜憎主人，民惡其上。’子好直言，必及於難。”</p><p>冬十一月，吳王壽夢十年，晉士燮、齊高無咎、魯叔孫僑如、宋華元、衛孫林父、鄭公子鯂、邾人會吳王於鍾離。吳始通於大國也。</p><p>許男靈公畏逼於鄭，請遷於楚。辛丑，楚公子申遷許於葉。</p><p>（公元前575年）（周簡王十一年）</p><p>春正月，雨，木冰。</p><p>楚子共王自武城使公子成以汝陰之田求成於鄭。鄭叛晉，子駟從楚子盟於武城。</p><p>夏四月辛未，滕子文公卒。</p><p>鄭公子喜子罕伐宋，宋將鉏、樂懼敗諸汋陂。退，舍於夫渠，不儆，鄭人覆之，敗諸汋陵，獲將鉏、樂懼。宋恃勝也。</p><p>衛侯獻公伐鄭，至於鳴雁，為晉故也。</p><p>晉侯厲公將伐鄭，範文子曰：“若逞吾願，諸侯皆叛，晉可以逞。若唯鄭叛，晉國之憂，可立俟也。”欒武子曰：“不可以當吾世而失諸侯，必伐鄭。”乃興師。欒書將中軍，士燮佐之。郤錡將上軍，荀偃佐之。韓厥將下軍，郤至佐新軍，荀罃居守。郤犨如衛，遂如齊，皆乞師焉。</p><p>晉欒黶乞師於魯，孟獻子曰：“有勝矣。”戊寅，晉師起。</p><p>鄭人聞有晉師，使告於楚，姚句耳與往。楚子共王救鄭，司馬公子側子反將中軍，令尹嬰齊子重將左，右尹公子壬夫子辛將右。過申，公子側子反入見申叔時，曰：“師其何如？”對曰：“德、刑、詳、義、禮、信，戰之器也。德以施惠，刑以正邪，詳以事神，義以建利，禮以順時，信以守物。民生厚而德正，用利而事節，時順而物成。上下和睦，周旋不逆，求無不具，各知其極。故《詩》曰：‘立我烝民，莫匪爾極。’是以神降之福，時無災害，民生敦龐，和同以聽，莫不盡力以從上命，致死以補其闕。此戰之所由克也。今楚內棄其民，而外絕其好，瀆齊盟，而食話言，奸時以動，而疲民以逞。民不知信，進退罪也。人恤所底，其誰致死？子其勉之！吾不復見子矣。”姚句耳先歸，子駟問焉，對曰：“其行速，過險而不整。速則失志，不整喪列。志失列喪，將何以戰？楚懼不可用也。”</p><p>五月，晉師濟河。聞楚師將至，範文子欲反，曰：“我偽逃楚，可以紓憂。夫合諸侯，非吾所能也，以遺能者。我若群臣輯睦以事君，多矣。”欒武子曰：“不可。”</p><p>六月丙寅朔，日有食之。</p><p>晉、楚遇於鄢陵。範文子不欲戰，郤至曰：“韓之戰，惠公不振旅。箕之役，先軫不反命，邲之師，荀伯不復從。皆晉之恥也。子亦見先君之事矣。今我闢楚，又益恥也。”文子曰：“吾先君之亟戰也，有故。秦、狄、齊、楚皆強，不盡力，子孫將弱。今三強服矣，敵楚而已。唯聖人能外內無患，自非聖人，外寧必有內憂。盍釋楚以為外懼乎？”</p><p>甲午晦，楚晨壓晉軍而陳。軍吏患之。範匄趨進，曰：“塞井夷灶，陳于軍中，而疏行首。晉、楚唯天所授，何患焉？”文子執戈逐之，曰：“國之存亡，天也。童子何知焉？”欒書曰：“楚師輕窕，固壘而待之，三日必退。退而擊之，必獲勝焉。”郤至曰：“楚有六間，不可失也。其二卿相惡。王卒以舊。鄭陳而不整。蠻軍而不陳。陳不違晦，在陳而囂，合而加囂，各顧其後，莫有鬥心。舊不必良，以犯天忌。我必克之。”</p><p>楚子共王登巢車以望晉軍，令尹嬰齊子重使太宰伯州犁侍於王后。共王曰：“騁而左右，何也？”曰：“召軍吏也。”“皆聚于軍中矣！”曰：“合謀也。”“張幕矣。”曰：“虔卜於先君也。”“徹幕矣！”曰：“將發命也。”“甚囂，且塵上矣！”曰：“將塞井夷灶而為行也。”“皆乘矣，左右執兵而下矣！”曰：“聽誓也。”“戰乎？”曰：“未可知也。”“乘而左右皆下矣！”曰：“戰禱也。”伯州犁以厲公卒告共王。</p><p>晉苗賁皇在晉侯厲公之側，亦以共王卒告。皆曰：“國士在，且厚，不可當也。”苗賁皇言於晉侯厲公曰：“楚之良，在其中軍王族而已。請分良以擊其左右，而三軍萃於王卒，必大敗之。”厲公筮之，史曰：“吉。其卦遇《復》三，曰：‘南國戚，射其元王中厥目。’國戚王傷，不敗何待？”厲公從之。有淖於前，乃皆左右相違於淖。步毅御晉厲公，欒鍼為右。彭名御楚共王，潘黨為右。石首御鄭成公，唐苟為右。欒、範以其族夾厲公行，陷於淖。欒書將載晉侯，鍼曰：“書退！國有大任，焉得專之？且侵官，冒也；失官，慢也；離局，奸也。有三不罪焉，可犯也。”乃掀厲公以出於淖。</p><p>癸巳，潘尫之黨與養由基蹲甲而射之，徹七札焉。以示共王，曰：“君有二臣如此，何憂於戰？”共王怒曰：“大辱國。詰朝，爾射，死藝。”呂錡夢射月，中之，退入於泥。佔之，曰：“姬姓，日也。異姓，月也，必楚王也。射而中之，退入於泥，亦必死矣。”及戰，射共王，中目。共王召養由基，與之兩矢，使射呂錡，中項，伏弢。以一矢覆命。</p><p>郤至三遇楚子之卒，見楚子，必下，免冑而趨風。楚子使工尹襄問之以弓，曰：“方事之殷也，有韎韋之跗注，君子也。識見不穀而趨，無乃傷乎？”郤至見客，免冑承命，曰：“君之外臣至，從寡君之戎事，以君之靈，間蒙甲冑，不敢拜命，敢告不寧君命之辱，為事之故，敢肅使者。”三肅使者而退。</p><p>晉韓厥追鄭伯成公，其御杜溷羅曰：“速從之！其御屢顧，不在馬，可及也。”韓厥曰：“不可以再辱國君。”乃止。郤至從鄭伯，其右茀翰胡曰：“諜輅之，餘從之乘而俘以下。”郤至曰：“傷國君有刑。”亦止。石首曰：“衛懿公唯不去其旗，是以敗於熒。”乃旌於弢中。唐苟謂石首曰：“子在君側，敗者壹大。我不如子，子以君免，我請止。”乃戰而死。</p><p>楚師薄於險，叔山冉謂養由基曰：“雖君有命，為國故，子必射！”乃射。再發，盡殪。叔山冉搏人以投，中車，折軾。晉師乃止。囚楚公子伐。</p><p>欒鍼見楚令尹嬰齊子重之旌，請曰：“楚人謂夫旌，子重之麾也。彼其子重也。日臣之使於楚也，子重問晉國之勇。臣對曰：‘好以眾整。’曰：‘又何如？’臣對曰：‘好以暇。’今兩國治戎，行人不使，不可謂整。臨事而食言，不可謂暇。請攝飲焉。”厲公許之。使行人執榼承飲，造於子重，曰：“寡君乏使，使鍼御持矛。是以不得犒從者，使某攝飲。”子重曰：“夫子嘗與吾言於楚，必是故也，不亦識乎！”受而飲之。免使者而復鼓。</p><p>旦而戰，見星未已。公子側子反命軍吏察夷傷，補卒乘，繕甲兵，展車馬，雞鳴而食，唯命是聽。晉人患之。苗賁皇徇曰：“搜乘補卒，秣馬利兵，修陳固列，蓐食申禱，明日復戰。”乃逸楚囚。共王聞之，召子反謀。谷陽豎獻飲於子反，子反醉而不能見。共王曰：“天敗楚也夫！餘不可以待。”乃宵遁。晉入楚軍，三日谷。範文子立於戎馬之前，曰：“君幼，諸臣不佞，何以及此？君其戒之！《周書》曰‘唯命不於常’，有德之謂。”</p><p>楚師還，及瑕，共王使謂公子側子反曰：“先大夫之覆師徒者，君不在。子無以為過，不穀之罪也。”子反再拜稽首曰：“君賜臣死，死且不朽。臣之卒實奔，臣之罪也。”令尹嬰齊子重複謂公子側子反曰：“初隕師徒者，而亦聞之矣！盍圖之？”對曰：“雖微先大夫有之，大夫命側，側敢不義？側亡君師，敢忘其死。”共王使止之，弗及而卒。</p><p>戰之日，齊國佐、高無咎至於師。衛侯獻公出於衛，魯成公出於壞隤。宣伯叔孫僑如通於穆姜，欲去季、孟，而取其室。將行，穆姜送公，而使逐二子。成公以晉難告，曰：“請反而聽命。”姜怒，公子偃、公子鉏趨過，指之曰：“女不可，是皆君也。”成公待於壞隤，申宮儆備，設守而後行，是以後。使孟獻子守於公宮。</p><p>秋，晉侯厲公會齊侯靈公、魯成公、衛侯獻公、宋華元、邾人於沙隨，謀伐鄭也。宣伯叔孫僑如使告郤犨曰：“魯侯待於壞隤以待勝者。”郤犨將新軍，且為公族大夫，以主東諸侯。取貨於宣伯而訴成公於晉侯，晉侯乃不見魯成公。</p><p>曹人請於晉曰：“自我先君宣公即位，國人曰：‘若之何憂猶未弭？’而又討我寡君，以亡曹國社稷之鎮公子，是大泯曹也。先君無乃有罪乎？若有罪，則君列諸會矣。君唯不遺德刑，以伯諸侯。豈獨遺諸敝邑？取私布之。”</p><p>七月，魯成公會尹武公及諸侯伐鄭。將行，穆姜又命成公如初。成公又申守而行。諸侯之師次於鄭西。魯師次於督揚，不敢過鄭。子叔聲伯嬰齊使叔孫豹請逆於晉師。為食於鄭郊。師逆以至。聲伯四日不食以待之，食使者而後食。</p><p>諸侯遷於制田。知武子佐下軍，以諸侯之師侵陳，至於鳴鹿。遂侵蔡。未反，諸侯遷於潁上。戊午，鄭子罕宵軍之，宋、齊、衛皆失軍。</p><p>曹人復請於晉，晉侯謂子臧：“反，吾歸而君。”子臧反，曹伯成公歸。子臧盡致其邑與卿而不出。</p><p>宣伯叔孫僑如使告郤犨曰：“魯之有季、孟，猶晉之有欒、範也，政令於是乎成。今其謀曰：‘晉政多門，不可從也。寧事齊、楚，有亡而已，蔑從晉矣。’若欲得志於魯，請止行父而殺之，我斃蔑也而事晉，蔑有貳矣。魯不貳，小國必睦。不然，歸必叛矣。”</p><p>九月，晉人執魯季文子於苕丘。魯成公還，待於鄆。使子叔聲伯嬰齊請季孫於晉。晉郤犨曰：“苟去仲孫蔑而止季孫行父，吾與子國，親於公室。”聲伯對曰：“僑如之情，子必聞之矣。若去蔑與行父，是大棄魯國而罪寡君也。若猶不棄，而惠徼周公之福，使寡君得事晉君。則夫二人者，魯國社稷之臣也。若朝亡之，魯必夕亡。以魯之密邇仇讎，亡而為仇，治之何及？”郤犨曰：“吾為子請邑。”聲伯對曰：“嬰齊，魯之常隸也，敢介大國以求厚焉！承寡君之命以請，若得所請，吾子之賜多矣。又何求？”範文子謂欒武子曰：“季孫於魯，相二君矣。妾不衣帛，馬不食粟，可不謂忠乎？信讒慝而棄忠良，若諸侯何？子叔嬰齊奉君命無私，謀國家不貳，圖其身不忘其君。若虛其請，是棄善人也。子其圖之！”乃許魯平，赦季孫。</p><p>冬十月乙亥，魯出叔孫僑如而與大夫盟，僑如奔齊。</p><p>十二月乙丑，魯季孫及晉郤犨盟於扈。歸，乙酉，刺公子偃，召叔孫豹於齊而立之。</p><p>齊聲孟子通僑如，使立於高、國之間。僑如曰：“不可以再罪。”奔衛，亦間於卿。</p><p>晉侯使郤至獻楚捷於周，與單襄公語，驟稱其伐。單子語諸大夫曰：“郤至其亡乎！位於七人之下，而求掩其上。怨之所聚，亂之本也。多怨而階亂，何以在位？《夏書》曰：‘怨豈在明？不見是圖。’將慎其細也。今而明之，其可乎？”</p><p>（公元前574年）（周簡王十二年）</p><p>春正月，鄭子駟侵晉虛、滑。衛北宮括帥師救晉，侵鄭，至於高氏。</p><p>夏五月，鄭太子髡頑、侯孺為質於楚，楚公子成、公子寅戍鄭。晉侯厲公會及齊侯靈公、宋平公、魯成公、衛侯獻公、曹伯成公、邾人、尹子武公、單子襄公伐鄭，自戲童至於曲洧。</p><p>晉範文子反自鄢陵，使其祝宗祈死，曰：“君驕侈而克敵，是天益其疾也。難將作矣！愛我者惟祝我，使我速死，無及於難，範氏之福也。”六月戊辰，士燮範文子卒。</p><p>乙酉，晉侯厲公及齊侯靈公、宋平公、魯成公、衛侯獻公、曹伯成公、尹子武公、單子襄公、邾人同盟於柯陵，尋戚之盟也。</p><p>楚嬰齊子重救鄭，師於首止。諸侯還。</p><p>秋，魯成公至自會。</p><p>齊慶克通於齊夫人聲孟子，與婦人蒙衣乘輦而入於閎。鮑牽見之，以告國武子，武子召慶克而謂之。慶克久不出，而告夫人曰：“國子謫我！”夫人怒。國子相靈公以會，高、鮑處守。及還，將至，閉門而索客。孟子訴之曰：“高、鮑將不納君，而立公子角。國子知之。”七月壬寅，刖鮑牽而逐高無咎。無咎奔莒，高弱以盧叛。齊人來召鮑國而立之。</p><p>初，鮑國去鮑氏而來為施孝叔臣。施氏卜宰，匡句須吉。施氏之宰，有百室之邑。與匡句須邑，使為宰。以讓鮑國，而致邑焉。施孝叔曰：“子實吉。”對曰：“能與忠良，吉孰大焉！”鮑國相施氏忠，故齊人取以為鮑氏後。仲尼曰：“鮑莊子之知不如葵，葵猶能衛其足。”</p><p>九月辛丑，用郊。晉侯厲公使荀罃乞師於魯。</p><p>冬，晉侯厲公及會齊侯靈公、宋平公、魯成公、衛侯獻公、曹伯成公、單子襄公、邾人伐鄭。十月庚午，圍鄭。楚公子申救鄭，師於汝上。</p><p>十一月，諸侯還。</p><p>初，魯聲伯嬰齊夢涉洹，或與己瓊瑰，食之，泣而為瓊瑰，盈其懷。從而歌之曰：“濟洹之水，贈我以瓊瑰。歸乎！歸乎！瓊瑰盈吾懷乎！”懼不敢佔也。還自鄭，壬申，至於狸脤而佔之，曰：“餘恐死，故不敢佔也。今眾繁而從餘三年矣，無傷也。”言之，之莫而卒。</p><p>齊侯使崔杼為大夫，使慶克佐之，帥師圍盧。國佐從諸侯圍鄭，以難請而歸。遂如盧師，殺慶克，以谷叛。齊侯與之盟于徐關而復之。</p><p>十二月，盧降。使國勝告難於晉，待命於清。</p><p>丁巳朔，日有食之。</p><p>邾子玃且卒。</p><p>晉厲公侈，多外嬖。反自鄢陵，欲盡去群大夫，而立其左右。胥童以胥克之廢也，怨郤氏，而嬖於厲公。郤錡奪夷陽五田，五亦嬖於厲公。郤犨與長魚矯爭田，執而梏之，與其父母妻子同一轅。既，矯亦嬖於厲公。欒書怨郤至，以其不從己而敗楚師也，欲廢之。使楚公子伐告厲公曰：“此戰也，郤至實召寡君。以東師之未至也，與軍帥之不具也，曰：‘此必敗！吾因奉孫周以事君。’”厲公告欒書，書曰：“其有焉！不然，豈其死之不恤，而受敵使乎？君盍嘗使諸周而察之？”郤至聘於周，欒書使孫周見之。厲公使覘之，信。遂怨郤至。</p><p>厲公田，與婦人先殺而飲酒，後使大夫殺。郤至奉豕，寺人孟張奪之，郤至射而殺之。厲公曰：“季子欺餘。”</p><p>厲公將作難，胥童曰：“必先三郤，族大多怨。去大族不逼，敵多怨有庸。”厲公曰：“然。”郤氏聞之，郤錡欲攻厲公，曰：“雖死，君必危。”郤至曰：“人所以立，信、知、勇也。信不叛君，知不害民，勇不作亂。失茲三者，其誰與我？死而多怨，將安用之？君實有臣而殺之，其謂君何？我之有罪，吾死後矣！若殺不辜，將失其民，欲安，得乎？待命而已！受君之祿是以聚黨。有黨而爭命，罪孰大焉！”</p><p>壬午，胥童、夷羊五帥甲八百，將攻郤氏。長魚矯請無用眾，厲公使清沸魋助之，抽戈結衽，而偽訟者。三郤將謀於榭。矯以戈殺駒伯、苦成叔於其位。溫季曰：“逃威也！”遂趨。矯及諸其車，以戈殺之，皆屍諸朝。</p><p>胥童以甲劫欒書、中行偃於朝。矯曰：“不殺二子，憂必及君。”厲公曰：“一朝而屍三卿，餘不忍益也。”對曰：“人將忍君。臣聞亂在外為奸，在內為軌。御奸以德，御軌以刑。不施而殺，不可謂德。臣逼而不討，不可謂刑。德刑不立，奸軌並至。臣請行。”遂出奔狄。厲公使辭於二子，曰：“寡人有討於郤氏，既伏其辜矣。大夫無辱，其復職位。”皆再拜稽首曰：“君討有罪，而免臣於死，君之惠也。二臣雖死，敢忘君德。”乃皆歸。厲公使胥童為卿。</p><p>厲公遊於匠麗氏，欒書、中行偃遂執厲公焉。召士匄，士匄辭。召韓厥，韓厥辭，曰：“昔吾畜於趙氏，孟姬之讒，吾能違兵。古人有言曰：‘殺老牛莫之敢屍。’而況君乎？二三子不能事君，焉用厥也！”</p><p>舒庸人以楚師之敗也，道吳人圍巢，伐駕，圍釐、虺，遂恃吳而不設備。楚公子櫜師襲舒庸，滅之。</p><p>閏月乙卯晦，晉欒書、中行偃殺胥童。民不與郤氏，胥童道君為亂，故皆書曰：“晉殺其大夫。”</p><p>燕昭公十三年卒，武公立。</p><p>（公元前573年）（周簡王十三年）</p><p>春正月庚申，晉欒書、中行偃使程滑弒厲公，葬之於翼東門之外，以車一乘。使荀罃、士魴逆周子於京師而立之，生十四年矣，是為悼公。大夫逆於清原，周子曰：“孤始願不及此。雖及此，豈非天乎！抑人之求君，使出命也，立而不從，將安用君？二三子用我今日，否亦今日，共而從君，神之所福也。”對曰：“群臣之願也，敢不唯命是聽。”庚午，盟而入，館於伯子同氏。辛巳，朝於武宮，逐不臣者七人。周子有兄而無慧，不能辨菽麥，故不可立。</p><p>齊為慶氏之難故，甲申晦，齊侯使士華免以戈殺國佐於內宮之朝。師逃於夫人之宮。書曰：“齊殺其大夫國佐。”棄命，專殺，以谷叛故也。使清人殺國勝。國弱來奔，王湫奔萊。慶封為大夫，慶佐為司寇。既，齊侯反國弱，使嗣國氏，禮也。</p><p>二月乙酉朔，晉侯悼公（黃帝37代）即位於朝。始命百官，施捨、己責，逮鰥寡，振廢滯，匡乏困，救災患，禁淫慝，薄賦斂，宥罪戾，節器用，時用民，欲無犯時。使魏相、士魴、魏頡、趙武為卿。荀家、荀會、欒黶、韓無忌為公族大夫，使訓卿之子弟共儉孝弟。使士渥濁為大傅，使修範武子之法。右行辛為司空，使修士蒍之法。弁糾御戎，校正屬焉，使訓諸御知義。荀賓為右，司士屬焉，使訓勇力之士時使。卿無共御，立軍尉以攝之。祁奚為中軍尉，羊舌職佐之，魏絳為司馬，張老為候奄。鐸遏寇為上軍尉，籍偃為之司馬，使訓卒乘親以聽命。程鄭為乘馬御，六騶屬焉，使訓群騶知禮。凡六官之長，皆民譽也。舉不失職，官不易方，爵不逾德，師不陵正，旅不逼師，民無謗言，所以復霸也。</p><p>魯成公如晉，朝嗣君也。</p><p>夏六月，鄭伯成公侵宋，及曹門外。遂會楚子共王伐宋，取朝郟。楚子辛、鄭皇辰侵城郜，取幽丘，同伐彭城，納宋魚石、向為人、鱗朱、向帶、魚府焉，以三百乘戍之而還。書曰“復入”，凡去其國，國逆而立之，曰“入”；復其位，曰“復歸”；諸侯納之，曰“歸”。以惡曰復入。宋人患之。西鉏吾曰：“何也？若楚人與吾同惡，以德於我，吾固事之也，不敢貳矣。大國無厭，鄙我猶憾。不然，而收吾憎，使贊其政，以間吾釁，亦吾患也。今將崇諸侯之奸，而披其地，以塞夷庚。逞奸而攜服，毒諸侯而懼吳、晉。吾庸多矣，非吾憂也。且事晉何為？晉必恤之。”</p><p>魯成公至自晉。晉侯使士匄範宣子聘於魯，且拜朝也。</p><p>秋七月，杞伯桓公朝於魯，勞成公，且問晉故。成公以晉君語之。杞伯於是驟朝於晉而請為昏。</p><p>宋老佐、華喜圍彭城，老佐卒焉。</p><p>八月，邾子宣公朝於魯，即位而來見也。</p><p>魯築鹿囿。</p><p>己丑，魯成公卒於路寢，言道也。</p><p>冬，楚人、鄭人侵宋。晉侯使士魴來乞師。</p><p>冬十一月，楚嬰齊子重救彭城，伐宋，宋華元如晉告急。韓獻子為政，曰：“欲求得人，必先勤之，成霸安強，自宋始矣。”晉侯師於臺谷以救宋，遇楚師於靡角之谷。楚師還。</p><p>晉士魴乞師於魯。魯季文子問師數於臧武仲，士魴對曰：“伐鄭之役，智伯實來，下軍之佐也。今彘季亦佐下軍，如伐鄭可也。事大國，無失班爵而加敬焉，禮也。”從之。</p><p>十二月，魯使孟獻子會晉侯、宋公、衛侯、邾子、齊崔杼同盟於虛朾，謀救宋也。宋人辭諸侯而請師以圍彭城。孟獻子請於諸侯，而先歸會葬。</p><p>丁未，葬魯成公。</p><p>（公元前572年）（周簡王十四年）</p><p>春正月，魯襄公即位。</p><p>己亥，魯孟獻子仲孫蔑會晉欒黶、宋華元、衛寧殖、曹人、莒人、邾人、滕人、薛人圍宋彭城，為宋討誅魚石。彭城降晉，晉人以宋五大夫在彭城者歸，置諸瓠丘。齊人不會彭城，晉人以為討。</p><p>二月，齊太子光為質於晉。</p><p>夏五月，晉韓厥、荀偃帥諸侯之師伐鄭，入其郛，敗其徒兵於洧上。於是魯孟獻子仲孫蔑會齊崔杼、曹人、邾人、杞人東次於鄫，以待晉師。晉師自鄭以鄫之師侵楚焦夷及陳，晉侯、衛侯次於戚，以為之援。</p><p>秋，楚公子壬夫子辛救鄭，侵宋呂、留。鄭子然侵宋，取犬丘。</p><p>九月辛酉，簡王崩，子靈王洩心立。</p><p>邾子朝於魯，賀新即位。</p><p>冬，衛侯使子叔公孫剽、晉使知武子荀罃聘魯，以襄公新即位也。</p></div><div class="post-meta meta-tags"><ul class=clearfix><li><a>中國</a></li><li><a>歷史</a></li><li><a>記年體</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/1b51d9e7.html alt=中國歷史記年體之東漢二、顯宗孝明帝（公元61-65年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/1b51d9e7.html title=中國歷史記年體之東漢二、顯宗孝明帝（公元61-65年）>中國歷史記年體之東漢二、顯宗孝明帝（公元61-65年）</a></li><hr><li><a href=../../tw/%E7%A7%91%E5%AD%B8/f4e1187a.html alt=中國歷史記年體之東漢二、顯宗孝明帝（公元66-71年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f4e1187a.html title=中國歷史記年體之東漢二、顯宗孝明帝（公元66-71年）>中國歷史記年體之東漢二、顯宗孝明帝（公元66-71年）</a></li><hr><li><a href=../../tw/%E7%A7%91%E5%AD%B8/3b4a838f.html alt=中國歷史記年體之漢朝六、孝武帝4（公元前128年－前125年） class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/415f23fd94db4f449374acbe9c05f44f style=border-radius:25px></a>
<a href=../../tw/%E7%A7%91%E5%AD%B8/3b4a838f.html title=中國歷史記年體之漢朝六、孝武帝4（公元前128年－前125年）>中國歷史記年體之漢朝六、孝武帝4（公元前128年－前125年）</a></li><hr><li><a href=../../tw/%E7%A7%91%E5%AD%B8/45c05c8d.html alt=中國歷史記年體之東漢十一、孝靈帝（公元172-176年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/45c05c8d.html title=中國歷史記年體之東漢十一、孝靈帝（公元172-176年）>中國歷史記年體之東漢十一、孝靈帝（公元172-176年）</a></li><hr><li><a href=../../tw/%E7%A7%91%E5%AD%B8/31148e78.html alt=中國歷史記年體之東漢二、顯宗孝明帝（公元72-75年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/31148e78.html title=中國歷史記年體之東漢二、顯宗孝明帝（公元72-75年）>中國歷史記年體之東漢二、顯宗孝明帝（公元72-75年）</a></li><hr><li><a href=../../tw/%E7%A7%91%E5%AD%B8/f20d636.html alt=中國歷史記年體之東漢三、肅宗孝章帝（公元82-84年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/f20d636.html title=中國歷史記年體之東漢三、肅宗孝章帝（公元82-84年）>中國歷史記年體之東漢三、肅宗孝章帝（公元82-84年）</a></li><hr><li><a href=../../tw/%E7%A7%91%E5%AD%B8/8038043.html alt=中國歷史記年體之東漢十一、孝靈帝（公元184年） class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E5%AD%B8/8038043.html title=中國歷史記年體之東漢十一、孝靈帝（公元184年）>中國歷史記年體之東漢十一、孝靈帝（公元184年）</a></li><hr><li><a href=../../tw/%E7%A7%91%E6%8A%80/348cc5a0.html alt=中國歷史中關於船的偉大發明——水密艙壁技術 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/153607142775819b8d0b1db style=border-radius:25px></a>
<a href=../../tw/%E7%A7%91%E6%8A%80/348cc5a0.html title=中國歷史中關於船的偉大發明——水密艙壁技術>中國歷史中關於船的偉大發明——水密艙壁技術</a></li><hr><li><a href=../../tw/%E7%A7%91%E6%8A%80/994d6a01.html alt=中國官話的歷史演變，南方人普通話說得那麼差原來是因為這個 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/cb9d1999e38f429b81f07a25b83fa666 style=border-radius:25px></a>
<a href=../../tw/%E7%A7%91%E6%8A%80/994d6a01.html title=中國官話的歷史演變，南方人普通話說得那麼差原來是因為這個>中國官話的歷史演變，南方人普通話說得那麼差原來是因為這個</a></li><hr><li><a href=../../tw/%E7%A7%91%E6%8A%80/c0693448.html alt=連丟十分，中國女排歷史罕見，痛失好局 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/152837914802861cc9d17da style=border-radius:25px></a>
<a href=../../tw/%E7%A7%91%E6%8A%80/c0693448.html title=連丟十分，中國女排歷史罕見，痛失好局>連丟十分，中國女排歷史罕見，痛失好局</a></li><hr><li><a href=../../tw/%E7%A7%91%E6%8A%80/3d33e74b.html alt=中國歷史上鍊鋼技術的演變 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/3ed10001873e871edd83 style=border-radius:25px></a>
<a href=../../tw/%E7%A7%91%E6%8A%80/3d33e74b.html title=中國歷史上鍊鋼技術的演變>中國歷史上鍊鋼技術的演變</a></li><hr><li><a href=../../tw/%E7%A7%91%E5%AD%B8/f269ce28.html alt=庚子年，中國歷史上發生過哪些重大事件？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/72da6c583f514d33897136946b1fe14c style=border-radius:25px></a>
<a href=../../tw/%E7%A7%91%E5%AD%B8/f269ce28.html title=庚子年，中國歷史上發生過哪些重大事件？>庚子年，中國歷史上發生過哪些重大事件？</a></li><hr><li><a href=../../tw/%E7%A7%91%E5%AD%B8/e7d6eadc.html alt=中國歷史十大亂世梟雄之南朝第一帝 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/9e16fbcf1dc74b93902647bd171b50ea style=border-radius:25px></a>
<a href=../../tw/%E7%A7%91%E5%AD%B8/e7d6eadc.html title=中國歷史十大亂世梟雄之南朝第一帝>中國歷史十大亂世梟雄之南朝第一帝</a></li><hr><li><a href=../../tw/%E7%A7%91%E5%AD%B8/dabbc065.html alt=舊史新說：中國歷史上最著名的十個典故都有哪些 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/08f2c54f-b201-42fd-898a-b150f494e8cd style=border-radius:25px></a>
<a href=../../tw/%E7%A7%91%E5%AD%B8/dabbc065.html title=舊史新說：中國歷史上最著名的十個典故都有哪些>舊史新說：中國歷史上最著名的十個典故都有哪些</a></li><hr><li><a href=../../tw/%E7%A7%91%E5%AD%B8/529aeb35.html alt=中國朝代歷史-東周 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cd719482f1244257a360f49f606379ad style=border-radius:25px></a>
<a href=../../tw/%E7%A7%91%E5%AD%B8/529aeb35.html title=中國朝代歷史-東周>中國朝代歷史-東周</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>