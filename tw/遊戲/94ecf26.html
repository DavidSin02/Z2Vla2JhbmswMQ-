<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全宋詞（2790卷）全文閱讀（35——73卷） | 极客快訊</title><meta property="og:title" content="全宋詞（2790卷）全文閱讀（35——73卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f"><link rel=alternate hreflang=x-default href=https://geekbank.cf/tw/%e9%81%8a%e6%88%b2/94ecf26.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/94ecf26.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/94ecf26.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/94ecf26.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/94ecf26.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/94ecf26.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/94ecf26.html><link rel=canonical href=https://geekbank.cf/tw/%e9%81%8a%e6%88%b2/94ecf26.html><meta property="article:published_time" content="2020-10-29T20:48:17+08:00"><meta property="article:modified_time" content="2020-10-29T20:48:17+08:00"><meta name=Keywords content><meta name=description content="全宋詞（2790卷）全文閱讀（35——73卷）"><meta name=author content="极客快訊"><meta property="og:url" content="/tw/%E9%81%8A%E6%88%B2/94ecf26.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全宋詞（2790卷）全文閱讀（35——73卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>簡介：《</strong>全宋詞<strong>》</strong>由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f><p class=pgc-img-caption></p></div><p><strong>目錄：</strong>卷35解昉 卷36韓琦 卷37沈唐 卷38杜安世 卷39趙抃 卷40劉幾 卷41元絳 卷42程師孟 卷43陳樸 卷44張伯端 卷45盧氏 卷46劉述 卷47趙禎 卷48 王拱辰 卷49蔡襄 卷50韓絳 卷51李師中 卷52蔡挺 卷53王益柔 卷54韓維 卷55曾鞏 卷56司馬光 卷57蘇氏 卷58劉敞 卷59劉敞 卷60王珪 卷61韓縝 卷62韓縝姬 卷63裴湘 卷64阮逸女 卷65滕甫 卷66王安石 卷67吳氏 卷68吳師孟 卷69俞紫芝 卷70鄭獬 卷71強至 卷72沈注 卷73薄宗孟</p><h1 class=ql-align-center>解昉</h1><p>解昉</p><p>昉官蘇州司理</p><p>永遇樂</p><p>春情</p><p>風暖鶯嬌，露濃花重，天氣和煦。院落煙收，垂楊舞困，無奈堆金縷。誰家巧縱，青樓弦管，惹起夢雲情緒。憶當時、紋衾粲枕，未嘗暫孤鴛侶。</p><p>芳菲易老，故人難聚。到此翻成輕誤。閬苑仙遙，蠻箋縱寫、何計傳深訴。青山綠水，古今長在，惟有舊歡何處。空贏得、斜陽暮草，淡煙細雨。</p><p>陽臺夢</p><p>仙姿本寓。十二峰前住。千里行雲行雨。偶因鶴馭過巫陽。邂逅他、楚襄王。</p><p>無端宋玉誇才賦。誣誕人心素。至今狂客到陽臺。也有痴心，望妾入、夢中來。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p1.pstatp.com/large/dfic-imagehandler/f04459e2-fc2d-426d-9dbb-f673c6e7dd23><p class=pgc-img-caption></p></div><h1 class=ql-align-center>韓琦</h1><p>韓琦</p><p>琦字稚圭，安陽人。生於大中祥符元年（1008）。天聖五年（1027）進士。明道元年（1032），官太子中允，召試，授太常丞、直集賢院。<span>嘉祐</span>初，歷同中書門下平章事、昭文館大學士，累封魏國公。熙寧八年（1075）卒，年六十八。贈尚書令，諡忠獻。徽宗論定策勳，贈魏郡王。有安陽集。</p><p>點絳脣</p><p>病起懨懨、畫堂花謝添憔悴。亂紅飄砌。滴盡胭脂淚。</p><p>惆悵前春，誰向花前醉。愁無際。武陵回睇。人遠波空翠。</p><p>維揚好</p><p>二十四橋千步柳，春風十里上珠簾。</p><p>安陽好</p><p>安陽好，形勢魏西州。曼衍山川環故國，昇平歌吹沸高樓。和氣鎮飛浮。</p><p>籠畫陌，喬木幾春秋。花外軒窗排遠岫，竹間門巷帶長流。風物更清幽。</p><p>又</p><p>安陽好，戟戶使君宮。白晝錦衣清宴處，鐵楹丹榭畫圖中。壁記舊三公。</p><p>棠訟悄，池館北<span>園通</span>。夏夜泉聲來枕簟，春來花氣透簾櫳。行樂興何窮。</p><p>望江南</p><p>維揚好，靈宇有瓊花。千點真珠擎素蕊，一環明玉破香葩。芳豔信難加。</p><p>如雪貌，綽約最堪誇。疑是八仙乘皓月，羽衣搖曳上雲車。來會列仙家。</p><p>眼兒媚</p><p>更閨</p><p>石榴花發尚傷春。草色對斜曛。芙蓉面瘦，蕙蘭心病，柳葉眉顰。</p><p>如年長晝雖難過，入夜更銷魂。半窗淡月，三聲鳴鼓，一個<span>愁人</span>。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p3.pstatp.com/large/dfic-imagehandler/3e4bfe82-5729-46b8-8fed-1ffb2e7024c8><p class=pgc-img-caption></p></div><h1 class=ql-align-center>沈唐</h1><p>沈唐</p><p>唐字公述，韓琦之客。官大名府籤判，後改闢籤判渭州。</p><p>失調名</p><p>蝗蟲三疊</p><p>不是這，下輩無禮，都緣是我，自家遭逢。</p><p>雨中花</p><p>有誰念我、如今霜鬢，遠赴邊堠。……身在碧雲西畔，情隨隴水東流。</p><p>霜葉飛</p><p>霜林凋晚，危樓迥，登臨無限秋思。望中閒想，洞庭波面，亂紅初墜。更蕭索、風吹渭水。長安飛舞千門裡。變景摧芳榭，唯有蘭衰暮叢，菊殘餘蕊。</p><p>回念花滿華堂，美人一去，鎮掩香閨經歲。又觀珠露，碎點蒼苔，敗梧飄砌。謾贏得、相思淚眼，東君早作歸來計。便莫惜丹青手，重與芳菲，萬紅千翠。</p><p>念奴嬌</p><p>杏花過雨，漸殘紅零落，胭脂顏色。流水飄香人漸遠，難託春心脈脈。恨別王孫，牆陰目斷，手把青梅摘。金鞍何處，綠楊依舊南陌。</p><p>消散雲雨須臾，多情因甚，有輕離輕拆。燕語千般，爭解說、些子伊家消息。厚約深盟，除非重見，見了方端的。而今無奈，寸腸千恨堆積。</p><p>望海潮</p><p>上太原知府王君貺尚書</p><p>山光凝翠，川容如畫，名都自古幷州。簫鼓沸天，弓刀似水，連營十萬貔貅。金騎走長楸。少年人一一，錦帶吳鉤。路入榆關，雁飛汾水正宜秋。</p><p>追思昔日風流。有儒將醉吟，才子狂遊。鬆偃舊亭，城高故國，空餘舞榭歌樓。方面倚賢侯。便恐為霖雨，歸去難留。好向西溪，恣攜弦管宴蘭舟。</p><p>望南雲慢</p><p>木芙蓉</p><p>木葉輕飛，乍雨歇亭皋，簾卷秋光。欄隈砌角，綻拒霜幾處，蓓深淺紅芳。應恨開時晚，伴翠菊、風前並香。曉來寒露，嫩臉低凝，似帶啼妝。</p><p>堪傷。記得佳人，當時怨別，盈腮淚粉行行。而今最苦，奈千里身心，兩處淒涼。感物成消黯，念舊歡、空勞寸腸。月斜殘漏，夢斷孤幃，一枕思量。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p3.pstatp.com/large/dfic-imagehandler/208bf4e1-6019-4a65-bfb2-75e77b87c495><p class=pgc-img-caption></p></div><h1 class=ql-align-center>杜安世</h1><p>杜安世</p><p>安世字壽域，京兆（今西安）人。全芳備祖稱杜安世為杜郎中。有詞一卷。</p><p>鶴沖天</p><p>清明天氣。永日愁如醉。臺榭綠陰濃。薰風細。燕子巢方就，盆池小，新荷蔽。恰是逍遙際。單夾衣裳，半櫳軟玉肌體。</p><p>石榴美豔，一撮紅綃比。窗外數修篁，寒相倚。有個關心處，難相見、空凝睇。行坐深閨裡。懶更妝梳，自知新來憔悴。</p><p>兩同心</p><p>巍巍劍外，寒霜覆林枝。望衰柳、尚色依依。暮天靜、雁陣高飛。入碧雲際。江山秋色，遣客心悲。</p><p>蜀道嶮行遲。瞻京都迢遞。聽巴峽、數聲猿啼。惟獨個、未有歸計。謾空悵望，每每無言，獨對斜暉。</p><p>玉闌干</p><p>珠簾怕卷春殘景。小雨牡丹零欲盡。庭軒悄悄燕高空，風飄絮、綠苔侵徑。</p><p>欲將幽恨傳愁信。想後期、無個憑定。幾回獨睡不思量。還悠悠、夢裡尋趁。</p><p>浣溪沙</p><p>模樣偏宜掌上憐。雲如雙鬢玉如顏。身材輕妙眼兒單。</p><p>幽會未成雙悵望，深情慾訴兩艱難。空教魂夢到巫山。</p><p>又</p><p>橫畫工夫想未全。雙雙文彩羽儀鮮。和鳴偕老是天然。</p><p>暮雨並深流細草，暖風交頸傍清漣。羨他真個好因緣。</p><p>惜春令</p><p>春夢無憑猶懶起。銀燭盡、畫簾低垂。小庭楊柳黃金翠，桃臉兩三枝。</p><p>妝閣慵梳洗。悶無緒、玉簫拋擲。絮飄紛紛人疏遠，空對日遲遲。</p><p>又</p><p>今夕重陽秋意深。籬邊散、嫩菊開金。萬里霜天林葉墜，蕭索動離心。</p><p>臂上茱萸新。似舊年、堪賞光陰。百盞香醑且酬身。牛山會難尋。</p><p>踏莎行</p><p>雨霽風光，春分天氣。千花百草爭明媚。畫樑新燕一雙雙，玉籠鸚鵡愛孤睡。</p><p>薜荔依牆，莓苔滿地。青樓幾處歌聲麗。驀然舊事上心頭，無言斂皺眉山翠。</p><p>又</p><p>夜雨朝晴，東風微冷。雕樑燕子閒相併。後園次第數芳菲，千香百豔年年定。</p><p>步險樓高，人賒途迥。煙蕪冉冉斜陽暝。紅箋寫盡寄無因，想伊不信人成病。</p><p>又</p><p>嫩柳成陰，殘花雙舞。塵消院落新經雨。洞房深掩日長天，珠簾時有沉煙度。</p><p>夜夢淒涼，晨妝薄注。香肌瘦盡寬金縷。到頭終是惡因緣，當初只被多情誤。</p><p>又</p><p>閒院鞦韆，又還拆了。綠苔遍地青春老。畫樓日晚燕歸巢，紅稀翠盛梅初小。</p><p>窈窕身輕，怎禁煩惱。羅衣漸減怯風峭。韶華好景想多才，厭厭只為書音少。</p><p>端正好</p><p>檻菊愁煙沾秋露。天微冷、雙燕辭去。月明空照別離苦。透素光、穿朱戶。</p><p>夜來西風雕寒樹。憑闌望、迢遙長路。花箋寫就此情緒。特寄傳、知何處。</p><p>又</p><p>每逢春來長如病，玉容瘦、薄妝相稱。雙歡未經成孤令。奈厚約、全無定。</p><p>眾禽啾唧聲愁聽。相思事、多少春恨。孤眠帳外銀缸耿。透一點、爐煙暝。</p><p>又</p><p>露落風高桐葉墜。小庭院、秋涼佳氣。蘭堂聚飲華筵啟。罷令曲、呈珠綴。</p><p>晚天行雲凝香袂。新聲內、分明心意。玉爐初噴檀煙起。斂愁在、雙蛾翠。</p><p>又</p><p>野禽林棲啾唧語。閒庭院、殘陽將暮。蘭堂靜悄珠簾窣。想玉人、歸何處。</p><p>喜鵲幾回薄無據。愁都在、雙眉頭聚。淒涼方感孤鴛侶。對夜永、成愁緒。</p><p>菩薩蠻</p><p>遊絲欲墜還重上。春殘日永人相望。花共燕爭飛。青梅細雨枝。</p><p>離愁終未解。忘了依前在。擬待不尋思。剛眠夢見伊。</p><p>又</p><p>錦機織了相思字。天涯路遠無由寄。寒雁只銜蘆。何曾解寄書。</p><p>緘封和血淚。目斷西江水。擬欲託雙魚。問君情有無。</p><p>醜奴兒</p><p>櫻桃謝了梨花發，紅白相催。燕子歸來。幾處風簾繡戶開。</p><p>人生樂事知多少，且酌金盃。管咽聲哀。慢引蕭娘舞一回。</p><p>鳳銜杯</p><p>人生不似月初圓。嘆分飛、容易經年。悽慘斷雲片雨、□□□。□□□、□□□。</p><p>金缽小，玉槽慳。想至今、誰為相憐。多少舊歡往事、一潸然。空牽惹、病纏綿。</p><p>又</p><p>留花不住怨花飛。向南園、情緒依依。可惜倚紅斜白、一枝枝。經宿雨、暮江披。</p><p>憑朱檻，把金卮。對芳叢、惆悵多時。何況舊歡新恨、阻心期。空滿眼、是相思。</p><p>少年遊</p><p>小軒深院是秋時。風葉墮高枝。疏簾靜永，薄帷清夜，暑退覺寒微。</p><p>淒涼天氣離愁意，音書杳難期。多情成病不須醫。更憔悴、轉尋思。</p><p>玉樓春</p><p>玉燭光明正旦好。斗柄東回春太早。嶺寒猶鎖去年梅，江暖新催今歲草。</p><p>蜀國熙熙冬令杪。更喜壽陽新夢覺。玉杯齊舉樂音諧，遙想金階天仗曉。</p><p>又</p><p>風解池冰蟬翅薄。庭樹枝枯籠翠萼。背寒迎暖起猶慵，閒卷珠簾憑畫閣。</p><p>晴景融融煙漠漠。天際行人乖信約。病容先怯見春來，長到恁時添瘦削。</p><p>又</p><p>晴景融融春色淺、落盡梅花千萬片。小池冰解水紋生，消息未聞樑上燕。</p><p>樓倚輕寒風力軟。目斷孤雲天自遠。又還依舊去年時，寂寞病容人怪見。</p><p>又</p><p>三月牡丹呈豔態。壯觀人間春世界。鮫綃玉檻作扃櫳，淹雅洞中王母隊。</p><p>不奈風吹兼日煞。國貌天香無物賽。直須共賞莫輕孤，回首萬金何處買。</p><p>又</p><p>綸命忽從天上至。便綰兵權辭漕計。漢廷起草舊郎官。蜀部坐籌新將帥。</p><p>紅旆碧幢春色裡。嬌馬嘶風花片墜。送行今日短亭中，惱亂故人須盡醉。</p><p>又</p><p>春景拋人無處問。多謝石榴花又噴。茜羅揉出碎英繁，紅蠟縷成香萼潤。</p><p>血色新裙羞莫近。密葉柔條相間襯。雨餘寂寞假山傍，鄉國尚遙西海信。</p><p>又</p><p>三月初三春漸老。遍地殘花風暗掃。命儔嘯侶擁笙歌，臨水泛觴遊宴好。</p><p>浮利浮名何足道。麗景芳時須笑傲。今年不似去年歡，雲海路長天杳杳。</p><p>河滿子</p><p>細雨裛開紅杏，新妝粉面鮮明。東君何事交來早，更無綠葉同榮。獨倚青樓吟賞，目前無限輕盈。</p><p>命薄不倚欄檻，或佔郊垌。清香繁豔真堪愛，枉教寂寞凋零。相次牡丹芍藥，王孫誰道多情。</p><p>又</p><p>柳嫩不禁搖動，梅殘盡任飄零。雨餘天氣來深院，向陽纖草重青。寂寞小桃初綻，兩三枝上紅英。</p><p>又見雲中歸雁，嗈嗈斷續和鳴。年年依舊無情緒，鎮長冷落銀屏。不語閒尋往事，微風頻動簾旌。</p><p>山亭柳</p><p>曉來風雨，萬花飄落。嘆韶光虛過。卻芳草萋萋，映樓臺、淡煙漠漠。紛紛絮飛院宇，燕子過朱閣。</p><p>玉容淡妝添寂寞。檀郎孤願太情薄。數歸期，絕信約。暗添春宵恨，平康恣迷歡樂。時時悶飲綠醑，甚轉轉、思時著。</p><p>合歡帶</p><p>樓臺高下玲瓏。鬥芳草、綠陰濃。芍藥孤棲香豔晚，見櫻桃、萬顆初紅。巢喧乳燕，珠簾鏤曳，滿戶香風。罩紗幃、象床屏枕，晝眠才似朦朧。</p><p>起來無語更兼慵。念分明、事成空。被你厭厭牽繫我，怪纖腰、繡帶寬鬆。春來早是，分飛兩處，長恨西東。到如今、扇移明月，簟鋪寒浪與誰同。</p><p>更漏子</p><p>雪肌輕，花臉薄。愁困不忺梳掠。眉翠嫋，眼波長。偎人言語香。</p><p>看難厭，憐不足。苦恨別離何速。珠樹遠，綵鸞孤。今生重見無。</p><p>又</p><p>臉如花，花不笑。雙臉勝花能笑。肌似玉，玉非溫。肌溫勝玉溫。</p><p>既相逢，情不重。何似當初休共。情既重，卻分飛。爭如不見伊。</p><p>又</p><p>鏤金環，連玉珥。顆顆蚌蛤相綴。偎粉面，映蓮腮。露濃花正開。</p><p>冷光凝，員影重。幾度偷期搖動。山枕上，恐人知。摘嫌纖手遲。</p><p>喜遷鶯</p><p>花不盡，柳無窮。應與我心同。觥船一棹百分空。何處不相逢。</p><p>朱弦悄。知音少。天若有情應老。勸君看取利名場。今古夢忙忙。</p><p>杜韋娘</p><p>暮春天氣，鶯老燕子忙如織。間嫩葉題詩哨梅小，乍遍水、新萍圓碧。初牡丹謝了，鞦韆搭起，垂楊暗鎖深深陌。暖風輕，盡日閒把、榆錢亂擲。</p><p>恨寂寂。芳容衰減，頓欹玳枕困無力。為少年、</p><p>狂蕩恩情薄，尚未有、歸來消息。想當初、鳳侶鴛儔，喚作平生，更不輕離拆。倚朱扉，淚眼滴損、紅綃數尺。</p><p>胡搗練</p><p>數枝半斂半開時，洞閣曉妝新注。寶香格豔姿天賦。甘被群芳妒。</p><p>狂風橫雨且相饒，又恐有彩雲迎去。牽破少年心情，無計為長主。</p><p>少年遊</p><p>小樓歸燕又黃昏。寂寞鎖高門。輕風細雨，惜花天氣，相次過春分。</p><p>畫堂無緒，初燃絳蠟，羅帳掩餘薰。多情不解怨王孫，任薄倖、一從君。</p><p>鳳棲梧</p><p>整頓雲鬟初睡起。庭院無風，盡日簾垂地。畫閣巢新燕聲喜。楊花狂散無拘繫。</p><p>近來早是添憔悴。金縷衣寬，賽過宮腰細。苒苒光陰似流水。春殘鶯老人千里。</p><p>又</p><p>池上新秋簾幕卷。菡萏嬌紅，鑑裡西施面。衰柳搖風尚柔軟。眠沙鸂鶒臨清淺。</p><p>新翻歸翅雲間燕。滿地槐花，盡日蟬聲亂。獨倚闌干暮山遠。一場寂寞無人見。</p><p>又</p><p>閒上江樓初雨過。滿袖清風，微散誰知我。蓮臉佳人顏未破。沙洲兩兩鴛鴦臥。</p><p>時有漁歌相應和。疊秀危橫，黛撥山千朵。一片淒涼無計那。離愁還有些些個。</p><p>又</p><p>惆悵留春留不住。欲到清和，揹我堂堂去。飛絮落花和細雨。淒涼庭院流鶯度。</p><p>更被閒愁相賺誤。夢斷高唐，回首桃源路。一餉沉吟無意緒。分明往事今何處。</p><p>浪淘沙</p><p>後約無憑。往事堪驚。秋蛩永夜繞床鳴。展轉尋思求好夢，還又難成。</p><p>愁思若浮雲。消盡重生。佳人何處獨盈盈。可惜一天無用月，照空為誰明。</p><p>又</p><p>又是春暮。落花飛絮。子規啼盡斷腸聲，鞦韆庭院，紅旗彩索，淡煙疏雨。</p><p>念念相思苦。黛眉長聚。碧池驚散睡鴛鴦，當初容易分飛去。恨孤兒歡侶。</p><p>又</p><p>簾外微風。雲雨回蹤。銀釭燼冷錦幃中。枕上深盟，年少心事，陡頓成空。</p><p>嶺外白頭翁。到沒由逢。一床鴛被疊香紅。明月滿庭花似繡，悶不見蟲蟲。</p><p>更漏子</p><p>庭遠途程，算萬山千水，路入神京。暖日春郊，綠柳紅杏，香徑舞燕流鶯。客館悄悄閒庭，堪惹舊恨深。有多少驅驅，驀嶺涉水，枉費身心。思想厚利高名。謾惹得憂煩，枉度浮生。幸有青松，白雲深洞，清閒且樂昇平。長是宦遊羈思，別離淚滿襟。望江鄉蹤跡，舊遊題書，尚自分明。</p><p>行香子</p><p>黃金葉細，碧玉枝纖。初暖日、當乍晴天。向武昌溪畔，於彭澤門前。陶潛影，張緒態，兩相牽。</p><p>數株堤面，幾樹橋邊。嫩垂條、絮蕩輕綿。系長江舴艋，拂深院鞦韆。寒食下，半和雨，半和煙。</p><p>巫山一段雲</p><p>笑擬條風戲，裝遲穀雨催。彩雲飛下柳樓臺。千朵一時開。</p><p>惜恐塵埃染，驚疑紫府來。有時香噴入人懷。魂斷客徘徊。</p><p>生查子</p><p>關山魂夢長，寒雁音書少。兩鬢可憐青，只為相思老。</p><p>歸傍碧紗窗，說向人人道。真個別離難，不似相逢好。</p><p>賀聖朝</p><p>東君造物無凝滯。芳容相替。杏花桃萼一時開，就中明媚。</p><p>綠叢金朵，枝長葉細。稱花王相待。萬般堪愛，暫時見了，斷腸無計。</p><p>又</p><p>牡丹盛拆春將暮。群芳羞妒。幾時流落在人間，半間仙露。</p><p>馨香豔冶，吟看醉賞，嘆誰能留住。莫辭持燭夜深深，怨等閒風雨。</p><p>安公子</p><p>又是春將半。杏花零落閒庭院。天氣有時陰淡淡，綠楊輕軟。連畫閣、繡簾半卷。招新燕。殘黛斂、獨倚闌干遍。暗思前事，月下風流，狂蹤無限。</p><p>惜恐鶯花晚。更堪容易相拋遠。離恨結成心上病，</p><p>幾時消散。空際有、斷雲片片。遙峰暖。聞杜宇、終日哀啼怨。暮煙芳草，寫望迢迢，甚時重見。</p><p>蘇幕遮</p><p>盡思量，還尀耐。因甚當初，故故相招買。早是幽歡多障礙。更遣分飛，脈脈如天外。</p><p>有心憐，無計奈。兩處厭厭，一點虛恩愛。獨上高樓臨暮靄。憑暖朱闌，這意無人會。</p><p>漁家傲</p><p>微雨初收月映雲。巢棲燕子欲黃昏。花片不飛風力困。春色盡。蠟梅枝上櫻□嫩。</p><p>誰撼金環鎖深洞。薰餘乍厭錦衾溫。消滅玉肌誰與問。朱明近。日長無事添閒悶。</p><p>又</p><p>疏雨才收淡濘天。微雲綻處月嬋娟。寒雁一聲人正遠。添幽怨。那堪往事思量遍。</p><p>誰道綢繆兩意堅。水萍風絮不相緣。舞鑑鸞腸虛寸斷。芳容變。好將憔悴教伊見。</p><p>又</p><p>每到春來長如病。玉容瘦與薄妝稱。不慣被人拋擲日煞。思當本。奈向後期全無定。</p><p>早是厭厭愁欲凝。花間眾禽愁難聽。天賦多情翻成恨。有誰問。畫屏一點爐煙暝。</p><p>剔銀燈</p><p>昨夜一場風雨。催促牡丹歸去。孫武宮中，石崇樓下，多情怎生為主。真疑洛浦。雲水算、杳無重數。</p><p>獨倚闌干凝佇。香片亂沾塵土。爭似當初，不曾相見，免恁惱人腸肚。綠叢無語。空留得、寶刀翦處。</p><p>又</p><p>夜永衾寒夢覺。翠屏共、繡幃燈照。就枕思量，離多會少。孤負小歡輕笑。風流爭表。空惹盡、一生煩惱。</p><p>寫遍香箋，分剖鱗翼，路遙難到。淚眼愁腸，朝朝暮暮，去便不知音耗。終須拚了。別選個、如伊才調。</p><p>又</p><p>好事爭如不遇。可惜許、多情相誤。月下風前，偷期竊會，共把衷腸分付。尤雲殢雨。正繾綣、朝朝暮暮。</p><p>無奈別離情緒。和酒病、雙眉長聚。信事淒涼，佳音迢遞，似此因緣誰做。洞雲深處。暗回首、落花飛絮。</p><p>臨江仙</p><p>太史佔天雲物好，初陽律合黃鐘。日纏南極北郊風。雪花先柳絮，飛舞透簾櫳。</p><p>聖運時和兼歲稔，歌歡處處皆同。簪聲相慶曉光中。金爐紅獸炭，一舉壽杯空。</p><p>又</p><p>遍地殘花庭院靜，流鶯對對相過。萬條風柳間婆娑。櫻桃初弄色，萱草自成窠。</p><p>早是芳菲時節晚，追遊期會無多。眉山斂翠近秋波。日長初睡起，愁與病相和。</p><p>採明珠</p><p>雨乍收，小院塵消，雲淡天高露冷。坐看月華生，射玉樓清瑩。蟋蟀鳴金井。下簾幃、悄悄空階，敗葉墜風，惹動閒愁，千端萬緒難整。</p><p>秋夜永。涼天迥。可不念光景。嗟薄命。倏忽少</p><p>年，忍交孤令。燈閃紅窗影。步迴廊、懶入香閨，暗落淚珠滿面，誰人知我，為伊成病。</p><p>朝玉階</p><p>春色欺人拂眼清。柳條綠絲軟，雪花輕。黃金才鉞掩銀屏。陰沈深院靜，語嬌鶯。</p><p>美人春困寶釵橫。惜花芳態，淚盈盈。風流何處最多情。千金一笑，須信傾城。</p><p>又</p><p>簾卷春寒小雨天。牡丹花落盡，悄庭軒。高空雙燕無翩翩。無風輕絮墜，暗苔錢。</p><p>擬將幽怨寫香箋。中心多少事，語難傳。思量真個惡因緣。那堪長夢見，在伊邊。</p><p>卜算子</p><p>深院花鋪地。淡淡陰天氣。水榭風亭朱明景，又別是、愁情味。</p><p>有情奈無計。漫惹成憔悴。欲把羅巾暗傳寄。細認取、斑點淚。</p><p>又</p><p>尊前一曲歌。歌裡千重意，才欲歌時淚已流，恨應更、多於淚。</p><p>試問緣何事。不語如痴醉。我亦情多不忍聞，怕和我、成憔悴。</p><p>瑞鷓鴣</p><p>夜來風雨損餘芳。數片衰紅落檻傍。媚景揹人容易去，半軒飛絮日空長。</p><p>從來不信相思切，及至如今倍感傷。獨立黃昏繡簾外，可堪新月露圓光。</p><p>燕歸樑</p><p>風擺紅絛卷畫簾。寶鑑慵拈。日高梳洗幾時忺。金盆水，弄纖纖。</p><p>髻雲鬆嚲衣斜褪。和嬌懶、瘦巖巖。離愁更被兼。空贏得，病厭厭。</p><p>菊花新</p><p>怎奈花殘又鶯老。檻裡青梅數枝小。新荷長池沼。當晴晝、燕子聲鬧。</p><p>亭欄花綻顏色好。風雨催催、等閒開了。酒醒暗思量，無個事、甚剛煩惱。</p><p>又</p><p>坐臥雙眉鎮長斂。繡戶初開花滿院。羅幃翠屏空，風微動、玉爐煙颭。</p><p>兒夫心腸多薄倖，百計思、難為拘撿。幾回向伊言，交今後、更休拋閃。</p><p>鵲橋仙</p><p>別離情緒，多方開解，卻免厭厭似醉。樓高終日倚闌干，目斷有、千山萬水。</p><p>妖嬈薄媚，不禁拋擺，漸覺肌膚瘦悴。當初相見偶然間，不喚作、如今恁地。</p><p>又</p><p>日長天氣，深深庭院，又是春愁滋味。池邊昨夜雨兼風，戰紅杏、餘香亂墜。</p><p>陰陰亭榭，暖煙輕柳，萬縷黃金窣地。一雙新燕卻重來，但暗把、羅巾掩淚。</p><p>虞美人</p><p>紅顏綠鬢催人老。世事何時了。君心天意與年光。春花未遍已秋霜。為誰忙。</p><p>樽前正好閒風月。莫話生離別。直饒終日踏紅塵。浮名浮利枉勞神。更愁縈。</p><p>又</p><p>江亭春晚芳菲盡。行色青天近。畫橋楊柳也多情。暗拋飛絮惹前行。路塵清。</p><p>彤庭早晚瞻虞舜。遙聽恩遷峻。二年歌宴綺羅人。片雲疏雨忍漂淪。淚沾巾。</p><p>又</p><p>爐香晝永龍煙白。風動金鸞額。畫屏細展小山川。睡容初起枕痕圓。墜花鈿。</p><p>樓高不及煙霄半。望盡相思眼。豔陽剛愛挫愁天。故生芳草碧雲連。怨王孫。</p><p>鳳棲梧</p><p>秋日樓臺在空際。畫解聲沈，歷歷寒更起。深院黃昏人獨自。想伊遙共傷前事。</p><p>懊惱當初無算計。些子歡娛，多少淒涼味。相去江山千萬裡。一回東望心如醉。</p><p>又</p><p>任在蘆花最深處。浪靜風恬，又泛輕舟去。去到灘頭遇儔侶。散唱狂歌魚未取。</p><p>不把身心干時務。一副輪竿，莫笑閒傢俱。待擬觀光佐明主。將甚醫他民病苦。</p><p>又</p><p>別浦遲留戀清淺。菱蔓荷花，盡日妨鉤線。向晚澄江靜如練。風送歸帆飛似箭。</p><p>鷗鷺相將是家眷。坐對雲山，一任炎涼變。定是寰區又清宴。不見龍驤波上戰。</p><p>又</p><p>閒把浮生細思算。百歲光陰，夢裡銷除半。白首為郎休浩嘆。偷安自喜身強健。</p><p>多少英賢裨聖旦。一個非才，深謝容疏懶。席上清歌珠一串。莫教歡會輕分散。</p><p>又</p><p>新月羞光影庭樹。窗外芭蕉，數點黃昏雨。何事秋來無意緒。玉容寂寞雙眉聚。</p><p>一點銀釭扃繡戶。莎砌寒蛩，歷歷啼聲苦。孤枕夜長君信否。披衣顒坐魂飛去。</p><p>憶漢月</p><p>紅杏一枝遙見。凝露粉愁香怨。吹開吹謝任春風，恨流鶯、不能拘管。</p><p>曲池連夜雨，綠水上、碎紅千片。直擬移來向深院。任凋零、不孤雙眼。</p><p>訴衷情</p><p>燒殘絳蠟淚成痕。街鼓報黃昏。碧雲又阻來信，廊上月侵門。</p><p>愁永夜，拂香茵。待誰溫。夢蘭憔悴，擲果淒涼，兩處消魂。</p><p>朝中措</p><p>養花天氣近清明。絲雨釀寒輕。滿眼春工如繡。消磨不盡離情。</p><p>行行又宿，小桃舊塢，芳草郵亭。喚起兩眉新恨。綠楊深處啼鶯。</p><p>菩薩蠻</p><p>花明月暗朦朧霧。此時欲往郎邊去。剗襪下香階。手攜金縷鞋。</p><p>藥蘭東畔見。執手偎人顫。奴為出來難。從君恣意憐。</p><p>醜奴兒</p><p>微風簾幙清明近，花落春殘。樽酒留歡。添盡羅衣怯夜寒。</p><p>愁顏恰似燒殘燭，珠淚闌干。也欲高拚。爭奈相逢情萬端。</p><p>蝶戀花</p><p>籬落繁枝千萬片。猶似多情，似雪隨風轉。昨夜笙歌容易散。酒醒添得愁無限。</p><p>樓上春雲山四面。過盡徵鴻，暮景煙深淺。一餉憑闌人不見。紅綃掩淚思量遍。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p1.pstatp.com/large/dfic-imagehandler/8a2176e2-85a5-41fb-aab7-6cf582603acb><p class=pgc-img-caption></p></div><h1 class=ql-align-center>趙抃</h1><p>趙抃</p><p>抃字閱道，西安（今浙江衢縣）人。生於大中祥符元年（1008）。第景祐元年（1034）進士。神宗初參知政事。元豐七年（1084）卒，年七十七。</p><p>折新荷引</p><p>雨過迴廊，圓荷嫩綠新抽。越女輕盈，畫橈穩泛蘭舟。芳容豔粉，紅香透、脈脈嬌羞。菱歌隱隱漸遙，依約回眸。</p><p>堤上郎心，波間妝影遲留。不覺歸時，淡天碧襯蟾鉤。風蟬噪晚，餘霞際、幾點沙鷗。漁笛、不道有人，獨倚危樓。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p1.pstatp.com/large/dfic-imagehandler/ece8fca9-bbb7-460a-b064-141de7f8551f><p class=pgc-img-caption></p></div><h1 class=ql-align-center>劉幾</h1><p>劉幾</p><p>幾字伯壽，洛陽人。大中祥符元年（1008）生。第進士，換授武職。熙寧二年（1069）還文資。元祐三年（1088）卒，年八十一。</p><p>梅花曲</p><p>以介父三詩度曲</p><p>漢宮中侍女，嬌額半塗黃。盈盈粉色凌時，寒玉體、先透薄妝。好借月魂來，娉婷畫燭旁。惟恐隨、陽春好夢去，所思飛揚。</p><p>宜向風亭把盞，酬孤豔，醉永夕何妨。雪徑蕊、真凝密，降回輿、認暗香。不為藉我作和羹，肯放結子花狂。向上林，留此佔年芳。</p><p>又</p><p>結子非貪，有香不俗，宜當鼎鼐嘗。偶先紅紫，度韶華、玉笛佔年芳。眾花雜色滿上林，未能教、臘雪埋藏。卻怕春風漏洩，一一盡天香。</p><p>不須更御鉛黃。知國色，稟自天真殊常。祗裁雲縷，奈芳滑、玉體想仙妝。少陵為爾東閣。美豔激詩腸。當已陰未雨春光。無心賦海棠。</p><p>又</p><p>淺淺池塘。深深庭院，復出短短垣牆。年年為爾，若九真巡會、寶惜流芳。向人自有，綿渺無言，深意深藏。傾國傾城，天教與、抵死芳香。</p><p>嫋鬚金色，輕危欲壓，綽約冠中央。蒂團紅蠟，蘭肌粉豔巧能妝。嬋娟一種風流，如雪如冰衣霓裳。永日依倚，春風笑野棠。</p><p>花髮狀元紅慢</p><p>三春向暮，萬卉成陰、有嘉豔方坼。嬌姿嫩質。冠群品，共賞傾城傾國。上苑晴晝暄，千素萬紅尤奇特。綺筵開，會詠歌才子，壓倒元白。</p><p>別有芳幽苞小，步障華絲，綺軒油壁。與紫鴛鴦、素蛺蝶。自清旦、往往連夕。巧鶯喧翠管，嬌燕語雕樑留客。武陵人，念夢役意濃，堪遣情溺。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p1.pstatp.com/large/dfic-imagehandler/139d44f3-843b-4e19-9d00-504ff38d0710><p class=pgc-img-caption></p></div><h1 class=ql-align-center>元絳</h1><p>元絳</p><p>絳字厚之，錢塘（今杭州）人。生於大中祥符二年（1009）。天聖八年（1030）進士。以直集賢院為廣東轉運使，遷工部郎中，歷兩浙、河北轉運使，擢天章閣待制，知福州，進龍圖閣直學士，徙廣、越、荊南。為翰林學士、知開封府。拜參知政事。出知潁州。加資政殿學士，留提舉中太一宮，以太子少保致仕。元豐七年（1084）卒，年七十六。贈太子少師，諡章簡。</p><p>減字木蘭花</p><p>綠楊陰下。短帽輕衫行信馬。過盡春風。踏盡青青打盡紅。</p><p>舞鸞歌鳳。人面湖光紅影動。醉眼歸時。人在朱樓曲角西。</p><p>映山紅慢</p><p>穀雨風前，佔淑景、名花獨秀。露國色仙姿，品流第一，春工成就。羅幃護日金泥皺。映霞腮動檀痕溜。長記得天上，瑤池閬苑曾有。</p><p>千匝繞、紅玉闌干，愁只恐、朝雲難久。須款折、繡囊剩戴，細把蜂須頻嗅。佳人再拜抬嬌面，斂紅巾、捧金盃酒。獻千千壽。願長恁、天香滿袖。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p1.pstatp.com/large/dfic-imagehandler/58826deb-aa73-464b-a885-6f414d3fe5ce><p class=pgc-img-caption></p></div><h1 class=ql-align-center>程師孟</h1><p>程師孟</p><p>師孟字君闢，吳（今蘇州）人。大中祥符二年（1009）生。景祐元年（1034）進士甲科。累知南康軍、楚州，提點夔州路刑獄。又知洪、福、廣、越、青州。致仕。元祐元年（1086）卒，年七十八。</p><p>漁家傲</p><p>折柳贈君君且住。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p1.pstatp.com/large/pgc-image/c24032b5f432439a88ccc29db9d344ef><p class=pgc-img-caption></p></div><h1 class=ql-align-center>陳樸</h1><p>陳樸</p><p>樸字衝用，有陳先生內丹訣。內丹訣序言元間，張方平曾請其延壽一紀。</p><p>望江南</p><p>中黃寶，須向膽中求。春帝令行生萬物，乾坤膝下與吾儔。百脈自通流。</p><p>施造化，左右火雙抽。浩浩騰騰充宇宙，苦煙嫋嫋上環樓。夫婦漸相謀。</p><p>又</p><p>玄珠降，丹窟在中宮。九候息調重九數，赤波忽進太陽東。心腎始交通。</p><p>逢六變，重六息陰功。火自海門朝帝坐，水從蓮沼佐丁公。紫電透玲瓏。</p><p>又</p><p>毛髮落，丹左運行陽。胎色漸紅陰漸小，推移歲運助乾剛。育火養中央。</p><p>成物象，五嶽辨微茫。出入尚遲形尚小，晨昏天籟奏笙簧。常飲玉壺漿。</p><p>又</p><p>丹往右，四轉運行陰。逢六閉藏陽戶氣，玉關泉透合丁壬。龜戲任浮沉。</p><p>時出入，無礙貫他心。遊戲神通常出面，圓光周匝繞千尋。寒暑不相侵。</p><p>又</p><p>珠自右，飛電入丹城。內養嬰兒盈尺象，時逢九數採陽精。火向水中生。</p><p>燒鬼嶽，紫殿勢崢嶸。隨意出遊寰海內，寐如砂磧臥長鯨。時序與偕行。</p><p>又</p><p>日精滿，陰魄化無形。每遇月圓開北戶，神龜時飲碧瑤玲。形魄豈能停。</p><p>陽砂赤，陰粉色微青。粉換肉肌砂換骨，凡胎換盡聖胎靈。飛舉似流星。</p><p>又</p><p>形透日，七轉任飛騰。幽入深嚴圖宴坐，息無來去使神凝。卻粒著奇能。</p><p>生神火，返本氣清澄。九候浴時開地戶，月中取火日求冰。五內換重新。</p><p>又</p><p>內外遍，八轉始還元。地帶長垂生坎戶，周行胎息貫天門。太始道方存。</p><p>純一體，黑赤氣常噴。丹火發來燒內境，冷泉深處浴猴孫。神水赤龜吞。</p><p>又</p><p>丹九轉，純一太初顏。內外無為常抱朴，縱橫海外與人間。功行積丘山。</p><p>青闕詔，玉簡賜金環。飲罷刀圭乘羽駕，旌幢簫鼓過天關。朝帝列仙班。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p3.pstatp.com/large/dfic-imagehandler/90fc2796-977d-4370-9cfd-2e0b2ff72718><p class=pgc-img-caption></p></div><h1 class=ql-align-center>張伯端</h1><p>張伯端</p><p>伯端一名用成，字平叔，天台（今浙江省）人。相傳於熙寧中適蜀，遇異人傳授丹法。元豐中卒。道家稱為紫陽真人。</p><p>西江月</p><p>內藥還同外藥，內通外亦須通。丹頭和合類相同。溫養兩般作用。</p><p>內有天然真火，爐中赫赫長紅。外爐增減要勤功。妙絕無過真種。</p><p>二</p><p>此道至神至聖，憂君分薄難消。調和鉛汞不終朝。早睹玄珠形兆。</p><p>志士若能修煉，何妨在市居朝。工夫容易藥非遙。說破人須失笑。</p><p>三</p><p>白虎首經至寶，華池神水真金。故知上善利源深。不比尋常藥品。</p><p>若要修成九轉，先須煉己持心。依時採取定浮沉。進火須防危甚。</p><p>四</p><p>若要真鉛留汞，親中不離家臣。木金間隔會無因。須仗媒人勾引。</p><p>本性愛金須義，金情戀木慈仁。相吞相陷卻相親。始覺男兒有孕。</p><p>五</p><p>二八誰家奼女，九三何處郎君。自稱木液與金精。遇土卻成三姓。</p><p>更假丁公鍛鍊，夫妻始結歡情。河車不敢暫留停。運入崑崘峰頂。</p><p>六</p><p>七返硃砂反本，九還金液還真。休將寅子數坤申。但要五行成準。</p><p>本是水銀一味，周流遍歷諸辰。陰陽數足自通神。出入豈離玄牝。</p><p>七</p><p>雄裡內含雌質，負陰抱卻陽精。兩般和合藥方成。點化魄纖魂勝。</p><p>信道金丹一粒，蛇吞立變龍形。雞餐亦乃化鸞鵬。飛入真陽清境。</p><p>八</p><p>天地才經否泰，朝昏好識屯蒙。輻來輳轂水朝宗。妙在抽添運用。</p><p>得一萬般皆畢，休分南北西東。損之又損慎前功。命寶不宜輕弄。</p><p>九</p><p>冬至一陽來服，三旬增一陽爻。月中復卦溯晨潮。望罷乾終姤兆。</p><p>日又別為守暑，陽生復起中宵。午時姤象一陰朝。煉藥須知昏曉。</p><p>十</p><p>不辨五行四象。好分朱汞鉛銀。修丹火候未曾聞。早便換呼居隱。</p><p>不背自思己錯，更將錯路教人。誤他永劫在迷津。似恁欺心安忍。</p><p>十一</p><p>德行修逾八百，陰功積滿三千。均齊物我與親冤。始合神仙本願。</p><p>虎兕刀兵不害，無常火宅難牽。寶符降後去朝天。穩駕鸞車鳳輦。</p><p>十二</p><p>牛女情緣道合，龜蛇類秉天然。蟾烏遇朔合嬋娟。二氣相資運轉。</p><p>本是乾坤妙用，誰能達此深淵。陽陰否隔卻忍愆。怎得天長地遠。</p><p>十三</p><p>丹是色身至寶，煉成變化無窮。更於性上究真宗。決了死生妙用。</p><p>不待他身後世，再前獲福神通。自從龍虎著斯功。爾後誰能繼踵。</p><p>西江月</p><p>十二首</p><p>妄想不須強滅，真如何必希求。本源自性佛齊修。迷悟豈拘先後。</p><p>悟則剎那成佛，迷則萬劫淪流。若能一念契真修。滅盡恆沙罪垢。</p><p>二</p><p>本自無生無滅，強將生滅區分。只如罪福亦何根。妙體何曾增損。</p><p>我有一輪明鏡，從來只為蒙分。今朝磨瑩照乾坤。萬象超然難隱。</p><p>三</p><p>我性入諸佛性，諸方佛性皆然。亭亭蟾影照寒泉。一月千潭普現。</p><p>小則毫分莫識，大時遍滿三千。高低不約信方圓。說甚短長深淺。</p><p>四</p><p>法法法元無法，空空空亦非空。靜喧語默本來同。夢裡何曾說夢。</p><p>有用用中無用，無功功裡施功。還如果熟自然紅。莫問如何修種。</p><p>五</p><p>善惡一時妄念，榮枯都不關心。晦明隱顯任浮沉。隨分飢餐渴飲。</p><p>神靜湛然常寂，不妨坐臥歌吟。一池秋水碧仍深。風動魚驚盡任。</p><p>六</p><p>對鏡不須強滅，假名權立菩提。色空明暗本來齊。真妄體分兩種。</p><p>悟則便名靜土，更無天竺曹溪。誰言極樂在天西。了則彌陀出世。</p><p>七</p><p>人我眾生壽者，寧分彼此高低。法身通照沒吾伊。念念體分同異。</p><p>見是何曾是是，聞非未必非非。往來諸用不相知。生死誰能礙你。</p><p>八</p><p>住想修行佈施，果報不離天人。恰如仰箭射浮雲。墜落祗緣力盡。</p><p>爭似無為實相，還須返樸歸淳。境忘情性任天真。以證無生法忍。</p><p>九</p><p>魚兔若還入手，自然忘卻筌蹄。渡河筏子上天梯。到彼悉皆遺棄。</p><p>未悟須憑言說，悟來言說皆非。雖然四句屬無為。此等何須脫離。</p><p>十</p><p>悟了莫求寂滅，隨緣只接群迷。尋常邪見及提攜。方便指歸實際。</p><p>五眼三身四智，六度萬行修齊。圓光一顆好摩尼。利物兼能自利。</p><p>十一</p><p>我見時人說性，只誇口急酬機。及逢境界轉痴迷。又與愚人何異。</p><p>說得便須行得，方名言行無虧。能將慧劍斬魔魑。此號如來正智。</p><p>十二</p><p>欲了無生妙道，莫如自見真心。真心無相亦無音。清淨法身只恁。</p><p>此道非無外有，非中亦莫求尋。二邊俱遣棄中心。見了名為上品。</p><p>滿庭芳</p><p>真鐵牛兒，形容醜惡，性剛偏好爭馳。人人皆有，那角解牽騎。種就黃芽滿院，更須用、神水澆之。宮裡，若無此獸，安得似嬰兒。</p><p>乾坤真動靜，生成家活，總賴於伊。飢餐虎髓，</p><p>渴飲水銀池。夜半牽車進火，霞光迸、海底騰輝。牧童笑，華池宴罷，乘個月明歸。</p><p>解佩令</p><p>修行之士，功勤不小。識五行、逆順顛倒。妙理玄玄，玉爐中、龍蟠虎踞，金鼎內、煉成至寶。陽神離體，杳杳冥冥，剎那間、遊遍三島。出入純熟，按捺住、別尋玄妙。合真空，太虛是了。</p><h1 class=ql-align-center>盧氏</h1><p>盧氏</p><p>盧氏，天聖中人。其父為漢州縣令。</p><p>鳳棲梧</p><p>題泥溪驛</p><p>登山臨水，不費於謳吟；易羽移商，聊舒於</p><p>羈思。因成鳳棲梧曲子一闋，聊書於壁。後之君</p><p>子覽之者，毋以婦人竊弄翰墨為罪。</p><p>蜀道青天煙靄翳。帝裡繁華、迢遞何時至。回望錦川揮粉淚。鳳釵斜嚲烏雲膩。</p><p>鈿帶雙垂金縷細。玉佩玎璫，露滴寒如水。從此鸞妝添遠意。畫眉學得遠山翠。</p><h1 class=ql-align-center>劉述</h1><p>劉述</p><p>述字孝叔，湖州人。景祐元年（1034）進士。御史臺主簿。治平元年（1064），荊湖北路轉運使降知睦州。神宗時，為侍御史知雜事。熙寧三年（1070），與錢琦、錢豈頁共上疏劾王安石，出知江州。逾年，提舉崇禧觀。年七十二卒。</p><p>家山好</p><p>掛冠歸去舊煙蘿。閒身健，養天和。功名富貴非由我，莫貪他。這歧路、足風波。</p><p>水晶宮裡家山好，物外勝遊多。晴溪短棹，時時醉唱裡稜羅。天公奈我何。</p><h1 class=ql-align-center>趙禎</h1><p>趙禎</p><p>禎即宋仁宗，真宗之子。生大中祥符三年（1010），年二三即帝位。嘉祐八年（1063）卒，年五十四。在位四十二年，年號九：天聖、明道、景祐、寶元、康元、慶曆、皇祐、至和、嘉祐。</p><p>合宮歌</p><p>皇佑二年饗明堂</p><p>纘重明。端拱保凝命。廣大孝休德，永錫四海有慶。觚壇寓禮正典名。幔室雅奏，彩仗崇制定。五位仿古甚盛。蒿宮光符辰星。高秋嘉時款芎靈。交累聖。上下來顧，寅畏歆純誠。三階平。金氣肅，轉和景。翠葆御雙觀，巽風兌澤布令。脂茶剗蕩墨索清。遠邇響附，動植鹹遂性。表裡穆悅，庶政醇醲，熙然胥庭。唐舜華封祝，如南山壽永。願今廣懷寧延，昌基扃。</p><h1 class=ql-align-center>王拱辰</h1><p>王拱辰</p><p>拱辰字君貺，開封鹹平人。生於真宗大中祥符五年（1012）。天聖八年（1030）進士第一，通判懷州。後拜御史中丞。因逐王益柔、蘇舜欽，以傾范仲淹，為公議所薄。神宗元豐初，累官武池軍節度使、彰德軍節度使。元豐八年（1085）卒，年七十四。</p><p>沁園春</p><p>華髮青雲。</p><h1 class=ql-align-center>蔡襄</h1><p>蔡襄</p><p>襄字君謨，莆田人。生於大中祥符五年（1012）。天聖八年（1030）進士。累官龍圖閣學士、知開封府，徙知泉州，召為翰林學士。治平四年（1067）卒，年五十六。乾道中，諡忠惠。</p><p>好事近</p><p>瑞雪滿京都，宮殿盡成銀闕。常對素光遙望，是江梅時節。</p><p>如今江上見寒梅，幽香自清絕。重看落英殘豔，想飄零如雪。</p><h1 class=ql-align-center>韓絳</h1><p>韓絳</p><p>絳字子華，靈壽人，徙雍丘（今河南杞縣）。大中祥符五年（1012）生。慶曆二年（1042）進士。慶曆七年（1047），為太子中允。召試，授太常丞，直集賢院。歷翰林學士、御史中丞。神宗朝，拜同中書門下平章事，封康國公。元祐三年（1088）卒，年七十七。贈太傅，諡獻肅。</p><p>踏莎行</p><p>嵩嶠雲高，洛川波暖。舉頭喬木森無斷。囗囗囗雨絕風塵，小橋頻過春渠滿。</p><p>囗囗離宮，囗稜鬥煥。萬家羅綺多遊伴。囗囗囗囗自風囗，囗囗是處喧弦管。</p><h1 class=ql-align-center>李師中</h1><p>李師中</p><p>師中字誠之，楚丘人。大中祥符六年（1013）生。慶曆二年（1042）登進士。仁宗朝，提點廣西路刑獄。歷天章閣待制、河東都轉運使。貶和州團練副使安置，稍遷至右司郎中。元豐元年（1078）卒，年六十六。有李誠之集，不傳。</p><p>菩薩蠻</p><p>子規啼破城樓月。畫船曉載笙歌發。兩岸荔枝紅。萬家煙雨中。</p><p>佳人相對泣。淚下羅衣溼。從此信音稀。嶺南無雁飛。</p><h1 class=ql-align-center>蔡挺</h1><p>蔡挺</p><p>挺字子政，一作子正，宋城（今河南商丘）人，生於大中祥符七年（1014）。舉景祐元年（1056），知滁州，勒停。復起，歷知慶州、渭州。熙寧五年（1072），拜樞密副使。七年（1074），以疾罷為資政殿學士判南京留司御史臺。元豐二年（1079）卒，年六十六。諡敏肅。</p><p>喜遷鶯</p><p>霜天清曉。望紫塞古壘，寒雲衰草。汗馬嘶風，邊鴻翻月，壠上鐵衣寒早。劍歌騎曲悲壯，盡道君恩難報。塞垣樂，盡雙鞬錦帶，山西年少。</p><p>談笑。刁斗靜。烽火一把，常送平安耗。聖主憂邊，威靈遐布，驕虜且寬天討。歲華向晚愁思，誰念玉關人老。太平也，且歡娛，不惜金尊頻倒。</p><h1 class=ql-align-center>王益柔</h1><p>王益柔</p><p>益柔字勝之，河南（今洛陽）人。大中祥符八年（1015）生。用蔭入官。慶曆四年（1044），以殿中丞召試，除集賢校理。坐蘇舜欽奏邸獄，黜監復州酒稅。熙寧三年（1070），兵部郎中充集賢校理，直舍人院。累遷知制誥、直學士院。元豐二年（1079），以太中大夫、龍圖閣直學士判將作監，為祕書監。出連守大郡，自江寧移南都。元祐元年（1086）卒，年七十二。</p><p>喜長新</p><p>秋雲朔吹曉徘徊。雪照樓臺。樑王宴召有鄒枚。相如獨逞雄才。</p><p>明燭薰爐香暖，深勸金盃。庭前粉豔有寒梅。一枝昨夜先開。</p><h1 class=ql-align-center>韓維</h1><p>韓維</p><p>維字持國，雍丘（今河南杞縣）人。生於天禧元年（1017）。用門蔭入仕。歐陽修薦為檢討，知太常禮院，出判涇州，除同修起居注，進知制誥。神宗初，除龍圖閣直學士，歷知州郡，召拜門下侍郎。以太子少傅致仕。元符元年（1098）卒，年八十二。</p><p>西江月</p><p>席上呈子華</p><p>早歲相期林下，高年同在尊前。風花繡舞乍晴天。綠蟻新浮酒面。</p><p>身外虛名電轉，人間急景梭傳。當筵莫惜聽朱弦。一品歸來強健。</p><p>踏莎行</p><p>次韻範景仁寄子華</p><p>歸雁低空，遊蜂趁暖。憑高目向西雲斷。具茨山外夕陽多，展江亭下春波滿。</p><p>雙桂情深，千花明煥。良辰誰是同遊伴。辛夷花謝早梅開，應須次第調絃管。</p><p>減字木蘭花</p><p>潁州西湖</p><p>和風動□。□新年□入手。世事塵□。□□□情近酒□。</p><p>水開湖□。□□笙歌波面起。相與排□。□□□勝特地□。</p><p>浪淘沙</p><p>飽食日□□。□上危亭。東風昨夜入□□。□□雪晴雲□□，□遍銀屏。</p><p>回首嘆勞生。□鼎相承。皇恩早晚□□□。□□陂邊垂釣手，不負幽情。</p><p>胡搗練令</p><p>夜來風橫雨飛狂，滿地閒花衰草。燕子漸歸春悄。簾幕垂清曉。</p><p>天將佳景與閒人，美酒寧嫌華皓。留取舊時歡笑。莫共秋光老。</p><p>失調名</p><p>輕雲薄霧。散作催花雨。</p><p>又</p><p>兄弟對舉杯。</p><h1 class=ql-align-center>曾鞏</h1><p>曾鞏</p><p>鞏字子固，南豐人。生天天禧三年（1019）。登嘉祐二年（1057）進士第。歷集賢校理，出通判越州，知齊、襄、洪三州，加直龍圖閣、知福州。屢外徙，尋判三班院，加史館修撰，中書舍人。元豐六年（1083）卒，年六十五。有南豐集。</p><p>賞南枝</p><p>暮冬天地閉，正柔木凍折，瑞雪飄飛。對景見南山，嶺梅露、幾點清雅容姿。丹染萼、玉綴枝。又豈是、一陽有私。大抵是、化工獨許，使佔卻先時。</p><p>霜威莫苦凌持。此花根性，想群卉爭知。貴用在和羹，三春裡、不管綠是紅非。攀賞處、宜酒卮。醉捻嗅、幽香更奇。倚闌干、仗何人去，囑羌管休吹。</p><h1 class=ql-align-center>司馬光</h1><p>司馬光</p><p>光字君實，陝州夏縣人。生於天禧三年（1019）。以父池任入官。寶元二年（1039）進士甲科。慶曆八年（1048），官大理寺丞。召試，授館閣校勘。累除知制誥，改天章閣待制，知諫院。英宗朝，除龍圖閣直學士，改右諫議大夫。神宗即位，擢翰林學士，判西京留司御史臺，拜資政殿學士。與王字石不合，出知永興軍。哲宗即位，拜左僕射兼門下侍郎。元祐元年（1086）卒，年六十八。贈太師、溫國公，諡文正。有傳家集。</p><p>阮郎歸</p><p>漁舟容易入春山。仙家日月閒。綺窗紗幌映朱顏。相逢醉夢間。</p><p>松露冷，海霞殷。匆匆整棹還。落花寂寂水潺潺。重尋此路難。</p><p>西江月</p><p>寶髻鬆鬆挽就，鉛華淡淡妝成。青煙翠霧罩輕盈。飛絮遊絲無定。</p><p>相見爭如不見，有情何似無情。笙歌散後酒初醒。深院月斜人靜。</p><p>錦堂春</p><p>紅日遲遲，虛郎轉影，槐陰迤邐西斜。彩筆工夫，難狀晚景煙霞。蝶尚不知春去，謾繞幽砌尋花。奈猛風過後，縱有殘紅，飛向誰家。</p><p>始知青鬢無價，嘆飄零官路，荏苒年華。今日笙歌叢裡，特地諮嗟。席上青衫溼透，算感舊、何止琵琶。怎不教人易老，多少離愁，散在天涯。</p><h1 class=ql-align-center>蘇氏</h1><p>蘇氏</p><p>蘇氏，蘇頌之妹。其先同安人，徙居潤之丹陽。長於文翰，世稱延安夫人。</p><p>臨江仙</p><p>立春寄季順妹</p><p>一夜東風穿繡戶，融融暖應佳時。春來何處最先知。平明堤上柳，染遍鬱金枝。</p><p>姊妹嬉遊時節近，今朝應怨來遲。憑誰說與到家期。玉釵頭上勝，留待遠人歸。</p><p>更漏子</p><p>寄季玉妹</p><p>小闌干，深院宇。依舊當時別處。朱戶鎖，玉樓空。一簾霜日紅。</p><p>弄珠江，何處是，望斷碧雲無際。凝淚眼，出重城。隔溪羌笛聲。</p><p>鵲橋仙</p><p>寄季順妹</p><p>星移斗轉，玉蟾西下，漸覺東郊向曉。馬嘶人語隔霜林，望千里、長安古道。</p><p>珠宮姊妹，相逢方信，別後十分瘦了。上林歸去正花時，爭奈向、花前又老。</p><p>踏莎行</p><p>寄姊妹</p><p>孤館深沈，曉寒天氣。解鞍獨自闌干倚。暗香浮動月黃昏，落梅風送沾衣袂。</p><p>待寫紅箋，憑誰與寄。先教覓取嬉遊地。到家正是早春時，小桃花下拚沉醉。</p><h1 class=ql-align-center>劉敞</h1><p>劉敞</p><p>敞字原父，臨江新喻人。生於天禧三年（1019）。慶曆六年（1046）進士第二。皇祐三年（1051），官大理評事。召試，授太子中允，直集賢院。累遷知制誥，拜翰林侍讀學士，改集賢院學士，判南京御史臺。熙寧元年（1068）卒，年五十。門人私自諡曰公是先生。有集。</p><p>清平樂</p><p>小山叢桂。最有留人意。拂葉攀花無限思。雨溼濃香滿袂。</p><p>別來過了秋光。翠簾昨夜新霜。多少月宮閒地，姮娥與借微芳。</p><p>踏莎行</p><p>蠟炬高高，龍煙細細。玉樓十二門初閉。疏簾不卷水晶寒，小屏半掩琉璃翠。</p><p>桃葉新聲，榴花美味。南山賓客東山妓。利名不肯放人閒，忙中偷取工夫醉。</p><h1 class=ql-align-center>王珪</h1><p>王珪</p><p>珪字禹玉，華陽人，徙舒（今安徽廬江）。琪之從弟。生於天禧三年（1019）。慶曆二年（1042）進士。六年（1046），官大理評事。召試，授太子中允、直集賢院。官翰林學士、知開封府、兼侍讀學士。神宗朝，拜尚書左僕射、門下侍郎。哲宗即位，封岐國公。元豐八年（1085）卒，年六十七。贈太師，諡曰文恭。有華陽集。</p><p>奉安真宗皇帝御容於壽</p><p>星觀永崇殿導引歌詞</p><p>憶玉清景，繁盛極當時。千古事難追。漢家別廟秋風起，空出奉宸衣。</p><p>三山浮海日暉暉。羽蓋共雲飛。靈宮舊是棲真處，還望玉輿歸。</p><p>平調發引</p><p>玉宸朝晚，忽掩赭黃衣。愁霧鎖金扉。蓬萊待得仙丹至，人世已成非。</p><p>龍軒天仗轉西畿。旌旆入雲飛。望陵宮女垂紅淚，不見翠輿歸。</p><p>又</p><p>上林春晚，曾是奉宸遊。水殿戲龍舟。玉簫吹斷催仙馭，一去隔千秋。</p><p>遊人重到曲江頭。事往涕難收。空餘御幄傳觴處，依舊水東流。</p><h1 class=ql-align-center>韓縝</h1><p>韓縝</p><p>縝字玉汝，錄壽人。絳、維之弟。生於天禧三年（1019）。第慶曆二年（1042）進士。英宗朝，歷淮南轉運使。神宗朝，累知樞密院事。哲宗朝，拜尚書右僕射、兼中書侍郎。出知潁昌府，以太子保致仕。紹聖四年（1097）卒，年七十九。贈司空、崇國公、諡莊敏。</p><p>鳳簫吟</p><p>鎖離愁，連綿無際，來時陌上初薰。繡幃人念遠，暗垂珠淚，泣送徵輪。長亭長在眼，更重重、遠水孤雲。但望極樓高，盡日目斷王孫。</p><p>消魂。池塘別後，曾行處、綠妒輕裙。恁時攜素手，亂花飛絮裡，緩步香茵。朱顏空自改，向年年、芳意長新。遍綠野，嬉遊醉眠，莫負青春。</p><h1 class=ql-align-center>韓縝姬</h1><p>韓縝姬</p><p>蝶戀花</p><p>香作風光濃著露，正恁雙棲，又遣分飛去。密訴東君應不許。淚波一灑奴衷素。</p><h1 class=ql-align-center>裴湘</h1><p>裴湘</p><p>湘字楚老，仁宗朝內臣</p><p>浪淘沙</p><p>雁塞說並門。郡枕西汾。山形高下遠相吞。古寺樓臺依碧嶂，煙景遙分。</p><p>晉朝鎖溪雲。簫鼓仍存。牛羊斜日自歸村。惟有故城禾黍地，前事消魂。</p><p>又</p><p>汴州</p><p>萬國仰神京。禮樂縱橫。蔥蔥佳氣鎖龍城。日御明堂天子聖，朝會簪纓。</p><p>九陌六街平。萬國充盈。青樓弦管酒如澠。別有隋堤煙柳暮，千古含情。</p><h1 class=ql-align-center>阮逸女</h1><p>阮逸女</p><p>逸字天隱，建陽人。天聖五年（1027）進士。景祐初，典樂事。皇祐中，兵部員外郎。</p><p>花心動</p><p>春詞</p><p>仙苑春濃，小桃開，枝枝已堪攀折。乍雨乍晴，輕暖輕寒，漸近賞花時節。柳搖臺榭東風軟，簾櫳靜、幽禽調舌。斷魂遠、閒尋翠徑，頓成愁結。</p><p>此恨無人共說。還立盡黃昏，寸心空切。強整繡衾，獨掩朱扉，簟枕為誰鋪設。夜長更漏傳聲遠，紗窗映、銀缸明滅。夢迴處，梅梢半籠淡月。</p><h1 class=ql-align-center>滕甫</h1><p>滕甫</p><p>甫字元發，東陽人。後避宣仁太后父高遵甫諱，改名元發，字達道。生於天禧四年（1020）。皇祐五年（1053）進士。嘉祐四年（1059），官大理評事。召試，授太子中允、集賢校理。歷御史中丞、翰林學士知開封府。出守郡。元祐五年（1090），以龍圖閣學士知揚州，未至卒，年七十一。</p><p>蝶戀花</p><p>次長汀壁間韻</p><p>葉底無風池面靜。掬水佳人，拍破青銅鏡。殘月朦朧花弄影。新梳斜插烏雲鬢。</p><p>拍索悶懷添酒興。旋擷園蔬，隨分成盤飣。說與翠微休急性。功名富貴皆前定。</p><p>又</p><p>再和</p><p>晝永無人深院靜。一枕春醒，猶未忺臨鏡。簾卷新蟾光射影。速忙掠起蓬鬆鬢。</p><p>對景沉吟嗟沒興。薄倖不來，空把杯盤飣。休道婦人多水性。今宵獨自言無定。</p><h1 class=ql-align-center>王安石</h1><p>王安石</p><p>安石字介甫，臨川人。生於天禧五年（1021）。慶曆二年（1042）進士。神宗朝，除翰林學士，拜同中書門下平章事、加尚書左僕射、兼門下侍郎，封舒國公，改封荊國公，晚居金陵，自號半山老人。元祐元年（1086）卒，年六十六。贈太師，諡曰文。崇寧間，追封舒王。有臨川集。</p><p>桂枝香</p><p>登臨送目。正故國晚秋，天氣初肅。千里澄江似練，翠峰如簇。歸帆去棹殘陽裡，背西風、酒旗斜矗。彩舟雲淡，星河鷺起，畫圖難足。</p><p>念往昔、繁華競逐。嘆門外樓頭，悲恨相續。千古憑高，對此謾嗟榮辱。六朝舊事隨流水，但寒煙、芳草凝綠。至今商女，時時猶唱，後庭遺曲。</p><p>甘露歌</p><p>折得一枝香在手。人間應未有。疑是經春雪未消。今日是何朝。</p><p>又</p><p>盡日含毫難比興。都無色可並。萬里晴天何處來。真是屑瓊瑰。</p><p>又</p><p>天寒日暮山谷裡。的礫愁成水。池上漸多枝上稀。唯有故人知。</p><p>菩薩蠻</p><p>數家茅屋閒臨水。單衫短帽垂楊裡。今日是何朝。看予度石橋。</p><p>梢梢新月偃。午醉醒來晚。何物最關情。黃鸝三兩聲。</p><p>漁家傲</p><p>燈火已收正月半。山南山北花撩亂。聞說洊亭新水漫。騎款段。穿雲入塢尋遊伴。</p><p>卻拂僧床褰素幔。千巖萬壑春風暖。一弄鬆聲悲急管。吹夢斷。西看窗日猶嫌短。</p><p>二</p><p>平岸小橋千嶂抱。柔藍一水縈花草。茅屋數間窗窈窕。塵不到。時時自有春風掃。</p><p>午枕覺來聞語鳥。欹眠似聽朝雞早。忽憶故人今總老。貪夢好。茫然忘了邯鄲道。</p><p>雨霖鈴</p><p>孜孜矻矻。向無明裡、強作窠窟。浮名浮利何濟，堪留戀處，輪迴倉猝。幸有明空妙覺，可彈指超出。緣底事、拋了全潮，認一浮漚作瀛渤。</p><p>本源自性天真佛。祗些些、妄想中埋沒。貪他眼</p><p>花陽豔，誰信道、本來無物。一旦茫然，終被閻羅老子相屈。便縱有、千種機籌，怎免伊唐突。</p><p>清平樂</p><p>雲垂平野。掩映竹籬茅舍。闃寂幽居實瀟灑。是處綠嬌紅冶。</p><p>丈夫運用堂堂。且莫五角六張。若有一卮芳酒，逍遙自在無妨。</p><p>浣溪沙</p><p>百畝中庭半是苔。門前白道水縈迴。愛閒能有幾人來。</p><p>小院迴廊春寂寂，山桃溪杏兩三栽。為誰零落為誰開。</p><p>訴衷情</p><p>和俞秀老鶴詞</p><p>常時黃色見眉間。鬆桂我同攀。每言天上辛苦，不肯餌金丹。</p><p>憐水靜，愛雲閒。便忘還。高歌一曲，巖谷迤邐，宛似商山。</p><p>二</p><p>練巾藜杖白雲間。有興即躋攀。追思往昔如夢，華轂也曾丹。</p><p>塵自擾，性長閒。更無還。達如周召，究似丘軻，祗個山山。</p><p>三</p><p>茫然不肯住林間。有處即追攀。將他死語圖度，怎得離真丹。</p><p>漿水價，匹如閒。也須還。何如直截，踢倒軍持，贏取溈山。</p><p>四</p><p>營巢燕子逞翱翔。微志在雕樑。碧雲舉翮千里，其奈有鸞皇。</p><p>臨濟處，德山行。果承當。自時降住，一切天魔，掃地焚香。</p><p>五</p><p>又和秀老</p><p>莫言普化祗顛狂。真解作津樑。驀然打個斤斗，直跳過羲皇。</p><p>臨濟處，德山行。果承當。將他建立，認作心誠，也是尋香。</p><p>南鄉子</p><p>嗟見世間人。但有纖毫即是塵。不住舊時無相貌，沉淪。只為從來認識神。</p><p>作麼有疏親。我自降魔轉法輪。不是攝心除妄想，求真。幻化空身即法身。</p><p>二</p><p>自古帝王州，鬱鬱蔥蔥佳氣浮。四百年來成一夢，堪愁。晉代衣冠成古丘。</p><p>繞水恣行遊。上盡層城更上樓。往事悠悠君莫問，回頭。檻外長江空自流。</p><p>浪淘沙令</p><p>伊呂兩衰翁。歷遍窮通。一為釣叟一耕傭。若使當時身不遇，老了英雄。</p><p>湯武偶相逢。風虎雲龍。興王祇在笑談中。直至如今千載後，誰與爭功。</p><p>望江南</p><p>歸依三寶贊</p><p>歸依眾，梵行四威儀。願我遍遊諸佛土，十方賢聖不相離。永滅世間痴。</p><p>二</p><p>歸依法，法法不思議。願我六根常寂靜，心如寶月映琉璃。了法更無疑。</p><p>三</p><p>歸依佛，彈指越三祗。願我速登無上覺，還如佛坐道場時。能智又能悲。</p><p>四</p><p>三界裡，有取總災危。普願從生同我願，能於空有善思惟。三寶共住持。</p><p>西江月</p><p>紅梅</p><p>梅好惟嫌淡佇，天教薄與胭脂。真妃初出華清池。酒入瓊姬半醉。東閣詩情易動，高樓玉管休吹。北人渾作可花疑。惟有青枝不似。</p><p>漁家傲</p><p>夢中作</p><p>隔岸桃花紅未半。枝頭已有蜂兒亂。惆悵武陵人不管。清夢斷。亭亭佇立春宵短。</p><p>清平樂</p><p>留春不住。費盡鶯兒語。滿地殘紅宮錦汙。昨夜南園風雨。</p><p>小憐初上琵琶。曉來思繞天涯。不肯畫堂朱戶，春風自在楊花。</p><p>生查子</p><p>雨打江南樹。一夜花開無數。綠葉漸成陰，下有遊人歸路。</p><p>與君相逢處。不道春將暮。把酒祝東風，且莫恁、匆匆去。</p><p>謁金門</p><p>春又老。南陌酒香梅小。遍地落花渾不掃。夢迴情意悄。</p><p>紅箋寄與添煩惱。細寫相思多少。醉後幾行書字小。淚痕都搵了。</p><p>菩薩蠻</p><p>集句</p><p>海棠亂髮皆臨水。君知此處花何似。涼月白紛紛。香風隔岸聞。</p><p>囀枝黃鳥近。隔岸聲相應。隨意坐莓苔。飄零酒一杯。</p><p>千秋歲引</p><p>秋景</p><p>別館寒砧，孤城畫角。一派秋聲入寥廓。東歸燕從海上去，南來雁向沙頭落。楚颱風，庚樓月，宛如昨。</p><p>無奈被些名利縛。無奈被他情擔閣。可惜風流總閒卻。當初謾留華表語，而今誤我秦樓約。夢闌時，酒醒後，思量著。</p><h1 class=ql-align-center>吳氏</h1><p>吳氏</p><p>吳氏，王安石妻。封越國夫人。</p><p>定風波</p><p>待得明年重把酒。攜手。那知無雨又無風。</p><div class=pgc-img><img alt=全宋詞（2790卷）全文閱讀（35——73卷） onerror=errorimg.call(this); src=http://p3.pstatp.com/large/pgc-image/e870c375bcba4c95a052763344e95721><p class=pgc-img-caption></p></div><h1 class=ql-align-center>吳師孟</h1><p>吳師孟</p><p>師孟字醇翁，成都人。第進士，官至左朝議大夫。知蜀州。卒年九十。王安石當國，謂師孟同年生也，自鳳州別駕擢為梓州路提舉。</p><p>蠟梅香</p><p>錦裡陽和，看萬木凋時，早梅獨秀。珍館瓊樓畔，正絳跗初吐，穠華將茂。國豔天葩，真澹佇、雪肌清瘦。似廣寒宮，鉛華未御，自然妝就。</p><p>凝睇倚朱闌，噴清香暗度，易襲襟袖。好與花為主，宜秉燭、頻觀泛湘酎。莫待南枝，隨樂府、新聲吹後。對賞心人，良辰好景，須信難偶。</p><h1 class=ql-align-center>俞紫芝</h1><p>俞紫芝</p><p>紫芝字秀老，金華人，流寓揚州。少有高行，遊王安石之門。元祐初卒。</p><p>阮郎歸</p><p>釣魚船上謝三郎。雙鬢已蒼蒼。蓑衣未必清貴，不肯換金章。</p><p>汀草畔，浦花旁。靜鳴榔。自來好個，漁父家風，一片瀟湘。</p><p>臨江仙</p><p>題清溪圖</p><p>弄水亭前千萬景，登臨不忍空回。水輕墨澹寫蓬萊。莫教世眼，容易洗塵埃。</p><p>收去雨昏都不見，展時還似雲開。先生高趣更多才。人人盡道，小杜卻重來。</p><p>蘇幕遮</p><p>地鍾靈，天應瑞。簇簇香苞、團作真珠蕊。玉宇瑤臺分十二。要伴姮娥，月裡雙雙睡。</p><p>月如花，花似月。花月生香，添此真奇異。不許揚州誇間氣。昨夜春風，喚醒瓊瓊醉。</p><h1 class=ql-align-center>鄭獬</h1><p>鄭獬</p><p>獬字毅夫，安陸人。生於乾興元年（1022）。皇祐五年（1053），舉進士第一。知制誥。神宗朝，拜翰林學士、權知開封府。王安石惡之，以侍讀學士出知杭州，徙青州。熙寧五年（1072）卒，年五十一。有鄖溪集。</p><p>失調名</p><p>玉環妾意無渝。問君心、朝槿何如。</p><p>好事近</p><p>初春</p><p>江上探春回，正值早梅時節。兩行小槽雙鳳，按涼州初徹。</p><p>謝娘扶下繡鞍來，紅靴踏殘雪。歸去不須銀燭，有山頭明月。</p><p>又</p><p>把酒對江梅，花小未禁風力。何計不教零落，為青春留得。</p><p>故人莫問在天涯，尊前苦相憶。好把素香收取，寄江南消息。</p><h1 class=ql-align-center>強至</h1><p>強至</p><p>至字幾聖，錢塘（今杭州）人。乾興元年（1022）生。慶曆六年（1046）進士。刻苦攻詩，韓琦甚器重之。官祠部員外郎。熙寧九年（1076）卒，年五十五。有集。</p><p>漁家傲</p><p>雪月照梅溪畔路。幽姿背立無言語。冷浸瘦枝清淺處。香暗度。妝成處士橫斜句。</p><p>渾似玉人常淡佇。菱花相對盈清楚。誰解小圖先畫取。天欲曙。恐隨月色雲間去。</p><h1 class=ql-align-center>沈注</h1><p>沈注</p><p>踏莎行</p><p>贈楊蟠</p><p>竹閣雲深，巢虛人闃。幾年湖上音塵寂。風流今有使君家，月明夜夜聞雙宿。</p><h1 class=ql-align-center>薄宗孟</h1><p>薄宗孟</p><p>宗孟字傳正，閬州新井（在今四川）人。皇祐五年（1053）進士。熙寧二年（1069），官著作郎。召試，授館閣校勘。歷集賢校理，助呂惠卿制手實法。元豐二年（1079），知制誥。三年（1080），翰林學士。五年，（1082）拜尚書左丞。六年（1083），出知汝州。歷守毫、杭、鄆三州，徙河中卒，年六十六。諡恭敏。有薄左丞集十卷，不傳。</p><p>望梅花</p><p>一陽初起。暖力未勝寒氣。堪賞素華長獨秀，不併開紅抽紫。青帝只應憐潔白，不使雷同眾卉。</p><p>淡然難比。粉蝶豈知芳蕊。半夜捲簾如乍失，只在銀蟾影裡。殘雪枝頭君認取，自有清香旖旎。</p></div></div><div class="post-meta meta-tags"><ul class=clearfix><li><a>全宋詞</a></li><li><a>2790</a></li><li><a>閱讀</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr><li><a href=../../tw/%E9%81%8A%E6%88%B2/fed2cf2.html alt="《全宋詞 2790卷》（755—758卷）馮取洽 趙以夫 鄭覺齋 張榘" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/pgc-image/6ed6936eaece4cb3ada4611c945e848f style=border-radius:25px></a>
<a href=../../tw/%E9%81%8A%E6%88%B2/fed2cf2.html title="《全宋詞 2790卷》（755—758卷）馮取洽 趙以夫 鄭覺齋 張榘">《全宋詞 2790卷》（755—758卷）馮取洽 趙以夫 鄭覺齋 張榘</a></li><hr><li><a href=../../tw/%E7%A7%91%E6%8A%80/e2d1f541.html alt=閱讀·學習時能讓自己強制做輸出的高效道具—KWL表 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/8563f06738304651b6f37dca65555c3d style=border-radius:25px></a>
<a href=../../tw/%E7%A7%91%E6%8A%80/e2d1f541.html title=閱讀·學習時能讓自己強制做輸出的高效道具—KWL表>閱讀·學習時能讓自己強制做輸出的高效道具—KWL表</a></li><hr><li><a href=../../tw/%E7%A7%91%E6%8A%80/2bf9a44d.html alt=我是如何閱讀JDK源碼的？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/25b18fb619994fcbaa58c5e28b7a4e51 style=border-radius:25px></a>
<a href=../../tw/%E7%A7%91%E6%8A%80/2bf9a44d.html title=我是如何閱讀JDK源碼的？>我是如何閱讀JDK源碼的？</a></li><hr><li><a href=../../tw/%E7%A7%91%E6%8A%80/fdc48726.html alt=後端好書閱讀與推薦（續五） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/37425581639e49c7a4ebd28fc6c90a1f style=border-radius:25px></a>
<a href=../../tw/%E7%A7%91%E6%8A%80/fdc48726.html title=後端好書閱讀與推薦（續五）>後端好書閱讀與推薦（續五）</a></li><hr><li><a href=../../tw/%E7%A7%91%E6%8A%80/706d8944.html alt=如何開始寫小說？制定閱讀策略，學會閱讀小說就開始 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee9b5e30-764c-4f7c-926c-2e376397a2a8 style=border-radius:25px></a>
<a href=../../tw/%E7%A7%91%E6%8A%80/706d8944.html title=如何開始寫小說？制定閱讀策略，學會閱讀小說就開始>如何開始寫小說？制定閱讀策略，學會閱讀小說就開始</a></li><hr><li><a href=../../tw/%E7%A7%91%E6%8A%80/b2d54e2e.html alt=如何生成乾淨可閱讀的彙編代碼 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/fd7693c64d03414abeadb351f067183e style=border-radius:25px></a>
<a href=../../tw/%E7%A7%91%E6%8A%80/b2d54e2e.html title=如何生成乾淨可閱讀的彙編代碼>如何生成乾淨可閱讀的彙編代碼</a></li><hr><li><a href=../../tw/%E7%A7%91%E6%8A%80/a6cb3038.html alt=什麼是閱讀中的平行結構？ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/0b5e2531fdc648f48a532354dc2c8f99 style=border-radius:25px></a>
<a href=../../tw/%E7%A7%91%E6%8A%80/a6cb3038.html title=什麼是閱讀中的平行結構？>什麼是閱讀中的平行結構？</a></li><hr><li><a href=../../tw/%E7%A7%91%E6%8A%80/b264b72f.html alt=九月，我輕輕閱讀錦繡之州！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/752244943b5a493f945534a34f46c0b2 style=border-radius:25px></a>
<a href=../../tw/%E7%A7%91%E6%8A%80/b264b72f.html title=九月，我輕輕閱讀錦繡之州！>九月，我輕輕閱讀錦繡之州！</a></li><hr><li><a href=../../tw/%E7%A7%91%E6%8A%80/9d0f293a.html alt=最新！中國小學生分級閱讀書目（2019年版） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f88cb985f36440d8ac7c4fa5b32da976 style=border-radius:25px></a>
<a href=../../tw/%E7%A7%91%E6%8A%80/9d0f293a.html title=最新！中國小學生分級閱讀書目（2019年版）>最新！中國小學生分級閱讀書目（2019年版）</a></li><hr><li><a href=../../tw/%E7%A7%91%E6%8A%80/7ea84577.html alt="文獻閱讀 | 平面光學成像器件：超透鏡還是衍射透鏡？" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/4e4d4f2d013541b68988a5eee7c26948 style=border-radius:25px></a>
<a href=../../tw/%E7%A7%91%E6%8A%80/7ea84577.html title="文獻閱讀 | 平面光學成像器件：超透鏡還是衍射透鏡？">文獻閱讀 | 平面光學成像器件：超透鏡還是衍射透鏡？</a></li><hr><li><a href=../../tw/%E7%A7%91%E6%8A%80/e70d3b48.html alt=文言文閱讀技巧：語境推斷法 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/65335550-3370-42c0-895c-dabe99088634 style=border-radius:25px></a>
<a href=../../tw/%E7%A7%91%E6%8A%80/e70d3b48.html title=文言文閱讀技巧：語境推斷法>文言文閱讀技巧：語境推斷法</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>