<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>曠世奇作《百戰奇謀》，料敵、佈陣、用計，神機妙算！ | 极客快訊</title><meta property="og:title" content="曠世奇作《百戰奇謀》，料敵、佈陣、用計，神機妙算！ - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p3.pstatp.com/large/pgc-image/7a5b717b089e40c2bd7cc0e80bbe7289"><link rel=alternate hreflang=x-default href=https://geekbank.cf/tw/%e9%81%8a%e6%88%b2/a4627e2.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/a4627e2.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/a4627e2.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/a4627e2.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/a4627e2.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/a4627e2.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/a4627e2.html><link rel=canonical href=https://geekbank.cf/tw/%e9%81%8a%e6%88%b2/a4627e2.html><meta property="article:published_time" content="2020-10-29T20:46:46+08:00"><meta property="article:modified_time" content="2020-10-29T20:46:46+08:00"><meta name=Keywords content><meta name=description content="曠世奇作《百戰奇謀》，料敵、佈陣、用計，神機妙算！"><meta name=author content="极客快訊"><meta property="og:url" content="/tw/%E9%81%8A%E6%88%B2/a4627e2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>曠世奇作《百戰奇謀》，料敵、佈陣、用計，神機妙算！</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><strong>《百戰奇謀》</strong></p><p>明初劉伯溫所作，兵法書，包括錦囊三部曲，顯現了深謀遠慮的任務以及風雲際會的歷史和高瞻遠矚的智慧，集中了劉伯溫一生的智慧。</p><p><br></p><div class=pgc-img><img alt=曠世奇作《百戰奇謀》，料敵、佈陣、用計，神機妙算！ onerror=errorimg.call(this); src=http://p3.pstatp.com/large/pgc-image/7a5b717b089e40c2bd7cc0e80bbe7289><p class=pgc-img-caption></p></div><p>一、計戰</p><p>凡用兵之道，以計為首。未戰之時，先料敵將之賢愚，敵之強弱，兵之眾寡，地之險易，糧食局之虛實。計料已寒，然後出兵，無有不勝。法曰：料敵制勝，計險厄遠近，上將之道也。</p><p>二、謀戰</p><p>凡敵始有謀，我從而攻之，使彼計衰而屈服。法曰：上兵伐謀。</p><p>三、間戰</p><p>凡欲征伐，先用間諜，覘敵之眾寡、虛實、動靜，然後興師，則大功可立，戰無不勝。法曰：無所不用間也。</p><p>四、選戰</p><p>凡與敵戰，須要選揀勇將、銳卒，使為先鋒，一則壯其志，一則挫敵威。法曰：兵無選鋒曰北。</p><p>五、步戰</p><p>凡步兵與車騎戰者，必依丘陵、險陰、林木而戰則勝。若遇平易之道，須用拒馬槍為方陣，步兵在內。馬軍、步兵中分為駐隊、戰隊。駐隊守陣，戰隊出戰；戰隊守勸，駐隊出戰。敵攻我一面，則我兩哨出兵，從旁以掩之；敵攻我兩面，我分兵從後以搗之；敵攻我四面，我為圓陣，分兵四出以右擊之。敵若敗走，以騎兵追之，步兵隨其後，乃必勝之方。法曰：步兵與車騎佔著，必依丘陵、險陰，如無險陰，令我士卒為行馬、疾藜。</p><p>六、騎戰</p><p>凡騎兵與步兵戰者，若遇山林、險阻、陂澤之地，疾行急去，是必敗之地，勿得與戰。欲戰者，須得平易之地，進退無礙，戰則必勝。法曰：易地則用騎。</p><p>七、舟戰</p><p>凡與敵戰於江湖之間，必有舟可楫，須居上風、上流。上風者，順風，用火以焚之；上流者，隨勢，使戰艦以衝之，則戰無不勝。法曰：欲戰者，無迎水流。</p><p>八、車戰</p><p>凡與步、騎戰於平原曠野，必須用偏箱、鹿角車為方陣，以戰則勝。所謂一則治力，一則前拒，一則整束部伍也。法曰：廣地則用軍車。</p><p>九、信戰</p><p>凡與敵戰，士卒蹈萬死一生之地，而無悔懼之心者，皆信令使然也。上好信以任誠，則下用情而無疑，故戰無不勝。法曰：信則不欺。</p><p>十、教戰</p><p>凡欲興師，必先教戰。三軍之士，素習離合、聚散之法，備諳坐作、進退之令，使之遇敵，視旌麾以應變，聽金鼓而進退。如此，則戰無不勝。法曰：以不教民戰，是謂棄之。</p><p>十一、眾戰</p><p>凡戰，若我眾敵寡，不可戰於險阻之間，須要平易寬廣之地。聞鼓則進，聞金則止，無有不勝。法曰：用眾進止。</p><p>十二、寡戰</p><p>凡戰，若以寡敵眾，必以日暮，或伏於深草，或邀於隘路，戰則必勝。法曰：用少者務隘。</p><p>十三、愛戰</p><p>凡與敵戰，士卒寧進死，而不肯退生者，皆將恩惠使然也。三軍知在上之人愛我如子之至，則我之愛上也如父之極。故墜毀危亡之地，而無不願死以報上之德。法曰：視民如愛子，故可與之俱死。</p><p>十四、威戰</p><p>凡與敵戰，士卒前進而不敢退後，是畏我而不畏敵也。若敢退而不敢進者，是畏敵而不畏我也。將使士卒赴湯蹈火而不違者，是威嚴使然也。法曰：威克厥，愛允濟。</p><p>十五、賞戰</p><p>凡高城深池，矢石繁下，士卒爭先登；白刃始合，士卒爭先赴者，必誘之以重賞，則敵無不克焉。法曰：重賞之下，必有勇夫。</p><p>十六、罰戰</p><p>凡戰，使士卒遇敵敢進而不敢退，退一寸者，必懲之以重刑，故可以取勝也。法曰：罰不遷列。</p><p>十七、主戰</p><p>凡戰，若彼為客、我為主，不可輕戰。為吾兵安，士卒顧家，當集人聚谷，保城備險，絕其糧道。彼挑戰不得，轉輸不至，候其困敝擊之，必勝。法曰：自戰其地為散地。</p><p>十八、客戰</p><p>凡戰，若彼為主、我為客，唯務深入。深入，則為主者不能勝也。謂客在重地，主在散地故耳。法曰：深入則專。</p><p>十九、強戰</p><p>凡與敵戰，若我眾強，可偽示怯弱以誘之，敵必輕來與我戰，吾以銳卒擊之，其軍必敗。法曰：能而示之不能。</p><p><br></p><div class=pgc-img><img alt=曠世奇作《百戰奇謀》，料敵、佈陣、用計，神機妙算！ onerror=errorimg.call(this); src=http://p3.pstatp.com/large/pgc-image/d09cdadb6839421db9a30198967a83d4><p class=pgc-img-caption></p></div><p>二十、弱戰</p><p>凡戰，若敵眾我寡，敵強我弱，須多設旌旗，倍增火灶，示強於敵，使彼莫能測我眾寡、強弱之勢，則敵必不輕與我戰，我可速去，則全軍遠害。法曰：強弱，形也。</p><p>二十一、驕戰</p><p>凡敵人強盛，未能必取，須當卑詞厚禮，以驕其志，候其有釁隙可乘，一舉可破。法曰：卑而驕之。</p><p>二十二、交戰</p><p>凡與敵戰，傍與鄰國，當卑詞厚賂結之，以為己援。若我攻敵人之前，彼犄其後，則敵人必敗。法曰：衢地則合交。</p><p>二十三、形戰</p><p>凡與敵戰，若彼眾多，則設虎虛形以分其勢，彼不敢不分兵以備我。敵勢既分，其兵必寡；我專為一，其卒自眾。以眾擊寡，無有不勝。法曰：形人而我無形。</p><p>二十四、勢戰</p><p>凡戰，所謂勢者，乘勢也。因敵有破滅之勢，則我從而迫之，其軍必潰。法曰：因勢破之。</p><p>二十五、晝戰</p><p>凡與敵晝戰，須多設旌旗以為疑兵，使敵莫能測其眾寡，則勝。法曰：晝戰多旌旗。</p><p>二十六、夜戰</p><p>凡與敵夜戰，須多用火鼓，所以變亂敵之耳目，使其不知所以備我之計，則勝。法曰：夜戰多火鼓。</p><p>二十七、備戰</p><p>凡出師征討，行則備其邀截，止則備其掩襲，營則防其偷盜，風則恐其火攻。若此設備，有勝而無敗。法曰：有備不敗。</p><p>二十八、糧戰</p><p>凡與敵壘相對持，兩兵勝負未決，有糧則勝。若我之糧道，必須嚴加守護，恐為敵人所抄。若敵人餉道，中分兵以絕之。敵既無糧，其兵必走，擊之則勝。法曰：軍無糧食則亡。</p><p>二十九、導戰</p><p>凡與敵戰，山川之夷險，道路之迂直，必用鄉人引而導之，乃知其利，而戰則勝。法曰：不用鄉導者，不能得地利。</p><p>三十、知戰</p><p>凡興兵伐敵，所戰之地，必預知之；師至之日，能使敵人如期而來，與戰則勝。知戰地，知戰日，則所備者專，所守者固。法曰：知戰之地，知戰之日，則可千里而會戰。</p><p>三十一、斥戰</p><p>凡行兵之法，斥堠為先。平易用騎，險阻用步。每五人為甲，人持一白旗，遠則軍前後左右，接續候望。若見賊兵，以次遞轉，告白主將，令眾預為之備。法曰：以虞待不虞者勝。</p><p>三十二、澤戰</p><p>凡出軍行師，或遇沮澤、圮毀之地，宜倍道兼行速過，不可稽留也。若不得已，與不能出其地，道遠日暮，宿師於其中，必就地形之環龜，都中高四下為圓營，四面受敵。一則防水潦之厄，一則備四圍之寇。法曰：歷沛圮，堅環龜。</p><p>三十三、爭戰</p><p>凡與敵戰，若有形勢便利之處，宜爭先據之，以戰則勝。若敵人先至，我不可攻，候基有變則擊之，乃利。法曰：爭地勿攻。</p><p>三十四、地戰</p><p>凡與敵戰，三軍必要得其地利，則可以寡敵眾，以弱勝強所謂知敵之可擊，知吾卒之可以擊，而不知地利，勝之半也。此言既知彼知己，但不得地利之助，則亦不全勝。法曰：天時不如地利。</p><p>三十五、山戰</p><p>凡與敵戰，或居山林，或在平陸，須居高阜，恃於形勢，順於擊刺，便於奔衝，以戰則勝。法曰：山上之戰，不仰其高。</p><p>三十六、谷戰</p><p>凡行軍越過山險而陣，必依附山谷，一則利水草，一則附險固，以戰則勝。法曰：絕山依谷。</p><p>三十七、攻戰</p><p>凡戰，所謂攻者，知彼者也。知彼有可破之理，則出兵以攻之，無有不勝。法曰；可勝者，攻也。</p><p>三十八、守戰</p><p>凡戰，所謂守者，知己者也。知己有未可勝之理，則我且固守，待敵有可勝之理，則出兵以攻之，無有不勝。法曰：知不可勝，則守。</p><p>三十九、先戰</p><p>凡與敵戰，若敵人初來，陣勢未定，行陣未整，先以兵急擊之，則勝。法曰：先人有奪人之心。</p><p>四十、後戰</p><p>凡戰，若敵人行陣整而且銳，未可與戰，宜堅壁待之，候其陣久氣衰，起而擊之，無有不勝。法曰；後於人以待其衰。</p><p>四十一、奇戰</p><p>凡戰，所謂奇者，攻其無備，出其不意也。交戰之際，驚前掩後，衝東擊西，使敵莫知所備。如此，則勝。法曰：敵虛，則我必為奇。</p><p><br></p><div class=pgc-img><img alt=曠世奇作《百戰奇謀》，料敵、佈陣、用計，神機妙算！ onerror=errorimg.call(this); src=http://p1.pstatp.com/large/pgc-image/c862164d7d0048658ed372c33c95cbda><p class=pgc-img-caption></p></div><p>四十二、正戰</p><p>凡與敵戰，若道路不能通，糧餉不能進，推計不能誘，利害不能惑，須用正兵。正兵者，揀士卒，利器械，明賞罰，信號令，且戰且前，則勝矣。法曰：非正兵，安能致遠。</p><p>四十三、虛戰</p><p>凡與敵戰，若我勢虛，當偽示以實形，使敵莫能測其虛實所在，必不敢輕與我戰，則我可以全師保軍。法曰：敵不敢與我戰者，乖其所之也。</p><p>四十四、實戰</p><p>凡與敵戰，若敵人勢實，我當嚴兵以備之，則敵人必不輕動。法曰：實而備之。</p><p>四十五、輕戰</p><p>凡與敵戰，必須料敵詳審而後出兵。若不計而進，不謀而戰，則必為敵人所敗矣。法曰；勇者必輕合，輕合而不知利。</p><p>四十六、重戰</p><p>凡與敵戰，須備持重，見利則動，不見利則止，慎不可輕舉也。若此，則必不陷於死地。法曰：不動如山。</p><p>四十七、利戰</p><p>凡與敵戰，其將愚而不知變，可誘之以利。彼貪利而不知害，可設伏兵以擊之，其軍必敗。法曰：利而誘之。</p><p>四十八、害戰</p><p>凡與敵各守疆界，若敵人寇抄我境，以擾邊民，可於害處設伏兵，或築障塞以邀之，敵必不敢輕來。法曰：能使敵人不得至者，害之也。</p><p>四十九、安戰</p><p>凡敵人遠來氣銳，利於速戰；我深溝高壘，安守勿應，以待其敝。若彼以事撓我求戰，亦不可動。法曰：安則靜。</p><p>五十、危戰</p><p>凡與敵戰，若陷在危亡之地，當激勵將士決死而戰，不可懷生，則勝。法曰：兵士甚陷，則不懼。</p><p>五十一、死戰</p><p>凡敵人強盛，吾士卒疑惑，未肯用命，須置之死地，告令三軍，亦不獲已。殺牛燔車，以享戰士，燒棄糧食，填夷井灶，焚舟破釜，絕去其生慮，則必勝。法曰：必死則生。</p><p>五十二、生戰</p><p>凡與敵戰，若地利已得，士卒已陣，法令已行，奇兵已設，要當割棄性命而戰，則勝。若為將臨陣畏怯，欲要生，反為所殺。法曰：幸生則死。</p><p>五十三、飢戰</p><p>凡興兵征討，深入敵地，芻糧乏闕，必須分兵抄掠，據其倉廩，奪其蓄積，以繼軍餉，則勝。法曰：因糧於敵，故軍食可足也。</p><p>五十四、飽戰</p><p>凡敵人遠來，糧食不繼，敵飢我飽，可堅壁不戰，持久以敝 之，絕其糧道。彼退走，密遣奇兵，邀其歸路，縱兵追擊，破之必矣。法曰：以飽待飢。</p><p>五十五、勞戰</p><p>凡與敵戰，若便利之地，敵先結陣而據之，我後去趨戰，則我勞而為敵所勝。法曰：後處戰地而趨戰者勞。</p><p>五十六、佚戰</p><p>凡與敵戰，不可恃已勝而放佚，當益加嚴厲以待敵，佚而猶勞。法曰：有備無患。</p><p>五十七、勝戰</p><p>凡與敵戰，若我勝彼負，不可驕惰，當日夜嚴備以待之。敵人雖來，有備無害。法曰：既勝若否。</p><p>五十八、敗戰</p><p>凡與敵戰，若彼勝我負，未可畏怯，須思害中之利，當整勵器械，激揚士卒，候彼懈怠而擊之，則勝。法曰：因害而患可解也。</p><p>五十九、進戰</p><p>凡與敵戰，若審知敵人有可勝之理，則宜速進兵以搗之，無有不勝。法曰：見可則進。</p><p>六十、退戰</p><p>凡與敵戰，若敵眾我寡，地形不利，力不可爭，當急退以避之，可以全軍。法曰：知難而退。</p><p>六十一、挑戰</p><p>凡與敵戰，營壘相遠，勢力相均，可輕騎挑攻之，伏兵以待之，其軍可破。若敵用此謀，我不可以全氣擊之。法曰：遠而挑戰，欲人之進也。</p><div class=pgc-img><img alt=曠世奇作《百戰奇謀》，料敵、佈陣、用計，神機妙算！ onerror=errorimg.call(this); src=http://p1.pstatp.com/large/pgc-image/e67edb3da97e410c893ffb1bae1541fe><p class=pgc-img-caption></p></div><p>六十二、致戰</p><p>凡致敵來戰，則彼勢常虛；不能赴戰，則我勢常實。多方以致敵之來，我據便地而待之，無有不勝。法曰：致人而不致於人。</p><p>六十三、遠戰</p><p>凡與敵阻水相拒，我欲遠渡，可多設舟楫，示之若近濟，則敵必並眾應之，我出其空虛以濟。如無舟楫，可用竹木、蒲葦、罌缶、甕囊、槍桿之屬，綴為排筏，皆可濟渡。法曰：遠而示之近。</p><p>六十四、近戰</p><p>凡與敵夾水為陣，我欲攻近，反示以遠，須多設疑兵，上下遠渡，敵必分兵來應，我可以潛師近襲之，其軍可破。法曰：近而示遠。</p><p>六十五、水戰</p><p>凡與敵戰，或岸邊為陣，或水上泊舟，皆謂之水戰。若近水為陣者，須去水稍遠，一則誘敵使渡，一則示敵無疑。我欲必戰，勿近水迎敵，恐其不得渡。我欲不戰，則拒水阻之，使敵不得濟。若敵率兵渡水來戰，可於水邊伺其半濟而擊之，則利。法曰：涉水半渡可擊。</p><p>六十六、火戰</p><p>凡戰，若敵人居近草莽，營舍茅竹，積芻聚糧，天時燥旱，因風縱火以焚之，選精兵以擊之，其軍可破。法曰：行火必有因。</p><p>六十七、緩戰</p><p>凡攻城之法，最為下策，不得已而為之。所謂三月修器械，三月成距堙者，六月也。謂戒為己者，忿躁不待攻具而令士卒蟻附，恐傷人之多故也。若彼城高池深，多人而少糧，外無救援，可羈縻取之，則利。法曰：其徐如林。</p><p>六十八、速戰</p><p>凡攻城圍邑，若敵糧多人少，外有救援，可以速攻，則勝。法曰：兵貴神速。</p><p>六十九、整戰</p><p>凡與敵戰，若敵人行陣整齊，士卒安靜，未可輕戰，伺其變動擊之，則利。法曰；無邀正正之旗。</p><p>七十、亂戰</p><p>凡與敵戰，若敵人行陣不整，士卒喧譁，宜急出兵以擊之，則利。法曰：亂而取之。</p><p>七十一、分戰</p><p>凡與敵戰，若我眾敵寡，當擇平易寬廣之地以勝之。若五倍於敵，則三術為正，二術為奇；三傘於敵，二術為正，一術為奇。所謂一以當其前，一以攻其後。法曰：分不分為縻軍。</p><p>七十二、合戰</p><p>凡兵散則勢弱，聚則勢強，兵家之常情也。若我兵分屯數處，敵若以眾攻我，當合軍以擊之。法曰：聚不聚這孤旅。</p><p>七十三、怒戰</p><p>凡與敵戰，須激勵士卒，使忿怒而後出戰。法曰：殺敵者，怒也。</p><p>七十四、氣戰</p><p>夫將之所以戰者，兵也；兵之所以戰者，氣也；氣之所以盛者，鼓也。能作士卒之氣，則不可太頻，太頻則氣易衰；不可太遠，太遠則力易竭。須度敵人之至六七十步之內，及可以鼓，令士卒進戰。彼衰我盛，敗之必矣。法曰：氣實則鬥，氣奪則走。</p><p>七十五、逐戰</p><p>凡追奔逐北，須審真偽。若旗齊鼓應，號令如一，紛紛紜紜，雖退走，非敗也，必有奇也，須當慮之。若旗參差而不齊，鼓大小而不應，號令喧囂而不一，此真敗卻也，可以力逐。法曰：凡從勿怠，敵人或止於路，則慮之。</p><p>七十六、歸戰</p><p>凡與敵相攻，若敵無故退歸，必須審察，果力疲糧竭，可選輕銳躡之。若是歸師，則不可遏也。法曰：歸師勿遏。</p><p>七十七、不戰</p><p>凡戰，若敵眾我寡，敵強我弱，兵勢不利，彼或遠來，糧餉不絕，皆不可與戰，宜堅壁持久以敝之，則敵可破。法曰：不戰在我。</p><p>七十八、必戰</p><p>凡興師深入敵境，若彼堅壁不與我戰，欲老我師，當攻其君主，搗其巢穴，截其歸路，斷其糧草，彼必不得已而須戰，我以銳卒擊之，可敗。法曰：我欲戰，敵雖深溝高壘，不得不與我戰者，攻其所必救也。</p><p>七十九、避戰</p><p>凡戰，若敵強我弱，敵初來氣銳，且當避之，伺其疲敝而擊之，則勝。法曰：避其銳氣，擊其惰歸。</p><p>八十、圍戰</p><p>凡圍戰之道，圍其四面，須開一角，以示生路，使敵戰不堅，則城可拔，軍可破。法曰：圍師必缺。</p><div class=pgc-img><img alt=曠世奇作《百戰奇謀》，料敵、佈陣、用計，神機妙算！ onerror=errorimg.call(this); src=http://p9.pstatp.com/large/pgc-image/a20239f9a0a544e39c072322376464e4><p class=pgc-img-caption></p></div><p><br></p><p>八十一、聲戰</p><p>凡戰，所謂聲者，張虛聲也。聲東而擊西，聲彼而擊此，使敵人不知其所備，則我所攻者，及敵人所不守也。法曰：善攻者，敵不知其所守。</p><p>八十二、和戰</p><p>凡與敵戰，必先遣使約和。敵雖許諾，言語不一。因其懈怠，選銳卒擊之，其軍可敗。法曰：無約而請和者，謀也。</p><p>八十三、受戰</p><p>凡戰，若敵眾我寡，暴來圍我，須相察眾寡虛實之形，不可輕易遁去，恐為尾擊。當圓陣外向，受敵之圍，雖有缺處，我自塞之，以堅士卒心，四面奮擊，必獲其利。法曰：敵若眾，則相眾而受敵。</p><p>八十四、降戰</p><p>凡戰，若敵人來降，必要察其真偽。遠明斥堠，日夜設備，不可怠忽。嚴令偏裨，整兵以待之，則勝，不然則敗。法曰：受降如受敵。</p><p>八十五、天戰</p><p>凡欲興師動眾，伐罪弔民，必在天時，非孤虛向背也。及君暗政亂，兵驕民困，放逐賢人，誅殺無辜，旱蝗冰雹，敵國有此，舉兵攻之，無有不勝。法曰：順天時而制征討。</p><p>八十六、人戰</p><p>凡戰，所謂人者，推人士而破妖祥也。行軍之際，或梟集牙旗，或杯酒變血，或麾竿毀折，惟主將決之。若以順討逆，以直伐曲，以賢擊愚，皆無疑也。法曰：禁邪去疑，至死無所之。</p><p>八十七、難戰</p><p>凡為將之道，要在甘苦共眾，如遇危險之地，不可舍眾而自全，不可臨難而苟免，護衛周旋，同其生死如此，則三軍之士豈忘已哉？法曰：見危難，毋忘其眾。</p><p>八十八、易戰</p><p>凡攻戰之法，從易者始。敵若屯備數處，必有強弱眾寡。我可遠其強而攻其弱，避其眾而擊其寡，則無不勝。法曰：善戰者，勝於易勝者也。</p><p>八十九、離戰</p><p>凡與敵戰，可密候鄰國君臣交接有隙，乃遣諜者以伺之。彼若猜貳，我以精兵乘之，必得所欲。法曰：親而離之。</p><p>九十、餌戰</p><p>凡戰，所謂餌者，非謂兵者置毒於飲食，但以利誘之，皆為餌兵也。如交鋒之際，或乘牛馬，或委財物，或舍輜重，切不可取之，取之必敗。法曰：餌兵勿食。</p><p>九十一、疑戰</p><p>凡與敵對壘，我欲襲敵，須叢聚草木，多張旗幟，以為人屯，使敵備東，而我擊其西，則必勝。或我欲退，偽為虛陣，設留而退，敵必不敢追我。法曰：眾草多障者，疑也。</p><p>九十二、窮戰</p><p>凡戰，如我眾敵寡，彼必畏我軍勢，不戰而遁，切勿追之，蓋物極則反也。宜整兵緩追，則勝。法曰：窮寇勿追。</p><p>九十三、風戰</p><p>凡與敵戰，若遇風順，致勢而擊之；或遇風逆，出不意而搗之，則無有不勝。法曰：風順致勢而從之，風逆堅陣以待之。</p><p>九十四、雪戰</p><p>凡與敵人相攻，若雨雪不止，覘敵無備，可潛兵擊之，其勢可破。法曰：攻其所不戒。</p><p>九十五、養戰</p><p>凡與敵戰，若我軍曾經挫衄，須審察士卒之氣，氣盛則激勵再戰；氣衰則且養銳，待其可用而使之。法曰：謹養勿勞，並氣積力。</p><p>九十六、畏戰</p><p>凡與敵戰，軍中有畏怯者，鼓之不進，未聞金先退，須擇而殺之，以戒其眾。若三軍之士，人人皆懼，則不可加誅戮，重壯軍威。須假之以顏色，示亦不畏，說以利害，喻以不死，則眾心自安。法曰：執戮禁畏，太畏則勿殺戮，示之以顏色，告之以所生。</p><p>九十七、書戰</p><p>凡與敵對壘，不可令軍士通家書，親戚往來，恐言語不一，眾心疑惑。法曰：信問通，則心有所恐；親戚往來，則心有所戀。</p><p>九十八、變戰</p><p>凡兵家之法，要在應變。好古知兵，舉動必先料敵。敵無變動，則待之；乘其所變，隨而應之，乃利。法曰：能因敵變化而取勝者，謂之神。</p><p>九十九、好戰</p><p>夫兵者，凶器也；戰者，逆德.也，實不得已而用之。不可以國之大，民之眾，盡銳征伐，爭戰不止，終致敗亡，悔無所追。然兵猶火也，弗戢，將有自焚之患，黷武窮兵，禍不旋踵。法曰：國雖大，好戰必亡。</p><p>一百、忘戰</p><p>凡安不忘危，治不忘亂，聖人之深戒也。天下無事，不可廢武，慮有弗庭，無以捍禦。必須內修文德，外嚴武備，懷柔遠人，戒不虞也。四時講武之禮，所以示國不忘戰。不忘戰者，教民不離乎習兵也。法曰：天下雖平，忘戰必傾。</p><p>注：圖文均來自網絡，如有侵權，請聯繫刪除。</p><p><br></p></div><div class="post-meta meta-tags"><ul class=clearfix><li><a>曠世奇作</a></li><li><a>百戰</a></li><li><a>奇謀</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/e360dd06.html alt=尚學堂百戰程序員之AOP面向切面編程 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/152764326574400ee36d92e style=border-radius:25px></a>
<a href=../../tw/%E7%A7%91%E6%8A%80/e360dd06.html title=尚學堂百戰程序員之AOP面向切面編程>尚學堂百戰程序員之AOP面向切面編程</a></li><hr><li><a href=../../tw/%E7%A7%91%E5%AD%B8/0adf6e4a.html alt=戰勢——百戰不殆的交易策略 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/5f0aa916661a4f549b63a3a46fd3107c style=border-radius:25px></a>
<a href=../../tw/%E7%A7%91%E5%AD%B8/0adf6e4a.html title=戰勢——百戰不殆的交易策略>戰勢——百戰不殆的交易策略</a></li><hr><li><a href=../../tw/%E7%A7%91%E6%8A%80/d7b0ca25.html alt=尚學堂百戰程序員：Java中的父類與子類 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/dfic-imagehandler/87c12d44-c689-4d97-ab24-4e56469eb408 style=border-radius:25px></a>
<a href=../../tw/%E7%A7%91%E6%8A%80/d7b0ca25.html title=尚學堂百戰程序員：Java中的父類與子類>尚學堂百戰程序員：Java中的父類與子類</a></li><hr><li><a href=../../tw/%E9%81%8A%E6%88%B2/e6c56d3.html alt="《 百戰奇略》：當步兵遇到強悍的騎兵，是逃是降是戰？這有答案" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/15408234395005e05288ad9 style=border-radius:25px></a>
<a href=../../tw/%E9%81%8A%E6%88%B2/e6c56d3.html title="《 百戰奇略》：當步兵遇到強悍的騎兵，是逃是降是戰？這有答案">《 百戰奇略》：當步兵遇到強悍的騎兵，是逃是降是戰？這有答案</a></li><hr><li><a href=../../tw/%E9%81%8A%E6%88%B2/0bf27f6.html alt=《百戰奇略》原文及譯文 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/f8573c04a69b46d7bb41cea56ebf395f style=border-radius:25px></a>
<a href=../../tw/%E9%81%8A%E6%88%B2/0bf27f6.html title=《百戰奇略》原文及譯文>《百戰奇略》原文及譯文</a></li><hr><li><a href=../../tw/%E9%81%8A%E6%88%B2/0bae5fa.html alt=《百戰奇略》：一本通俗而又豐富深刻的謀略書 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/b2e1e0c82fe44a4cbec19239072f4735 style=border-radius:25px></a>
<a href=../../tw/%E9%81%8A%E6%88%B2/0bae5fa.html title=《百戰奇略》：一本通俗而又豐富深刻的謀略書>《百戰奇略》：一本通俗而又豐富深刻的謀略書</a></li><hr><li><a href=../../tw/%E9%81%8A%E6%88%B2/5623955.html alt=北宋兵書——《百戰奇法》 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/edc70755772d43c59e858df81427fe58 style=border-radius:25px></a>
<a href=../../tw/%E9%81%8A%E6%88%B2/5623955.html title=北宋兵書——《百戰奇法》>北宋兵書——《百戰奇法》</a></li><hr><li><a href=../../tw/%E9%81%8A%E6%88%B2/49cfdd9.html alt=著名古籍《百戰奇略》精選名句，學之可操控戰事全局！ class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/1530964843731044fec9fa3 style=border-radius:25px></a>
<a href=../../tw/%E9%81%8A%E6%88%B2/49cfdd9.html title=著名古籍《百戰奇略》精選名句，學之可操控戰事全局！>著名古籍《百戰奇略》精選名句，學之可操控戰事全局！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>