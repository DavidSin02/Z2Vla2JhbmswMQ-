<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 《共計900卷》（139——143卷） 王昌齡大全 | 极客快訊</title><meta property="og:title" content="全唐詩 《共計900卷》（139——143卷）  王昌齡大全 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p3.pstatp.com/large/dfic-imagehandler/6c40fea3-ac48-4591-a249-774db9e0aab6"><link rel=alternate hreflang=x-default href=https://geekbank.cf/tw/%e9%81%8a%e6%88%b2/aacd33c.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/aacd33c.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/aacd33c.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/aacd33c.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/aacd33c.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/aacd33c.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/aacd33c.html><link rel=canonical href=https://geekbank.cf/tw/%e9%81%8a%e6%88%b2/aacd33c.html><meta property="article:published_time" content="2020-10-29T20:46:01+08:00"><meta property="article:modified_time" content="2020-10-29T20:46:01+08:00"><meta name=Keywords content><meta name=description content="全唐詩 《共計900卷》（139——143卷）  王昌齡大全"><meta name=author content="极客快訊"><meta property="og:url" content="/tw/%E9%81%8A%E6%88%B2/aacd33c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 《共計900卷》（139——143卷） 王昌齡大全</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。曹雪芹的祖父曹寅奉旨刊刻《全唐詩》，全書架構在明代胡震亨《唐音統籤》和清代季振宜 《唐詩》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《帝王》、《后妃》作品列首，《樂章》、《 樂府》次之，又以年代為限，列出唐代詩人，接著是《聯句》、《逸句》、《名媛 》、《僧》、《道士》、《仙》、《神》、《鬼》、《怪》、《夢》、《諧謔》、《判》、《歌》等。</p><div class=pgc-img><img alt="全唐詩 《共計900卷》（139——143卷）  王昌齡大全" onerror=errorimg.call(this); src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6><p class=pgc-img-caption></p></div><p><tt-audio content="來自電音古風純音愛好者" data-id=v03024af0000bhv4l0kqn5hcjoijpan0 time=208 title="Luca Testa - Last Weekend.flac"></tt-audio></p><p><strong>目錄：</strong>卷139儲光羲 卷140王昌齡 卷141王昌齡 卷142王昌齡 卷143王昌齡</p><h1><strong>卷139儲光羲</strong></h1><p>卷一百三十九</p><p>卷139_1「臨江亭五詠」儲光羲</p><p>晉家南作帝，京鎮北為關。江水中分地，城樓下帶山。</p><p>金陵事已往，青蓋理無還。落日空亭上，愁看龍尾灣。</p><p>山橫小苑前，路盡大江邊。此地興王業，無如宋主賢。</p><p>潮生建業水，風散廣陵煙。直望清波里，只言別有天。</p><p>城頭落暮暉，城外搗秋衣。江水青雲挹，蘆花白雪飛。</p><p>南州王氣疾，東國海風微。借問商歌客，年年何處歸。</p><p>古木嘯寒禽，層城帶夕陰。梁園多綠柳，楚岸盡楓林。</p><p>山際空為險，江流長自深。平生何以恨，天地本無心。</p><p>京山千里過，孤憤望中來。江勢將天合，城門向水開。</p><p>落霞明楚岸，夕露溼吳臺。去去無相識，陳皇安在哉。</p><p>卷139_2「餞張七琚任宗城即環之季也同產八人俱以才名知」儲光羲</p><p>他日曾遊魏，魏家餘趾存。可憐宮殿所，但見桑榆繁。</p><p>此去拜新職，為榮近故園。高陽八才子，況覆在君門。</p><p>卷139_3「留別安慶李太守」儲光羲</p><p>明牧念行子，又言悲解攜。初筵方落日，醉止到鳴雞。</p><p>過客來自北，大軍居在西。丘家如討逆，敢以庶盤溪。</p><p>卷139_4「洛陽東門送別」儲光羲</p><p>東城別故人，臘月遲芳辰。不惜孤舟去，其如兩地春。</p><p>花明洛陽苑，水綠小平津。是日不相見，鶯聲徒自新。</p><p>卷139_5「漢陽即事」儲光羲</p><p>楚國千里遠，孰知方寸違。春遊歡有客，夕寢賦無衣。</p><p>江水帶冰綠，桃花隨雨飛。九歌有深意，捐佩乃言歸。</p><p>卷139_6「泊江潭貽馬校書」儲光羲</p><p>明月掛青天，遙遙如目前。故人遊畫閣，卻望似雲邊。</p><p>水宿依漁父，歌聲好採蓮。採蓮江上曲，今夕為君傳。</p><p>卷139_7「送沈校書吳中搜書」儲光羲</p><p>郊外亭皋遠，野中岐路分。苑門臨渭水，山翠雜春雲。</p><p>秦閣多遺典，吳臺訪闕文。君王思校理，莫滯清江濆。</p><p>卷139_8「寒夜江口泊舟」儲光羲</p><p>寒潮信未起，出浦纜孤舟。一夜苦風浪，自然增旅愁。</p><p>吳山遲海月，楚火照江流。欲有知音者，異鄉誰可求。</p><p>卷139_9「苑外至龍興院作」儲光羲</p><p>朝遊天苑外，忽見法筵開。山勢當空出，雲陰滿地來。</p><p>疏鍾清月殿，幽梵靜花臺。日暮香林下，飄飄仙步回。</p><p>卷139_10「題虯上人房」儲光羲</p><p>禪宮分兩地，釋子一為心。入道無來去，清言見古今。</p><p>江寒池水綠，山暝竹園深。別有中天月，遙遙散夕陰。</p><p>卷139_11「詠山泉（一作題山中流泉）」儲光羲</p><p>山中有流水，借問不知名。映地為天色，飛空作雨聲。</p><p>轉來深澗滿，分出小池平。恬澹無人見，年年長自清。</p><p>卷139_12「貽主客呂郎中（即皇太子贊諭）」儲光羲</p><p>上士既開天，中朝為得賢。青雲方羽翼，畫省比神仙。</p><p>委佩雲霄裡，含香日月前。君王儻借問，客有上林篇。</p><p>卷139_13「京口留別徐大補闕趙二零陵」儲光羲</p><p>皇州月初曉，處處鼓鍾喧。樹出蓬萊殿，城開閶闔門。</p><p>近臣朝瑣闥，詞客向文園。獨有三川路，空傷遊子魂。</p><p>卷139_14「答王十三維」儲光羲</p><p>門生故來往，知欲命浮觴。忽奉朝青閣，回車入上陽。</p><p>落花滿春水，疏柳映新塘。是日歸來暮，勞君奏雅章。</p><p>卷139_15「奉和中書徐侍郎中書省玩白雲寄穎陽趙大」儲光羲</p><p>青闕朝初退，白雲遙在天。非關取雷雨，故欲伴神仙。</p><p>泛灩鵷池曲，飄颻瑣闥前。猶多遠山意，幸入侍臣篇。</p><p>卷139_16「和張太祝冬祭馬步」儲光羲</p><p>故壇何肅肅，中野自無喧。烈火見陳信，颺言聞永存。</p><p>房星隱曙色，朔風動寒原。今日歌天馬，非關征大宛。</p><p>卷139_17「祭風伯壇應張太祝作」儲光羲</p><p>聖主御青春，綸言命使臣。將修風伯祀，更福太平人。</p><p>帟幕宵聯事，壇場曉降神。帝心矜動物，非為屬車人。</p><p>卷139_18「尋徐山人遇馬舍人」儲光羲</p><p>泊舟伊川右，正見野人歸。日暮春山綠，我心清且微。</p><p>巖聲風雨度，水氣雲霞飛。復有金門客，來參蘿薜衣。</p><p>卷139_19「夜觀妓」儲光羲</p><p>白雪宜新舞，清宵召楚妃。嬌童攜錦薦，侍女整羅衣。</p><p>花映垂鬟轉，香迎步履飛。徐徐斂長袖，雙燭送將歸。</p><p>卷139_20「洛橋送別」儲光羲</p><p>河橋送客舟，河水正安流。遠見輕橈動，遙憐故國遊。</p><p>海禽逢早雁，江月值新秋。一聽南津曲，分明散別愁。</p><p>卷139_21「秦中送人覲省」儲光羲</p><p>二月清江外，遙遙餞故人。南山晴有雪，東陌霽無塵。</p><p>騎別章臺晚，舟行洛水春。知君樑苑去，日見白華新。</p><p>卷139_22「洛中送人還江東」儲光羲</p><p>洛城春雨霽，相送下江鄉。樹綠天津道，山明伊水陽。</p><p>孤舟從此去，客思一何長。直望清波里，唯餘落日光。</p><p>卷139_23「送姚六昆客任會稽何大蹇任孟縣」儲光羲</p><p>越城臨渤澥，晉國在河汾。仙綬兩鄉意，青郊一路分。</p><p>野棠春未發，田雀暮成群。他日思吳會，嘗因西北雲。</p><p>卷139_24「洛潭送人覲省」儲光羲</p><p>清洛帶芝田，東流入大川。舟輕水復急，別望杳如仙。</p><p>細草生春岸，明霞散早天。送君唯一曲，當是白華篇。</p><p>卷139_25「送人隨大夫和蕃」儲光羲</p><p>西方有六國，國國願來賓。聖主今無外，懷柔遣使臣。</p><p>大夫開幕府，才子作行人。解劍聊相送，邊城二月春。</p><p>卷139_26「仲夏餞魏四河北覲叔」儲光羲</p><p>落日臨御溝，送君還北州。樹涼征馬去，路暝歸人愁。</p><p>吳嶽夏雲盡，渭河秋水流。東籬摘芳菊，想見竹林遊。</p><p>卷139_27「送人尋裴斐」儲光羲</p><p>柱史回清憲，謫居臨漢川。遲君千里駕，方外賞雲泉。</p><p>路斷因春水，山深隔暝煙。湘江見遊女，寄摘一枝蓮。</p><p>卷139_28「隴頭水送別」儲光羲</p><p>相送隴山頭，東西隴水流。從來心膽盛，今日為君愁。</p><p>暗雪迷徵路，寒雲隱戍樓。唯餘旌旆影，相逐去悠悠。</p><p>卷139_29「送王上人還襄陽」儲光羲</p><p>朝看法雲散，知有至人還。送客臨伊水，行車出故關。</p><p>天花滿南國，精舍在空山。雖復時來去，中心長日閒。</p><p>卷139_30「官莊池觀競渡」儲光羲</p><p>落日吹簫管，清池發棹歌。船爭先後渡，岸激去來波。</p><p>水葉藏魚鳥，林花間綺羅。踟躕仙女處，猶似望天河。</p><p>卷139_31「重寄虯上人」儲光羲</p><p>一作雲峰別，三看花柳朝。青山隔遠路，明月空長霄。</p><p>鵲浴西江雨，雞鳴東海潮。此情勞夢寐，況道雙林遙。</p><p>卷139_32「藍上茅茨期王維補闕」儲光羲</p><p>山中人不見，雲去夕陽過。淺瀨寒魚少，叢蘭秋蝶多。</p><p>老年疏世事，幽性樂天和。酒熟思才子，溪頭望玉珂。</p><p>卷139_33「大酺得長字韻時任安宜尉」儲光羲</p><p>大道啟元命，時人居太康。中朝發玄澤，下國被天光。</p><p>明詔始端午，初筵當履霜。鼓鼙迎爽氣，羽籥映新陽。</p><p>太守即懸圃，淮夷成葆疆。小臣慚下位，拜手頌靈長。</p><p>卷139_34「同張侍御鼎和京兆蕭兵曹華歲晚南園」儲光羲</p><p>公府傳休沐，私庭效陸沉。方知從大隱，非覆在幽林。</p><p>闕下忠貞志，人間孝友心。既將冠蓋雅，仍與薜蘿深。</p><p>寒變中園柳，春歸上苑禽。池涵青草色，山帶白雲陰。</p><p>潘岳閒居賦，鍾期流水琴。一經當自足，何用遺黃金。</p><p>卷139_35「奉酬張五丈垂贈」儲光羲</p><p>彩服去江汜，白雲生大梁。星辰動異色，羔雁成新行。</p><p>日望天朝近，時憂郢路長。情言間薖軸，惠念及滄浪。</p><p>松柏以之茂，江湖亦自忘。賈生方吊屈，豈敢比南昌。</p><p>卷139_36「秦中守歲」儲光羲</p><p>眾星已窮次，青帝方行春。永感易成戚，離居難重陳。</p><p>闔門守初夜，燎火到清晨。或念無生法，多傷未出塵。</p><p>廣庭日將晏，虛室自為賓。願以桑榆末，常逢甲子新。</p><p>卷139_37「獻高使君大酺作」儲光羲</p><p>肅穆郊禋畢，工歌賞事並。三朝遵湛露，一道洽仁明。</p><p>佈德言皆應，無為物自成。花添羅綺色，鶯亂管絃聲。</p><p>獨有同高唱，空陪樂太平。</p><p>卷139_38「滎陽馬氏二子」儲光羲</p><p>聖君封太嶽，十月建行旃。輦路開千里，寒雲霽九天。</p><p>故人多侍從，二子留伊川。河兗冰初合，關城月屢圓。</p><p>暝過滎水上，聞說鄭卿賢。材蔽行人右，名居東里先。</p><p>制巖開別業，桑柘亦依然。待至金園側，相將居一廛。</p><p>卷139_39「觀競渡」儲光羲</p><p>大夫沉楚水，千祀國人哀。習棹江流長，迎神雨霧開。</p><p>標隨綠雲動，船逆清波來。下怖魚龍起，上驚鳧雁回。</p><p>能令秋大有，鼓吹遠相催。</p><p>卷139_40「太學貽張筠」儲光羲</p><p>璧池忝門子，俄頃變炎涼。綠竹深虛館，清流響洞房。</p><p>園林在建業，新友去咸陽。中夜鼓鍾靜，初秋漏刻長。</p><p>浮雲開太室，華蓋上明堂。空此遠相望，勞歌還自傷。</p><p>卷139_41「田家即事」儲光羲</p><p>桑柘悠悠水蘸堤，晚風晴景不妨犁。高機猶織臥蠶子，</p><p>下阪飢逢餉饁妻。杏色滿林羊酪熟，麥涼浮壟雉媒低。</p><p>生時樂死皆由命，事在皇天志不迷。</p><p>卷139_42「洛陽道五首獻呂四郎中」儲光羲</p><p>洛水春冰開，洛城春水綠。朝看大道上，落花亂馬足。</p><p>劇孟不知名，千金買寶劍。出入平津邸，自言嬌且豔。</p><p>大道直如發，春日佳氣多。五陵貴公子，雙雙鳴玉珂。</p><p>春風二月時，道傍柳堪把。上枝覆官閣，下枝覆車馬。</p><p>洛水照千門，千門碧空裡。少年不得志，走馬遊新市。</p><p>卷139_43「同武平一員外遊湖」儲光羲</p><p>竹吹留歌扇，蓮香入舞衣。前溪多曲漵，乘興莫先歸。</p><p>卷139_44「長安道」儲光羲</p><p>鳴鞭過酒肆，袨服遊倡門。百萬一時盡，含情無片言。</p><p>西行一千里，暝色生寒樹。暗聞歌吹聲，知是長安路。</p><p>卷139_45「江南曲四首」儲光羲</p><p>綠江深見底，高浪直翻空。慣是湖邊住，舟輕不畏風。</p><p>逐流牽荇葉，緣岸摘蘆苗。為惜鴛鴦鳥，輕輕動畫橈。</p><p>日暮長江裡，相邀歸渡頭。落花如有意，來去逐船流。</p><p>隔江看樹色，沿月聽歌聲。不是長幹住，那從此路行。</p><p>卷139_46「關山月」儲光羲</p><p>一雁過連營，繁霜覆古城。胡笳在何處，半夜起邊聲。</p><p>卷139_47「玉真公主山居」儲光羲</p><p>山北天泉苑，山西鳳女家。不言沁園好，獨隱武陵花。</p><p>卷139_48「滄浪峽（一作儲嗣宗詩）」儲光羲</p><p>滄浪臨古道，道上若成塵。自有滄浪峽，誰為無事人。</p><p>卷139_49「奉真觀」儲光羲</p><p>真門迥向北，馳道直向西。為與天光近，雲色成虹霓。</p><p>卷139_50「明妃曲四首」儲光羲</p><p>西行隴上泣胡天，南向雲中指渭川。</p><p>毳幕夜來時宛轉，何由得似漢王邊。</p><p>胡王知妾不勝悲，樂府皆傳漢國辭。</p><p>朝來馬上箜篌引，稍似宮中閒夜時。</p><p>日暮驚沙亂雪飛，傍人相勸易羅衣。</p><p>強來前殿看歌舞，共待單于夜獵歸。</p><p>彩騎雙雙引寶車，羌笛兩兩奏胡笳。</p><p>若為別得橫橋路，莫隱宮中玉樹花。</p><p>卷139_51「同武平一員外遊湖五首時武貶金壇令」儲光羲</p><p>紅荷碧筱夜相鮮，皁蓋蘭橈浮翠筵。</p><p>舟中對舞邯鄲曲，月下雙彈盧女弦。</p><p>青林碧嶼暗相期，緩楫揮觥欲賦詩。</p><p>借問高歌凡幾轉，河低月落五更時。</p><p>朝來仙閣聽絃歌，暝入花亭見綺羅。</p><p>池邊命酒憐風月，浦口回船惜芰荷。</p><p>朦朧竹影蔽巖扉，淡蕩荷風飄舞衣。</p><p>舟尋綠水宵將半，月隱青林人未歸。</p><p>花潭竹嶼傍幽蹊，畫楫浮空入夜溪。</p><p>芰荷覆水船難進，歌舞留人月易低。</p><p>卷139_52「題茅山華陽洞」儲光羲</p><p>華陽洞口片雲飛，細雨濛濛欲溼衣。</p><p>玉簫遍滿仙壇上，應是茅家兄弟歸。</p><p>卷139_53「寄孫山人」儲光羲</p><p>新林二月孤舟還，水滿清江花滿山。</p><p>借問故園隱君子，時時來往住人間。</p><p>卷140王昌齡</p><p>卷一百四十</p><p>卷140_1「變行路難」王昌齡</p><p>向晚橫吹悲，風動馬嘶合。前驅引旗節，千里陣雲匝。</p><p>單于下陰山，砂礫空颯颯。封侯取一戰，豈復念閨閣。</p><p>卷140_2「塞下曲四首」王昌齡</p><p>蟬鳴空桑林，八月蕭關道。出塞入塞寒，處處黃蘆草。</p><p>從來幽並客，皆共塵沙老。莫學遊俠兒，矜誇紫騮好。</p><p>飲馬渡秋水，水寒風似刀。平沙日未沒，黯黯見臨洮。</p><p>昔日長城戰，鹹言意氣高。黃塵足今古，白骨亂蓬蒿。</p><p>奉詔甘泉宮，總徵天下兵。朝廷備禮出，郡國豫郊迎。</p><p>紛紛幾萬人，去者無全生。臣願節宮廄，分以賜邊城。</p><p>邊頭何慘慘，已葬霍將軍。部曲皆相吊，燕南代北聞。</p><p>功勳多被黜，兵馬亦尋分。更遣黃龍戍，唯當哭塞雲。</p><p>卷140_3「塞上曲」王昌齡</p><p>秋風夜渡河，吹卻雁門桑。遙見胡地獵，鞴馬宿嚴霜。</p><p>五道分兵去，孤軍百戰場。功多翻下獄，士卒但心傷。</p><p>卷140_4「從軍行二首」王昌齡</p><p>向夕臨大荒，朔風軫歸慮。平沙萬里餘，飛鳥宿何處。</p><p>虜騎獵長原，翩翩傍河去。邊聲搖白草，海氣生黃霧。</p><p>百戰苦風塵，十年履霜露。雖投定遠筆，未坐將軍樹。</p><p>早知行路難，悔不理章句。</p><p>秋草馬蹄輕，角弓持弦急。去為龍城戰，正值胡兵襲。</p><p>軍氣橫大荒，戰酣日將入。長風金鼓動，白露鐵衣溼。</p><p>四起愁邊聲，南庭時佇立。斷蓬孤自轉，寒雁飛相及。</p><p>萬里雲沙漲，平原冰霰澀。惟聞漢使還，獨向刀環泣。</p><p>卷140_5「少年行二首」王昌齡</p><p>西陵俠少年，送客短長亭。青槐夾兩道，白馬如流星。</p><p>聞道羽書急，單于寇井陘。氣高輕赴難，誰顧燕山銘。</p><p>走馬遠相尋，西樓下夕陰。結交期一劍，留意贈千金。</p><p>高閣歌聲遠，重門柳色深。夜闌須盡飲，莫負百年心。</p><p>卷140_6「長歌行」王昌齡</p><p>曠野饒悲風，颼颼黃蒿草。繫馬倚白楊，誰知我懷抱。</p><p>所是同袍者，相逢盡衰老。北登漢家陵，南望長安道。</p><p>下有枯樹根，上有鼯鼠窠。高皇子孫盡，千載無人過。</p><p>寶玉頻發掘，精靈其奈何。人生須達命，有酒且長歌。</p><p>卷140_7「悲哉行」王昌齡</p><p>勿聽白頭吟，人間易憂怨。若非滄浪子，安得從所願。</p><p>北上太行山，臨風閱吹萬。長雲數千裡，倏忽還膚寸。</p><p>觀其微滅時，精意莫能論。百年不容息，是處生意蔓。</p><p>始悟海上人，辭君永飛遁。</p><p>卷140_8「古意」王昌齡</p><p>桃花四面發，桃葉一枝開。欲暮黃鸝囀，傷心玉鏡臺。</p><p>清箏嚮明月，半夜春風來。</p><p>卷140_9「放歌行」王昌齡</p><p>南渡洛陽津，西望十二樓。明堂坐天子，月朔朝諸侯。</p><p>清樂動千門，皇風被九州。慶雲從東來，泱漭抱日流。</p><p>昇平貴論道，文墨將何求。有詔徵草澤，微誠將獻謀。</p><p>冠冕如星羅，拜揖曹與周。望塵非吾事，入賦且遲留。</p><p>幸蒙國士識，因脫負薪裘。今者放歌行，以慰樑甫愁。</p><p>但營數鬥祿，奉養每豐羞。若得金膏遂，飛雲亦可儔。</p><p>卷140_10「越女（《樂府詩集》作《採蓮曲》）」王昌齡</p><p>越女作桂舟，還將桂為楫。湖上水渺漫，清江不可涉。</p><p>摘取芙蓉花，莫摘芙蓉葉。將歸問夫婿，顏色何如妾。</p><p>卷140_11「鄭縣宿陶太公館中贈馮六元二」王昌齡</p><p>儒有輕王侯，脫略當世務。本家藍田下，非為漁弋故。</p><p>無何困躬耕，且欲馳永路。幽居與君近，出谷同所騖。</p><p>昨日辭石門，五年變秋露。雲龍未相感，干謁亦已屢。</p><p>子為黃綬羈，餘忝蓬山顧。京門望西嶽，百里見郊樹。</p><p>飛雨祠上來，靄然關中暮。驅車鄭城宿，秉燭論往素。</p><p>山月出華陰，開此河渚霧。清光比故人，豁達展心晤。</p><p>馮公尚戢翼，元子仍跼步。拂衣易為高，淪跡難有趣。</p><p>張範善終始，吾等豈不慕。罷酒當涼風，屈伸備冥數。</p><p>卷140_12「聽彈風入松闋贈楊補闕」王昌齡</p><p>商風入我弦，夜竹深有露。弦悲與林寂，清景不可度。</p><p>寥落幽居心，颼飀青松樹。松風吹草白，溪水寒日暮。</p><p>聲意去復還，九變待一顧。空山多雨雪，獨立君始悟。</p><p>卷140_13「緱氏尉沈興宗置酒南溪留贈」王昌齡</p><p>林色與溪古，深篁引幽翠。山尊在漁舟，棹月情已醉。</p><p>始窮清源口，壑絕人境異。春泉滴空崖，萌草拆陰地。</p><p>久之風榛寂，遠聞樵聲至。海雁時獨飛，永然滄洲意。</p><p>古時青冥客，滅跡淪一尉。吾子躊躇心，豈其紛埃事。</p><p>緱峰信所克，濟北餘乃遂。齊物意已會，息肩理猶未。</p><p>卷舒形性表，脫略賢哲議。仲月期角巾，飯僧嵩陽寺。</p><p>卷140_14「為張僓贈閻使臣」王昌齡</p><p>哀哀獻玉人，楚國同悲辛。泣盡繼以血，何由辨其真。</p><p>賴承琢磨惠，復使光輝新。猶畏讒口疾，棄之如埃塵。</p><p>卷140_15「贈史昭」王昌齡</p><p>東林月未升，廓落星與漢。是夕鴻始來，齋中起長嘆。</p><p>懷哉望南浦，眇然夜將半。但有秋水聲，愁使心神亂。</p><p>握中何為贈，瑤草已衰散。海鱗未化時，各在天一岸。</p><p>卷140_16「秋山寄陳讜言」王昌齡</p><p>巖間寒事早，眾山木已黃。北風何蕭蕭，茲夕露為霜。</p><p>感激未能寐，中宵時慨慷。黃蟲初悲鳴，玄鳥去我樑。</p><p>獨臥時易晚，離群情更傷。思君若不及，鴻雁今南翔。</p><p>卷140_17「出郴山口至疊石灣野人室中寄張十一」王昌齡</p><p>櫧楠無冬春，柯葉連峰稠。陰壁下蒼黑，煙含清江樓。</p><p>景開獨沿曳，響答隨興酬。旦夕望吾友，如何迅孤舟。</p><p>疊沙積為崗，崩剝雨露幽。石脈盡橫亙，潛潭何時流。</p><p>既見萬古色，頗盡一物由。永與世人遠，氣還草木收。</p><p>盈縮理無餘，今往何必憂。郴土群山高，耆老如中州。</p><p>孰雲議舛降，豈是娛宦遊。陰火昔所伏，丹砂將爾謀。</p><p>昨臨蘇耽井，復向衡陽求。同疚來相依，脫身當有籌。</p><p>數月乃離居，風湍成阻修。野人善竹器，童子能溪謳。</p><p>寒月波盪漾，羈鴻去悠悠。</p><p>卷140_18「宿灞上寄侍御璵弟」王昌齡</p><p>獨飲灞上亭，寒山青門外。長雲驟落日，桑棗寂已晦。</p><p>古人驅馳者，宿此凡幾代。佐邑由東南，豈不知進退。</p><p>吾宗秉全璞，楚得璆琳最。茅山就一徵，柏署起三載。</p><p>道契非物理，神交無留礙。知我滄溟心，脫略腐儒輩。</p><p>孟冬鑾輿出，陽谷群臣會。半夜馳道喧，五侯擁軒蓋。</p><p>是時燕齊客，獻術蓬瀛內。甚悅我皇心，得與王母對。</p><p>賤臣欲干謁，稽首期殞碎。哲弟感我情，問易窮否泰。</p><p>良馬足尚踠，寶刀光未淬。昨聞羽書飛，兵氣連朔塞。</p><p>諸將多失律，廟堂始追悔。安能召書生，願得論要害。</p><p>戎夷非草木，侵逐使狼狽。雖有屠城功，亦有降虜輩。</p><p>兵糧如山積，恩澤如雨霈。羸卒不可興，磧地無足愛。</p><p>若用匹夫策，坐令軍圍潰。不費黃金資，寧求白璧賚。</p><p>明主憂既遠，邊事亦可大。荷寵務推誠，離言深慷慨。</p><p>霜搖直指草，燭引明光珮。公論日夕阻，朝廷蹉跎會。</p><p>孤城海門月，萬里流光帶。不應百尺鬆，空老鐘山靄。</p><p>卷140_19「次汝中寄河南陳贊府」王昌齡</p><p>汝山方聯延，伊水才明滅。遙見入楚雲，又此空館月。</p><p>紛然馳夢想，不謂遠離別。京邑多歡娛，衡湘暫沿越。</p><p>明湖春草遍，秋桂白花發。豈惟長思君，日夕在魏闕。</p><p>卷140_20「同從弟銷南齋玩月憶山陰崔少府」王昌齡</p><p>高臥南齋時，開帷月初吐。清輝淡水木，演漾在窗戶。</p><p>苒苒幾盈虛，澄澄變今古。美人清江畔，是夜越吟苦。</p><p>千里其如何，微風吹蘭杜。</p><p>卷140_21「代扶風主人答」王昌齡</p><p>殺氣凝不流，風悲日彩寒。浮埃起四遠，遊子彌不歡。</p><p>依然宿扶風，沽酒聊自寬。寸心亦未理，長鋏誰能彈。</p><p>主人就我飲，對我還慨嘆。便泣數行淚，因歌行路難。</p><p>十五役邊地，三回討樓蘭。連年不解甲，積日無所餐。</p><p>將軍降匈奴，國使沒桑乾。去時三十萬，獨自還長安。</p><p>不信沙場苦，君看刀箭瘢。鄉親悉零落，冢墓亦摧殘。</p><p>仰攀青松枝，慟絕傷心肝。禽獸悲不去，路傍誰忍看。</p><p>幸逢休明代，寰宇靜波瀾。老馬思伏櫪，長鳴力已殫。</p><p>少年與運會，何事發悲端。天子初封禪，賢良刷羽翰。</p><p>三邊悉如此，否泰亦須觀。</p><p>卷140_22「酬鴻臚裴主簿雨後北樓見贈（一作高適詩）」王昌齡</p><p>暮霞照新晴，歸雲猶相逐。有懷晨昏暇，想見登眺目。問禮侍彤襜，題詩訪茅屋。高樓多古今，陳事滿陵谷。</p><p>地久微子封，臺餘孝王築。裴回顧霄漢，豁達俯川陸。</p><p>遠水對孤城，長天向喬木。公門何清靜，列戟森已肅。</p><p>不嘆攜手稀，常思著鞭速。終當拂羽翰，輕舉隨鴻鵠。</p><p>卷140_23「送任五之桂林」王昌齡</p><p>楚客醉孤舟，越水將引棹。山為兩鄉別，月帶千里貌。</p><p>羈譴同繒綸，僻幽聞虎豹。桂林寒色在，苦節知所效。</p><p>卷140_24「山中別龐十」王昌齡</p><p>幽娟鬆筱徑，月出寒蟬鳴。散發臥其下，誰知孤隱情。</p><p>吟時白雲合，釣處玄潭清。瓊樹方杳靄，鳳兮保其貞。</p><p>卷140_25「留別伊闕張少府郭大都尉」王昌齡</p><p>遷客就一醉，主人空金罍。江湖青山底，欲去仍裴回。</p><p>郭侯未相識，策馬伊川來。把手相勸勉，不應老塵埃。</p><p>孟陽逢山舊，仙館留清才。日晚勸趣別，風長雲逐開。</p><p>幸隨板輿遠，負譴何憂哉。唯有仗忠信，音書報雲雷。</p><p>卷140_26「送韋十二兵曹」王昌齡</p><p>縣職如長纓，終日檢我身。平明趨郡府，不得展故人。</p><p>故人念江湖，富貴如埃塵。跡在戎府掾，心遊天台春。</p><p>獨立浦邊鶴，白雲長相親。南風忽至吳，分散還入秦。</p><p>寒夜天光白，海淨月色真。對坐論歲暮，弦悲豈無因。</p><p>平生馳驅分，非謂杯酒仁。出處兩不合，忠貞何由伸。</p><p>看君孤舟去，且欲歌垂綸。</p><p>卷140_27「東京府縣諸公與綦毋潛李頎相送至白馬寺宿」王昌齡</p><p>鞍馬上東門，裴回入孤舟。賢豪相追送，即棹千里流。</p><p>赤岸落日在，空波微煙收。薄宦忘機括，醉來即淹留。</p><p>月明見古寺，林外登高樓。南風開長廊，夏夜如涼秋。</p><p>江月照吳縣，西歸夢中游。</p><p>卷140_28「送東林廉上人歸廬山」王昌齡</p><p>石溪流已亂，苔徑人漸微。日暮東林下，山僧還獨歸。</p><p>昔為廬峰意，況與遠公違。道性深寂寞，世情多是非。</p><p>會尋名山去，豈復望清輝。</p><p>卷140_29「留別武陵袁丞」王昌齡</p><p>皇恩暫遷謫，待罪逢知己。從此武陵溪，孤舟二千里。</p><p>桃花遺古岸，金澗流春水。誰識馬將軍，忠貞抱生死。</p><p>卷140_30「別劉諝」王昌齡</p><p>天地寒更雨，蒼茫楚城陰。一尊廣陵酒，十載衡陽心。</p><p>倚仗不可料，悲歡豈易尋。相逢成遠別，後會何如今。</p><p>身在江海上，雲連京國深。行當務功業，策馬何駸駸。</p><p>卷140_31「岳陽別李十七越賓」王昌齡</p><p>相逢楚水寒，舟在洞庭驛。具陳江波事，不異淪棄跡。</p><p>杉上秋雨聲，悲切蒹葭夕。彈琴收餘響，來送千里客。</p><p>平明孤帆心，歲晚濟代策。時在身未充，瀟湘不盈畫。</p><p>湖小洲渚聯，澹淡煙景碧。魚鱉自有性，龜龍無能易。</p><p>譴黜同所安，風土任所適。閉門觀玄化，攜手遺損益。</p><p>卷140_32「留別岑參兄弟」王昌齡</p><p>江城建業樓，山盡滄海頭。副職守茲縣，東南棹孤舟。</p><p>長安故人宅，秣馬經前秋。便以風雪暮，還為縱飲留。</p><p>貂蟬七葉貴，鴻鵠萬里遊。何必念鐘鼎，所在烹肥牛。</p><p>為君嘯一曲，且莫彈箜篌。徒見枯者豔，誰言直如鉤。</p><p>岑家雙瓊樹，騰光難為儔。誰言青門悲，俯期吳山幽。</p><p>日西石門嶠，月吐金陵洲。追隨探靈怪，豈不驕王侯。</p><p>卷140_33「送劉昚虛歸取宏詞解」王昌齡</p><p>太清聞海鶴，遊子引鄉眄。聲隨羽儀遠，勢與歸雲便。</p><p>青桂春再榮，白雲暮來變。遷飛在禮儀，豈復淚如霰。</p><p>卷140_34「巴陵別劉處士」王昌齡</p><p>劉生隱岳陽，心遠洞庭水。偃帆入山郭，一宿楚雲裡。</p><p>竹映秋館深，月寒江風起。煙波桂陽接，日夕數千裡。</p><p>嫋嫋清夜猿，孤舟坐如此。湘中有來雁，雨雪候音旨。</p><p>卷140_35「宿裴氏山莊」王昌齡</p><p>蒼蒼竹林暮，吾亦知所投。靜坐山齋月，清溪聞遠流。</p><p>西峰下微雨，向曉白雲收。遂解塵中組，終南春可遊。</p><p>卷140_36「淇上酬薛據兼寄郭微（一作高適詩）」王昌齡</p><p>自從別京華，我心乃蕭索。十年守章句，萬里空寥落。</p><p>北上登薊門，茫茫見沙漠。倚劍對風塵，慨然思衛霍。</p><p>拂衣去燕趙，驅馬悵不樂。天長滄洲路，日暮邯鄲郭。</p><p>酒肆或淹留，漁澤屢棲泊。獨行備艱難，孰辭幹鼎鑊。</p><p>皇情念淳古，時俗何浮薄。理道須任賢，安人在求瘼。</p><p>故交負奇才，逸氣包謇諤。隱軫經濟策，縱橫建安作。</p><p>才望忽先鳴，風期無宿諾。飄颻勞州縣，迢遞限言謔。</p><p>東馳眇貝丘，西顧彌虢略。淇水徒自深，浮雲不堪託。</p><p>吾謀適可用，天道豈遼廓。不然買山田，一身與耕鑿。</p><h1 class=ql-align-center>卷141王昌齡</h1><p>卷一百四十一</p><p>卷141_1「詠史」王昌齡</p><p>荷畚至洛陽，杖策遊北門。天下盡兵甲，豺狼滿中原。</p><p>明夷方遘患，顧我徒崩奔。自慚菲薄才，誤蒙國士恩。</p><p>位重任亦重，時危志彌敦。西北未及終，東南不可吞。</p><p>進則恥保躬，退乃為觸藩。嘆息嵩山老，而後知其尊。</p><p>卷141_2「雜興」王昌齡</p><p>握中銅匕首，粉銼楚山鐵。義士頻報讎，殺人不曾缺。</p><p>可悲燕丹事，終被狼虎滅。一舉無兩全，荊軻遂為血。</p><p>誠知匹夫勇，何取萬人傑。無道吞諸侯，坐見九州裂。</p><p>卷141_3「秋興」王昌齡</p><p>日暮西北堂，涼風洗修木。著書在南窗，門館常肅肅。</p><p>苔草延古意，視聽轉幽獨。或問餘所營，刈黍就寒谷。</p><p>卷141_4「齋心」王昌齡</p><p>女蘿覆石壁，溪水幽濛朧。紫葛蔓黃花，娟娟寒露中。</p><p>朝飲花上露，夜臥松下風。雲英化為水，光采與我同。</p><p>日月蕩精魄，寥寥天宇空。</p><p>卷141_5「獨遊」王昌齡</p><p>林臥情每閒，獨遊景常晏。時從灞陵下，垂釣往南澗。</p><p>手攜雙鯉魚，目送千里雁。悟彼飛有適，知此罹憂患。</p><p>放之清冷泉，因得省疏慢。永懷青岑客，回首白雲間。</p><p>神超物無違，豈系名與宦。</p><p>卷141_6「香積寺禮拜萬回平等二聖僧塔」王昌齡</p><p>真無御化來，借有乘化歸。如彼雙塔內，孰能知是非。</p><p>愚也駭蒼生，聖哉為帝師。當為時世出，不由天地資。</p><p>萬回主此方，平等性無違。今我一禮心，億劫同不移。</p><p>肅肅松柏下，諸天來有時。</p><p>卷141_7「就道士問周易參同契」王昌齡</p><p>仙人騎白鹿，發短耳何長。時餘採菖蒲，忽見嵩之陽。</p><p>稽首求丹經，乃出懷中方。披讀了不悟，歸來問嵇康。</p><p>嗟餘無道骨，發我入太行。</p><p>卷141_8「諸官遊招隱寺」王昌齡</p><p>山館人已空，青蘿換風雨。自從永明世，月向龍宮吐。</p><p>鑿井長幽泉，白雲今如古。應真坐松柏，錫杖掛窗戶。</p><p>口雲七十餘，能救諸有苦。回指巖樹花，如聞道場鼓。</p><p>金色身壞滅，真如性無主。僚友同一心，清光遣誰取。</p><p>卷141_9「宴南亭」王昌齡</p><p>寒江映村林，亭上納鮮潔。楚客共閒飲，靜坐金管闋。</p><p>酣竟日入山，暝來雲歸穴。城樓空杳靄，猿鳥備清切。</p><p>物狀如絲綸，上心為予決。訪君東溪事，早晚樵路絕。</p><p>卷141_10「何九於客舍集」王昌齡</p><p>客有住桂陽，亦如巢林鳥。罍觴且終宴，功業會未了。</p><p>山月空霽時，江明高樓曉。門前泊舟楫，行次入鬆筱。</p><p>此意投贈君，滄波風嫋嫋。</p><p>卷141_11「洛陽尉劉晏與府掾諸公茶集天宮寺岸道上人房」王昌齡</p><p>良友呼我宿，月明懸天宮。道安風塵外，灑掃青林中。</p><p>削去府縣理，豁然神機空。自從三湘還，始得今夕同。</p><p>舊居太行北，遠宦滄溟東。各有四方事，白雲處處通。</p><p>卷141_12「觀江淮名勝圖」王昌齡</p><p>刻意吟雲山，尤知隱淪妙。遠公何為者，再詣臨海嶠。</p><p>而我高其風，披圖得遺照。援毫無逃境，遂展千里眺。</p><p>淡掃荊門煙，明標赤城燒。青蔥林間嶺，隱見淮海徼。</p><p>但指香爐頂，無聞白猿嘯。沙門既雲滅，獨往豈殊調。</p><p>感對懷拂衣，胡寧事漁釣。安期始遺舄，千古謝榮耀。</p><p>投跡庶可齊，滄浪有孤棹。</p><p>卷141_13「灞上閒居」王昌齡</p><p>鴻都有歸客，偃臥滋陽村。軒冕無枉顧，清川照我門。</p><p>空林網夕陽，寒鳥赴荒園。廓落時得意，懷哉莫與言。</p><p>庭前有孤鶴，欲啄常翩翻。為我銜素書，吊彼顏與原。</p><p>二君既不朽，所以慰其魂。</p><p>卷141_14「風涼原上作」王昌齡</p><p>陰岑宿雲歸，煙霧溼松柏。風悽日初曉，下嶺望川澤。</p><p>遠山無晦明，秋水千里白。佳氣盤未央，聖人在凝碧。</p><p>關門阻天下，信是帝王宅。海內方晏然，廟堂有奇策。</p><p>時貞守全運，罷去遊說客。予忝蘭臺人，幽尋免貽責。</p><p>卷141_15「裴六書堂」王昌齡</p><p>閒堂閉空陰，竹林但清響。窗下長嘯客，區中無遺想。</p><p>經綸精微言，兼濟當獨往。</p><p>卷141_16「江上聞笛」王昌齡</p><p>橫笛怨江月，扁舟何處尋。聲長楚山外，曲繞胡關深。</p><p>相去萬餘裡，遙傳此夜心。寥寥浦漵寒，響盡惟幽林。</p><p>不知誰家子，復奏邯鄲音。水客皆擁棹，空霜遂盈襟。</p><p>羸馬望北走，遷人悲越吟。何當邊草白，旌節隴城陰。</p><p>卷141_17「太湖秋夕」王昌齡</p><p>水宿煙雨寒，洞庭霜落微。月明移舟去，夜靜魂夢歸。</p><p>暗覺海風度，蕭蕭聞雁飛。</p><p>卷141_18「趙十四兄見訪」王昌齡</p><p>客來舒長簟，開閤延清風。但有無絃琴，共君盡尊中。</p><p>晚來常讀易，頃者欲還嵩。世事何須道，黃精且養蒙。</p><p>嵇康殊寡識，張翰獨知終。忽憶鱸魚鱠，扁舟往江東。</p><p>卷141_19「過華陰」王昌齡</p><p>雲起太華山，雲山互明滅。東峰始含景，了了見鬆雪。</p><p>羈人感幽棲，窅映轉奇絕。欣然忘所疲，永望吟不輟。</p><p>信宿百餘裡，出關玩新月。何意昨來心，遇物遂遷別。</p><p>人生屢如此，何以肆愉悅。</p><p>卷141_20「九江口作」王昌齡</p><p>漭漭江勢闊，雨開潯陽秋。驛門是高岸，望盡黃蘆洲。</p><p>水與五溪合，心期萬里遊。明時無棄才，謫去隨孤舟。</p><p>鷙鳥立寒木，丈夫佩吳鉤。何當報君恩，卻系單于頭。</p><p>卷141_21「大梁途中作」王昌齡</p><p>怏怏步長道，客行渺無端。郊原欲下雪，天地稜稜寒。</p><p>當時每酣醉，不覺行路難。今日無酒錢，悽惶向誰嘆。</p><p>卷141_22「途中作」王昌齡</p><p>遊人愁歲晏，早起遵王畿。墜葉吹未曉，疏林月微微。</p><p>驚禽棲不定，寒獸相因依。嘆此霜露下，復聞鴻雁飛。</p><p>渺然江南意，惜與中途違。羈旅悲壯發，別離念征衣。</p><p>永圖豈勞止，明節期所歸。寧厭楚山曲，無人長掩扉。</p><p>卷141_23「山行入涇州」王昌齡</p><p>倦此山路長，停驂問賓御。林巒信回惑，白日落何處。</p><p>徙倚望長風，滔滔引歸慮。微雨隨雲收，濛濛傍山去。</p><p>西臨有邊邑，北走盡亭戍。涇水橫白煙，州城隱寒樹。</p><p>所嗟異風俗，已自少情趣。豈伊懷土多，觸目忻所遇。</p><p>卷141_24「小敷谷龍潭祠作」王昌齡</p><p>崖谷噴疾流，地中有雷集。百泉勢相蕩，巨石皆卻立。</p><p>跳波沸崢嶸，深處不可挹。昏為蛟龍怒，清見雲雨入。</p><p>靈怪崇偏祠，廢興自茲邑。沉淫頃多昧，簷宇遂不葺。</p><p>吾聞被明典，盛德惟世及。生人載山川，血食報原隰。</p><p>豈伊駭微險，將以循甿揖。□飛振呂梁，忠信亦我習。</p><p>波流浸已廣，悔吝在所汲。溪水有清源，褰裳靡沾溼。</p><p>卷141_25「段宥廳孤桐」王昌齡</p><p>鳳凰所宿處，月映孤桐寒。槁葉零落盡，空柯蒼翠殘。</p><p>虛心誰能見，直影非無端。響發調尚苦，清商勞一彈。</p><p>卷141_26「琴」王昌齡</p><p>孤桐祕虛鳴，樸素傳幽真。彷彿弦指外，遂見初古人。</p><p>意遠風雪苦，時來江山春。高宴未終曲，誰能辨經綸。</p><p>卷141_27「初日」王昌齡</p><p>初日淨金閨，先照床前暖。斜光入羅幕，稍稍親絲管。</p><p>雲發不能梳，楊花更吹滿。</p><p>卷141_28「失題」王昌齡</p><p>奸雄乃得志，遂使群心搖。赤風蕩中原，烈火無遺巢。</p><p>一人計不用，萬里空蕭條。</p><p>卷141_29「贈宇文中丞（本暢當詩）」王昌齡</p><p>僕本濩落人，辱當州郡使。量力頗及早，謝歸今即已。</p><p>蕭蕭若凌虛，衿帶頃消靡。車服卒然來，涔陽作遊子。</p><p>鬱郁寡開顏，默默獨行李。忽逢平生友，一笑方在此。</p><p>秋清寧風日，楚思浩雲水。為語弋林者，冥冥鴻遠矣。</p><p>卷141_30「箜篌引」王昌齡</p><p>盧谿郡南夜泊舟，夜聞兩岸羌戎謳，其時月黑猿啾啾。</p><p>微雨沾衣令人愁，有一遷客登高樓，不言不寐彈箜篌。</p><p>彈作薊門桑葉秋，風沙颯颯青冢頭，將軍鐵驄汗血流。</p><p>深入匈奴戰未休，黃旗一點兵馬收，亂殺胡人積如丘。</p><p>瘡病驅來配邊州，仍披漠北羔羊裘，顏色飢枯掩面羞。</p><p>眼眶淚滴深兩眸，思還本鄉食犛牛，欲語不得指咽喉。</p><p>或有強壯能咿嚘，意說被他邊將讎，五世屬藩漢主留。</p><p>碧毛氈帳河曲遊，橐駝五萬部落稠，敕賜飛鳳金兜鍪。</p><p>為君百戰如過籌，靜掃陰山無鳥投，家藏鐵券特承優。</p><p>黃金千斤不稱求，九族分離作楚囚，深溪寂寞弦苦幽。</p><p>草木悲感聲颼飀，僕本東山為國憂，明光殿前論九疇。</p><p>簏讀兵書盡冥搜，為君掌上施權謀，洞曉山川無與儔。</p><p>紫宸詔發遠懷柔，搖筆飛霜如奪鉤，鬼神不得知其由。</p><p>憐愛蒼生比蚍蜉，朔河屯兵須漸抽，盡遣降來拜御溝。</p><p>便令海內休戈矛，何用班超定遠侯，史臣書之得已不。</p><p>卷141_31「烏棲曲」王昌齡</p><p>白馬逐朱車，黃昏入狹邪。柳樹烏爭宿，</p><p>爭枝未得飛上屋。東房少婦婿從軍，每聽烏啼知夜分。</p><p>卷141_32「城傍曲」王昌齡</p><p>秋風鳴桑條，草白狐兔驕。邯鄲飲來酒未消，</p><p>城北原平掣皁雕。射殺空營兩騰虎，回身卻月佩弓弰。</p><p>卷141_33「行路難」王昌齡</p><p>雙絲作綆系銀瓶，百尺寒泉轆轤上。懸絲一絕不可望，</p><p>似妾傾心在君掌。人生意氣好遷捐，只重狂花不重賢。</p><p>宴罷調箏奏離鶴，回嬌轉盼泣君前。君不見，眼前事，</p><p>豈保須臾心勿異。西山日下雨足稀，側有浮雲無所寄。</p><p>但願莫忘前者言，銼骨黃塵亦無愧。行路難，勸君酒，</p><p>莫辭煩，美酒千鍾猶可盡，心中片愧何可論。</p><p>一聞漢主思故劍，使妾長嗟萬古魂。</p><p>卷141_34「奉贈張荊州」王昌齡</p><p>祝融之峰紫雲銜，翠如何其雪嶄巖。邑西有路緣石壁，</p><p>我欲從之臥穹嵌。魚有心兮脫網罟，江無人兮鳴楓杉。</p><p>王君飛舄仍未去，蘇耽宅中意遙緘。</p><h1 class=ql-align-center>卷142王昌齡</h1><p>卷一百四十二</p><p>卷142_1「駕出長安（一作宋之問詩）」王昌齡</p><p>聖德超千古，皇風扇九圍。天回萬象出，駕動六龍飛。</p><p>淑氣來黃道，祥雲覆紫微。太平多扈從，文物有光輝。</p><p>卷142_2「駕幸河東」王昌齡</p><p>晉水千廬合，汾橋萬國從。開唐天業盛，入沛聖恩濃。</p><p>下輦回三象，題碑任六龍。睿明懸日月，千歲此時逢。</p><p>卷142_3「胡笳曲」王昌齡</p><p>城南虜已合，一夜幾重圍。自有金笳引，能沾出塞衣。</p><p>聽臨關月苦，清入海風微。三奏高樓曉，胡人掩涕歸。</p><p>卷142_4「潞府客亭寄崔鳳童」王昌齡</p><p>蕭條郡城閉，旅館空寒煙。秋月對愁客，山鍾搖暮天。</p><p>新知偶相訪，斗酒情依然。一宿阻長會，清風徒滿川。</p><p>卷142_5「和振上人秋夜懷士會」王昌齡</p><p>白露傷草木，山風吹夜寒。遙林夢親友，高興發雲端。</p><p>郭外秋聲急，城邊月色殘。瑤琴多遠思，更為客中彈。</p><p>卷142_6「送李擢遊江東」王昌齡</p><p>清洛日夜漲，微風引孤舟。離腸便千里，遠夢生江樓。</p><p>楚國橙橘暗，吳門煙雨愁。東南具今古，歸望山雲秋。</p><p>卷142_7「沙苑南渡頭」王昌齡</p><p>秋霧連雲白，歸心浦漵懸。津人空守纜，村館復臨川。</p><p>篷隔蒼茫雨，波連演漾田。孤舟未得濟，入夢在何年。</p><p>卷142_8「客廣陵」王昌齡</p><p>樓頭廣陵近，九月在南徐。秋色明海縣，寒煙生里閭。</p><p>夜帆歸楚客，昨日度江書。為問易名叟，垂綸不見魚。</p><p>卷142_9「靜法師東齋」王昌齡</p><p>築室在人境，遂得真隱情。春盡草木變，雨來池館清。</p><p>琴書全雅道，視聽已無生。閉戶脫三界，白雲自虛盈。</p><p>卷142_10「素上人影塔」王昌齡</p><p>物化同枯木，希夷明月珠。本來生滅盡，何者是虛無。</p><p>一坐看如故，千齡獨向隅。至人非別有，方外不應殊。</p><p>卷142_11「遇薛明府謁聰上人」王昌齡</p><p>欣逢柏樑故，共謁聰公禪。石室無人到，繩床見虎眠。</p><p>陰崖常抱雪，枯澗為生泉。出處雖雲異，同歡在法筵。</p><p>卷142_12「謁焦鍊師」王昌齡</p><p>中峰青苔壁，一點雲生時。豈意石堂裡，得逢焦鍊師。</p><p>爐香淨琴案，鬆影閒瑤墀。拜受長年藥，翩翻西海期。</p><p>卷142_13「宿京江口期劉昚虛不至」王昌齡</p><p>霜天起長望，殘月生海門。風靜夜潮滿，城高寒氣昏。</p><p>故人何寂寞，久已乖清言。明發不能寐，徒盈江上尊。</p><p>卷142_14「寒食即事」王昌齡</p><p>晉陽寒食地，風俗舊來傳。雨滅龍蛇火，春生鴻雁天。</p><p>泣多流水漲，歌發舞雲旋。西見之推廟，空為人所憐。</p><p>卷142_15「九日登高」王昌齡</p><p>青山遠近帶皇州，霽景重陽上北樓。雨歇亭皋仙菊潤，</p><p>霜飛天苑御梨秋。茱萸插鬢花宜壽，翡翠橫釵舞作愁。</p><p>謾說陶潛籬下醉，何曾得見此風流。</p><p>卷142_16「萬歲樓」王昌齡</p><p>江上巍巍萬歲樓，不知經歷幾千秋。年年喜見山長在，</p><p>日日悲看水獨流。猿狖何曾離暮嶺，鸕鶿空自泛寒洲。</p><p>誰堪登望雲煙裡，向晚茫茫發旅愁。</p><p>卷142_17「夏月花萼樓酺宴應制」王昌齡</p><p>土德三元正，堯心萬國同。汾陰備冬禮，長樂應和風。</p><p>賜慶垂天澤，流歡舊渚宮。樓臺生海上，簫鼓出天中。</p><p>霧曉筵初接，宵長曲未終。雨隨青幕合，月照舞羅空。</p><p>玉陛分朝列，文章發聖聰。愚臣忝書賦，歌詠頌絲桐。</p><p>卷142_18「送歐陽會稽之任」王昌齡</p><p>懷祿貴心賞，東流山水長。官移會稽郡，地邇上虞鄉。</p><p>緩帶屏紛雜，漁舟臨訟堂。逶迤回溪趣，猿嘯飛鳥行。</p><p>萬室霽朝雨，千峰迎夕陽。輝輝遠洲映，曖曖澄湖光。</p><p>白髮有高士，青春期上皇。應須枉車歇，為我訪荷裳。</p><p>卷142_19「同王維集青龍寺曇壁上人兄院五韻」王昌齡</p><p>本來清淨所，竹樹引幽陰。簷外含山翠，人間出世心。</p><p>圓通無有象，聖境不能侵。真是吾兄法，何妨友弟深。</p><p>天香自然會，靈異識鍾音。</p><p>卷142_20「東溪玩月（一作王維詩）」王昌齡</p><p>月從斷山口，遙吐柴門端。萬木分空霽，流陰中夜攢。</p><p>光連虛象白，氣與風露寒。谷靜秋泉響，巖深青靄殘。</p><p>澄清入幽夢，破影抱空巒。恍惚琴窗裡，松溪曉思難。</p><h1 class=ql-align-center>卷143王昌齡</h1><p>卷一百四十三</p><p>卷143_1「朝來曲」王昌齡</p><p>月昃鳴珂動，花連繡戶春。盤龍玉臺鏡，唯待畫眉人。</p><p>卷143_2「從軍行」王昌齡</p><p>大將軍出戰，白日暗榆關。三面黃金甲，單于破膽還。</p><p>卷143_3「答武陵田太守」王昌齡</p><p>仗劍行千里，微軀感一言。曾為大梁客，不負信陵恩。</p><p>卷143_4「題灞池二首」王昌齡</p><p>腰鐮欲何之，東園刈秋韭。世事不復論，悲歌和樵叟。</p><p>開門望長川，薄暮見漁者。借問白頭翁，垂綸幾年也。</p><p>卷143_5「題僧房」王昌齡</p><p>棕櫚花滿院，苔蘚入閒房。彼此名言絕，空中聞異香。</p><p>卷143_6「擊磬老人」王昌齡</p><p>雙峰褐衣久，一磬白眉長。誰識野人意，徒看春草芳。</p><p>卷143_7「送胡大」王昌齡</p><p>荊門不堪別，況乃瀟湘秋。何處遙望君，江邊明月樓。</p><p>卷143_8「送郭司倉」王昌齡</p><p>映門淮水綠，留騎主人心。明月隨良掾，春潮夜夜深。</p><p>卷143_9「送李十五」王昌齡</p><p>怨別秦楚深，江中秋雲起。天長杳無隔，月影在寒水。</p><p>卷143_10「送張四」王昌齡</p><p>楓林已愁暮，楚水復堪悲。別後冷山月，清猿無斷時。</p><p>卷143_11「武陵田太守席送司馬盧谿」王昌齡</p><p>諸侯分楚郡，飲餞五谿春。山水清暉遠，俱憐一逐臣。</p><p>卷143_12「送譚八之桂林」王昌齡</p><p>客心仍在楚，江館復臨湘。別意猿鳥外，天寒桂水長。</p><p>卷143_13「送劉十五之郡」王昌齡</p><p>平明江霧寒，客馬江上發。扁舟事洛陽，窅窅含楚月。</p><p>卷143_14「從軍行七首」王昌齡</p><p>烽火城西百尺樓，黃昏獨上海風秋。</p><p>更吹羌笛關山月，無那金閨萬里愁。</p><p>琵琶起舞換新聲，總是關山舊別情。</p><p>撩亂邊愁聽不盡，高高秋月照長城。</p><p>關城榆葉早疏黃，日暮雲沙古戰場。</p><p>表請回軍掩塵骨，莫教兵士哭龍荒。</p><p>青海長雲暗雪山，孤城遙望玉門關。</p><p>黃沙百戰穿金甲，不破樓蘭終不還。</p><p>大漠風塵日色昏，紅旗半卷出轅門。</p><p>前軍夜戰洮河北，已報生擒吐谷渾。</p><p>胡瓶落膊紫薄汗，碎葉城西秋月團。</p><p>明敕星馳封寶劍，辭君一夜取樓蘭。</p><p>玉門山嶂幾千重，山北山南總是烽。</p><p>人依遠戍須看火，馬踏深山不見蹤。</p><p>卷143_15「出塞二首」王昌齡</p><p>秦時明月漢時關，萬里長征人未還。</p><p>但使龍城飛將在，不教胡馬度陰山。</p><p>騮馬新跨白玉鞍，戰罷沙場月色寒。</p><p>城頭鐵鼓聲猶振，匣裡金刀血未乾。</p><p>卷143_16「採蓮曲二首」王昌齡</p><p>吳姬越豔楚王妃，爭弄蓮舟水溼衣。</p><p>來時浦口花迎入，採罷江頭月送歸。</p><p>荷葉羅裙一色裁，芙蓉向臉兩邊開。</p><p>亂入池中看不見，聞歌始覺有人來。</p><p>卷143_17「殿前曲二首」王昌齡</p><p>貴人妝梳殿前催，香風吹入殿後來。</p><p>仗引笙歌大宛馬，白蓮花發照池臺。</p><p>胡部笙歌西殿頭，梨園弟子和涼州。</p><p>新聲一段高樓月，聖主千秋樂未休。</p><p>卷143_18「春宮曲（唐人絕句作殿前曲）」王昌齡</p><p>昨夜風開露井桃，未央前殿月輪高。</p><p>平陽歌舞新承寵，簾外春寒賜錦袍。</p><p>卷143_19「西宮春怨」王昌齡</p><p>西宮夜靜百花香，欲卷珠簾春恨長。</p><p>斜抱雲和深見月，朦朧樹色隱昭陽。</p><p>卷143_20「西宮秋怨」王昌齡</p><p>芙蓉不及美人妝，水殿風來珠翠香。</p><p>誰分含啼掩秋扇，空懸明月待君王。</p><p>卷143_21「長信秋詞五首」王昌齡</p><p>金井梧桐秋葉黃，珠簾不卷夜來霜。</p><p>熏籠玉枕無顏色，臥聽南宮清漏長。</p><p>高殿秋砧響夜闌，霜深猶憶御衣寒。</p><p>銀燈青瑣裁縫歇，還向金城明主看。</p><p>奉帚平明金殿開，且將團扇暫裴回。</p><p>玉顏不及寒鴉色，猶帶昭陽日影來。</p><p>真成薄命久尋思，夢見君王覺後疑。</p><p>火照西宮知夜飲，分明覆道奉恩時。</p><p>長信宮中秋月明，昭陽殿下搗衣聲。</p><p>白露堂中細草跡，紅羅帳裡不勝情。</p><p>卷143_22「青樓曲二首」王昌齡</p><p>白馬金鞍從武皇，旌旗十萬宿長楊。</p><p>樓頭小婦鳴箏坐，遙見飛塵入建章。</p><p>馳道楊花滿御溝，紅妝縵綰上青樓。</p><p>金章紫綬千餘騎，夫婿朝回初拜侯。</p><p>卷143_23「青樓怨」王昌齡</p><p>香幃風動花入樓，高調鳴箏緩夜愁。</p><p>腸斷關山不解說，依依殘月下簾鉤。</p><p>卷143_24「浣紗女」王昌齡</p><p>錢塘江畔是誰家，江上女兒全勝花。</p><p>吳王在時不得出，今日公然來浣紗。</p><p>卷143_25「閨怨」王昌齡</p><p>閨中少婦不曾愁，春日凝妝上翠樓。</p><p>忽見陌頭楊柳色，悔教夫婿覓封侯。</p><p>卷143_26「甘泉歌」王昌齡</p><p>乘輿執玉已登壇，細草沾衣春殿寒。</p><p>昨夜雲生拜初月，萬年甘露水晶盤。</p><p>卷143_27「蕭駙馬宅花燭」王昌齡</p><p>青鸞飛入合歡宮，紫鳳銜花出禁中。</p><p>可憐今夜千門裡，銀漢星迴一道通。</p><p>卷143_28「觀獵」王昌齡</p><p>角鷹初下秋草稀，鐵驄拋鞚去如飛。</p><p>少年獵得平原兔，馬後橫捎意氣歸。</p><p>卷143_29「寄穆侍御出幽州」王昌齡</p><p>一從恩譴度瀟湘，塞北江南萬里長。</p><p>莫道薊門書信少，雁飛猶得到衡陽。</p><p>卷143_30「寄陶副使」王昌齡</p><p>聞道將軍破海門，如何遠謫渡湘沅。</p><p>春來明主封西嶽，自有還君紫綬恩。</p><p>卷143_31「至南陵答皇甫嶽」王昌齡</p><p>與君同病復漂淪，昨夜宣城別故人。</p><p>明主恩深非歲久，長江還共五溪濱。</p><p>卷143_32「西江寄越弟」王昌齡</p><p>南浦逢君嶺外還，沅溪更遠洞庭山。</p><p>堯時恩澤如春雨，夢裡相逢同入關。</p><p>卷143_33「李四倉曹宅夜飲」王昌齡</p><p>霜天留後故情歡，銀燭金爐夜不寒。</p><p>欲問吳江別來意，青山明月夢中看。</p><p>卷143_34「宴春源」王昌齡</p><p>源向春城花幾重，江明深翠引諸峰。</p><p>與君醉失松溪路，山館寥寥傳暝鍾。</p><p>卷143_35「龍標野宴」王昌齡</p><p>沅溪夏晚足涼風，春酒相攜就竹叢。</p><p>莫道絃歌愁遠謫，青山明月不曾空。</p><p>卷143_36「聽流人水調子」王昌齡</p><p>孤舟微月對楓林，分付鳴箏與客心。</p><p>嶺色千重萬重雨，斷絃收與淚痕深。</p><p>卷143_37「樑苑」王昌齡</p><p>梁園秋竹古時煙，城外風悲欲暮天。</p><p>萬乘旌旗何處在，平臺賓客有誰憐。</p><p>卷143_38「武陵龍興觀黃道士房問易因題」王昌齡</p><p>齋心問易太陽宮，八卦真形一氣中。</p><p>仙老言餘鶴飛去，玉清壇上雨濛濛。</p><p>卷143_39「送魏二」王昌齡</p><p>醉別江樓橘柚香，江風引雨入舟涼。</p><p>憶君遙在瀟湘月，愁聽清猿夢裡長。</p><p>卷143_40「別李浦之京」王昌齡</p><p>故園今在灞陵西，江畔逢君醉不迷。</p><p>小弟鄰莊尚漁獵，一封書寄數行啼。</p><p>卷143_41「送狄宗亨」王昌齡</p><p>秋在水清山暮蟬，洛陽樹色鳴皋煙。</p><p>送君歸去愁不盡，又惜空度涼風天。</p><p>卷143_42「送薛大赴安陸」王昌齡</p><p>津頭雲雨暗湘山，遷客離憂楚地顏。</p><p>遙送扁舟安陸郡，天邊何處穆陵關。</p><p>卷143_43「芙蓉樓送辛漸二首」王昌齡</p><p>寒雨連天夜入湖，平明送客楚山孤。</p><p>洛陽親友如相問，一片冰心在玉壺。</p><p>丹陽城南秋海陰，丹陽城北楚雲深。</p><p>高樓送客不能醉，寂寂寒江明月心。</p><p>卷143_44「重別李評事」王昌齡</p><p>莫道秋江離別難，舟船明日是長安。</p><p>吳姬緩舞留君醉，隨意青楓白露寒。</p><p>卷143_45「別陶副使歸南海」王昌齡</p><p>南越歸人夢海樓，廣陵新月海亭秋。</p><p>寶刀留贈長相憶，當取戈船萬戶侯。</p><p>卷143_46「送人歸江夏」王昌齡</p><p>寒江綠水楚雲深，莫道離憂遷遠心。</p><p>曉夕雙帆歸鄂渚，愁將孤月夢中尋。</p><p>卷143_47「送李五」王昌齡</p><p>玉碗金罍傾送君，江西日入起黃雲。</p><p>扁舟乘月暫來去，誰道滄浪吳楚分。</p><p>卷143_48「送十五舅」王昌齡</p><p>深林秋水近日空，歸棹演漾清陰中。</p><p>夕浦離觴意何已，草根寒露悲鳴蟲。</p><p>卷143_49「留別郭八」王昌齡</p><p>長亭駐馬未能前，井邑蒼茫含暮煙。</p><p>醉別何須更惆悵，回頭不語但垂鞭。</p><p>卷143_50「送竇七」王昌齡</p><p>清江月色傍林秋，波上熒熒望一舟。</p><p>鄂渚輕帆須早發，江邊明月為君留。</p><p>卷143_51「巴陵送李十二」王昌齡</p><p>搖曳巴陵洲渚分，清江傳語便風聞。</p><p>山長不見秋城色，日暮蒹葭空水雲。</p><p>卷143_52「送裴圖南」王昌齡</p><p>黃河渡頭歸問津，離家幾日茱萸新。</p><p>漫道閨中飛破鏡，猶看陌上別行人。</p><p>卷143_53「留別司馬太守」王昌齡</p><p>辰陽太守念王孫，遠謫沅溪何可論。</p><p>黃鶴青雲當一舉，明珠吐著報君恩。</p><p>卷143_54「盧溪主人」王昌齡</p><p>武陵溪口駐扁舟，溪水隨君向北流。</p><p>行到荊門上三峽，莫將孤月對猿愁。</p><p>卷143_55「送程六」王昌齡</p><p>冬夜傷離在五溪，青魚雪落鱠橙齏。</p><p>武岡前路看斜月，片片舟中雲向西。</p><p>卷143_56「送朱越」王昌齡</p><p>遠別舟中蔣山暮，君行舉首燕城路。</p><p>薊門秋月隱黃雲，期向金陵醉江樹。</p><p>卷143_57「別辛漸」王昌齡</p><p>別館蕭條風雨寒，扁舟月色渡江看。</p><p>酒酣不識關西道，卻望春江雲尚殘。</p><p>卷143_58「送柴侍御」王昌齡</p><p>流水通波接武岡，送君不覺有離傷。</p><p>青山一道同雲雨，明月何曾是兩鄉。</p><p>卷143_59「送萬大歸長沙」王昌齡</p><p>桂陽秋水長沙縣，楚竹離聲為君變。</p><p>青山隱隱孤舟微，白鶴雙飛忽相見。</p><p>卷143_60「送吳十九往沅陵」王昌齡</p><p>沅江流水到辰陽，溪口逢君驛路長。</p><p>遠謫誰知望雷雨，明年春水共還鄉。</p><p>卷143_61「別皇甫五」王昌齡</p><p>漵浦潭陽隔楚山，離尊不用起愁顏。</p><p>明祠靈響期昭應，天澤俱從此路還。</p><p>卷143_62「送崔參軍往龍溪」王昌齡</p><p>龍溪只在龍標上，秋月孤山兩相向。</p><p>譴謫離心是丈夫，鴻恩共待春江漲。</p><p>卷143_63「送鄭判官」王昌齡</p><p>東楚吳山驛樹微，軺車銜命奉恩輝。</p><p>英僚攜出新豐酒，半道遙看驄馬歸。</p><p>卷143_64「送姚司法歸吳」王昌齡</p><p>吳掾留觴楚郡心，洞庭秋雨海門陰。</p><p>但令意遠扁舟近，不道滄江百丈深。</p><p>卷143_65「送高三之桂林」王昌齡</p><p>留君夜飲對瀟湘，從此歸舟客夢長。</p><p>嶺上梅花侵雪暗，歸時還拂桂花香。</p><p>卷143_66「旅望（一作出塞行）」王昌齡</p><p>白花原頭望京師，黃河水流無盡時。</p><p>窮秋曠野行人絕，馬首東來知是誰。</p><p>卷143_67「題朱鍊師山房」王昌齡</p><p>叩齒焚香出世塵，齋壇鳴磬步虛人。</p><p>百花仙醞能留客，一飯胡麻度幾春。</p><p>卷143_68「武陵開元觀黃鍊師院三首」王昌齡</p><p>鬆間白髮黃尊師，童子燒香禹步時。</p><p>欲訪桃源入溪路，忽聞雞犬使人疑。</p><p>先賢盛說桃花源，塵忝何堪武陵郡。</p><p>聞道秦時避地人，至今不與人通問。</p><p>山觀空虛清靜門，從官役吏擾塵喧。</p><p>暫因問俗到真境，便欲投誠依道源。</p><p>卷143_69「河上老人歌（一作河上歌）」王昌齡</p><p>河上老人坐古槎，合丹只用青蓮花。</p><p>至今八十如四十，口道滄溟是我家。</p><p>卷143_70「春怨」王昌齡</p><p>音書杜絕白狼西，桃李無顏黃鳥啼。</p><p>寒雁春深歸去盡，出門腸斷草萋萋。</p><p>卷143_71「句」王昌齡</p><p>朝薦抱良策，獨倚江城樓。（《述情》，《詩式》）</p><p>昨從金陵邑，遠謫沅溪濱。（《沅志》）</p><p>娟魄已三孕。（以下《海錄碎事》）。</p><p>駕幸溫泉日，嚴霜子月初。</p><p>長亭酒未醒，千里風動地。（以下《河嶽英靈集》）</p><p>蒼荻寒滄江，石頭岸邊飲。</p><p>天仗森森練雪凝，身騎鐵驄自臂鷹。</p><h1 class=ql-align-center><br></h1></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/183c2bae.html alt="全唐詩 《共計900卷》（237——238卷）(錢起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../tw/%E7%A7%91%E5%AD%B8/183c2bae.html title="全唐詩 《共計900卷》（237——238卷）(錢起大全1)">全唐詩 《共計900卷》（237——238卷）(錢起大全1)</a></li><hr><li><a href=../../tw/%E9%81%8A%E6%88%B2/cba7f9dd.html alt="全唐詩 （共計900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../tw/%E9%81%8A%E6%88%B2/cba7f9dd.html title="全唐詩 （共計900卷）（1——4卷）">全唐詩 （共計900卷）（1——4卷）</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/19c92b6.html alt="全唐詩 《共計900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../tw/%E9%81%8A%E6%88%B2/19c92b6.html title="全唐詩 《共計900卷》（87——91卷）">全唐詩 《共計900卷》（87——91卷）</a></li><hr><li><a href=../../tw/%E9%81%8A%E6%88%B2/e8a7f22.html alt="全唐詩 《共計900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../tw/%E9%81%8A%E6%88%B2/e8a7f22.html title="全唐詩 《共計900卷》（294——298卷）">全唐詩 《共計900卷》（294——298卷）</a></li><hr><li><a href=../../tw/%E9%81%8A%E6%88%B2/c7c2f74.html alt="全唐詩 《共計900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../tw/%E9%81%8A%E6%88%B2/c7c2f74.html title="全唐詩 《共計900卷》（202——206卷）">全唐詩 《共計900卷》（202——206卷）</a></li><hr><li><a href=../../tw/%E9%81%8A%E6%88%B2/3f9e967.html alt="全唐詩 《共計900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../tw/%E9%81%8A%E6%88%B2/3f9e967.html title="全唐詩 《共計900卷》（26——27卷）">全唐詩 《共計900卷》（26——27卷）</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>