<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《參同契》箋註直指下篇和參同契三相類直指 | 极客快訊</title><meta property="og:title" content="《參同契》箋註直指下篇和參同契三相類直指 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e9%81%8a%e6%88%b2/acbdd8c.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/acbdd8c.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/acbdd8c.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/acbdd8c.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/acbdd8c.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/acbdd8c.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/acbdd8c.html><link rel=canonical href=https://geekbank.cf/tw/%e9%81%8a%e6%88%b2/acbdd8c.html><meta property="article:published_time" content="2020-10-29T20:47:11+08:00"><meta property="article:modified_time" content="2020-10-29T20:47:11+08:00"><meta name=Keywords content><meta name=description content="《參同契》箋註直指下篇和參同契三相類直指"><meta name=author content="极客快訊"><meta property="og:url" content="/tw/%E9%81%8A%E6%88%B2/acbdd8c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《參同契》箋註直指下篇和參同契三相類直指</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p>《參同契》箋註直指下篇</p><p>東漢徐景休真人撰</p><p>棲雲山悟元子劉一明解</p><p>推演五行數，較約而不繁。舉水以激火，奄然滅光明。日月相薄蝕，常在朔望間。水盛坎侵陽，火衰離晝昏。陰陽相飲食，交感道自然。名者以定情，字者以性言。金來歸性初，乃得稱還丹。吾不敢虛說，仿效聖人文。古記題龍虎，黃帝美金華。淮南煉秋石，玉陽加黃芽。賢者能持行，不肖毋與俱。古今道由一，對談吐所謀。學者加勉力，留念深思維。至要言甚露，昭昭不我欺。</p><p>金丹之道，陰陽調和之道也。陰陽和則生丹，陰陽背則敗道。推演五行生剋之數，而即知金丹之道，至約而不繁也。比如舉水激火而火滅，水克於火也。日在朔而蝕，陰盛於陽也；月在望而薄，陽盛於陰也。又如月體水盛而陽光虧，日色火衰而白晝昏，凡此皆陰陽偏孤兩不相濟之象。若陰陽相應，隨時交感，道出自然，有何侵傷乎？</p><p>人之真性屬陽，真情屬陰。本來陰陽一氣，性情相合，渾然天理。不識不知，順帝之則。不識不知者，性之體也。順帝之則者，情之用也。性情自然，皆出無心。此兩者，同出而異名，如名之有字。名以定情，情比名也；字以性言，性比字也。名字總稱一物，性情豈有兩件？因交後天，真中有假，陰陽分離，性情相背，彼此不和。如水盛坎侵陽，火衰離盡昏，真情變為假情，真性變為假性矣。金丹之道，推情合性，假中尋真，殺中求生，使陰陽相合，仍還當年渾然天理，不識不知，順帝之則之本來面目，稱之曰還丹。還丹者，還其本來原有之物，而非有增有減，又曰還原返本。吾不敢虛說，仿效聖人文者，是仙翁自敘所注，繫有本之談，而非無稽之語。這個還丹，古來聖賢，方便立名，等等不一。古記稱曰“龍虎丹”，黃帝稱曰“美金畢”，淮南稱曰“秋石”，玉陽稱曰“黃芽”，《參同》稱曰“金砂”，曰“刀圭”。總以形容還丹一物耳。此道也，上士聞之，勤而行之，故曰賢者能持行。下士聞之，大笑去之，故曰不肖毋與俱。何為古今道由一，對談吐所謀？夫金丹大道，乃歷代聖賢口口相傳，心心相授，彼此對談，吐其所謀，乃是真知所見之學問，非妄猜私議可比。雖成道有先後，而修持則準一，即如《參同》之理。魏、徐二翁，同學於陰真人，其所著所往，魏證之於徐，徐證之於魏，皆對談吐謀，豈有虛謬？學者若能勉力思維，忽的得其要領，湧身鑽入理窟，猶如仙翁對談所謀，勤而行之，決定成道，則仙翁昭昭不我欺矣。奈之何世之愚徒，以《參同》目為燒煉凡砂凡汞之事，負卻仙翁當年著書婆心，便為毀謗聖道，真地獄種子，而不知悔悟，尚自稱修真之士，豈不愧死？此節注契文“惟昔聖賢”一段之義。</p><p>胡粉投火中，色壞還為鉛。冰雪得溫湯，解釋成太玄。金以砂為主，稟和於水銀。變化由其真，終始自相因。欲作伏食仙，宜以同類者。植禾當以谷，覆雞用其卵。以類輔自然，物成易陶冶。魚目豈為珠？蓬蒿不成檟。類同者相從，事乖不成寶。燕雀不生鳳，狐兔不乳馬。水流不炎上，火動不潤下。世間多學士，高妙負良材。邂逅不遭遇，耗火亡資財。據按依文說，妄以意為之。端緒無因緣，度量失操持。搗治羌石膽，雲母及礬磁。硫磺燒豫章，泥汞相煉治。鼓下五石銅，以之為輔樞。雜性不同類，安肯同體居。千舉必萬敗，欲黠反成痴。僥倖訖不遇，至人獨知之。稚年至白首，中道生狐疑。背道守迷路，出正入邪蹊。管窺不廣見，難以揆方來。</p><p>上節題明金來歸性，乃稱還丹。若舍性情，以萬般與我非類之物，而欲保命全形，豈有此理？且如胡粉，乃黑鉛燒成，投火仍化為鉛。冰雪乃寒水所結，得溫則解化為水。硃砂乃水銀所變，見火則仍化水銀。黃金加水銀為白色，見火則即還其黃。凡此等類，變化皆由本性之真。所以始而可以此物化彼，終而可以彼物化此，始終相同，易於為功。豈有欲作伏食仙，而不用同類之物，能以濟事乎？</p><p>伏者，伏藏先天之氣，而不妄動之意。即孟子所謂“我善養吾浩然之氣”者是也。食者以虛求實，腹實之義。即孟子所謂“其為氣也，至大至剛，以直養而無害，則塞於天地之間”者是也。養浩氣至於充塞天地，造化不拘，萬物難移，方是伏食。人秉先天一點浩然正氣而成人，必伏食浩然正氣而方成道，非伏食一切不類之物也．比如植禾以谷，覆雞用卵，類輔自然，物即成就，非有相強。魚目不成珠，蓬蒿不成檟，燕雀不生鳳，狐兔不乳馬。水不炎上，火不潤下，情不相同，性不相類，而欲有濟，如何能之？世間多少學士，自負良材，不求真師。間聞金丹之說，疑為爐火燒煉，據按古文，妄議私猜，失其操持，耗費資財，鍛鍊五金八石等物，妄冀服食長生。殊不知此等雜性之物，與我不類，安能在體常居？千舉萬敗，不知悔悟，猶生痴想，自謂僥倖不遇，福分淺薄，至死不悔。噫！此等之輩，忘其本念，中道生疑，出正入邪，而猶自欺欺人，以為有得。以旁門外道之事，著書立論，以盲引盲，管窺蠡測，何可以揆方來乎？此節注契文“河上奼女”一段之義。</p><p>金入於猛火，色不奪精光。自開闢以來，日月不虧明。金不失其重，日月形如常。金本從月生，朔旦日受符。金返歸其母，月晦日相包。隱藏其匡廓，沉淪於洞虛。金復其故性，威光鼎乃熺。</p><p>上節言欲作伏食仙，宜以同類者。同類者為何物？即吾本來所具天良之真性，落於後天，即道心所發真知之情者是也。此情在五行屬於金，丹書皆曰真金。此金歷萬劫而不壞，為聖賢之階梯，仙佛之種子。欲了性命，舍此真金，別無他術矣。試觀世間凡金，其性至剛，其體最堅，入火則愈煉愈明，所謂真金不怕火燒者是也。金色之精光，不因猛火所奪，猶如日月之光輝，不因照臨所虧者相同。自開闢以來，萬物有生有滅，有存有亡，惟日月其形如常。金重經久不滅，是金與日月同光明，同長久也。凡金如是，而真金可知。</p><p>夫真金之真知，為無情之情，真空而含妙有，不著於色象有無之形，為陰中之陽，有象於月光，故曰金本從月生也。金從月生，則金丹之功運，宜效月之盈虧，而進退之。月本純陰，映日而生光，光即金之象。月當朔旦，日來受符，月得日光而孕震，初三一陽現於坤地，是金返歸其母也。土能生金，故坤土為金之母。金返於母，所謂西南得朋。自一陽二陽三陽，十五光輝滿盈，盈而又虧。十六一陰胎內，至三十晦，東北喪朋，日包月體，而為純坤，隱藏匡廓之形，沉淪滅跡，入於洞虛之地矣。比之修道者，虛極靜篤之中，真知靈知合一，忽有一點真靈之光發現。其光名曰神明，又謂黑中白，又謂水中金，又謂先天真一之氣。如月借日光，一陽生於坤地也，由微而著，光輝圓滿，真靈常存。又用十月溫養之功，防危慮險，收斂精神，不露圭角，隱藏沉淪，歸於無何有之鄉。亦如月光晦而無跡，日月相抱如一矣。</p><p>金復其故性者，真知之情與靈知之性，混而相合，情歸於性，性定情忘，不識不知，順帝之則，金還其元矣。威光鼎乃熺者，熺為火色。當情歸於性，性戀其情，情即性，性即請，良知良能，寂然不動，感而遂通，靈知不昧，火返其本矣。金還元，火返本，金火同宮，藥即是火，火即是藥，爐中赫赫長紅，是謂威光鼎乃熺。鼎而曰光，虛靈之鼎；光而曰威，剛健之光。剛健虛靈，有氣無質，萬物難傷，真金復於本性也。此節注契文“太陽流珠”至“凝而至堅”一段之義。</p><p>火記不虛作，演易以明之。偃月法爐鼎，白虎為熬樞。汞日為流珠，青龍與之俱。舉東以合西，魂魄自相拘。上弦兌數八，下玄艮亦八。兩弦合其精，乾坤體乃成。二八應一斤，易道正不傾。</p><p>上節育金火同宮，金復其本性矣。然金復其本性者，是陰符之運用。若功夫不到，不能方圓也。火記不虛作，演《易》以明之者，火實無火，託陰陽相和之氣以為火。然陰陽有盈虛消長之節，此聖人火記之所以作也。其作非懸虛之語，乃準諸《易》卦爻象吉凶悔吝以立言。《易》之坎卦象月，月屬水，月在西南純陰之下，微陽吐露，名曰水中金，其光偃仰，故謂偃月。此陽進陰消之機，故取象偃月為爐鼎，非取坎為爐鼎。偃月之光，從西而生，故取象為金，為白虎，在人為情。金生水，虎能咥人，為妄情；水生金，虎能護人，為真情。真情發現，水不氾濫而歸原。則真精生。故白虎真情，為熬煉真水之樞紐。所謂五行顛倒用，虎向水中生也。《易》之離卦象日，日屬火，象流珠。火生於木，火中具有木氣，取象為青龍，在人為性。木生火，龍能傷人，為氣性；火生木，龍能生人，為真性。真性發現，火不生焰而返本，故日青龍與之俱。五行不順行，龍從火裡出也。龍性屬陽為魂，虎情屬陰為魄，水中生金，火中生木，真情真性相會，魂魄自相拘束，兩而不離矣。魂魄相拘，陰中有陽，如坎，如月上弦之金八兩；陽中有陰，如離，如月下弦之水半斤。剛柔俱歸中正，金水相停，水火相濟，真性真情，兩弦之氣，合而為一，復於乾剛坤柔，易簡良知良能之本體，與天為徒，與地為配，金丹凝結，命基永固。</p><p>此《易》理變化之道，所以為貴而不傾敗也。此節注契文“金華先唱”至“何敢有聲”一段之義。</p><p>世人好小術，不審道淺深。棄正從邪徑，欲速閼不通。猶盲不認杖，聾者聽商宮。投水捕雉兔，登山索魚龍。植麥欲獲黍，運規以求方。竭力勞精神，終年無見功。欲知伏食法，事約而不繁。</p><p>上節言調和陰陽，火候必準諸《易》理，方濟大事。若背《易》理，即不是道。古仙雲：“形以道全，命以術延。”延命之術，能以竊陰陽，奪造化，轉乾坤，運日月，回斗柄，扭氣機，位天地，育萬物，乃古今來理窟中第一大術。惟天生智慧之大人，能以行之。彼一切愚迷小人，不審道之深淺，專好小術，棄正從邪，入於旁門，猶盲不認杖，聾不聽音，捕雉兔於水，索魚龍于山，植麥欲獲黍，運規以求方，是皆枉勞精神，空費功力。彼豈知神仙伏食大法，約而不繁，一時辰內管丹成哉？此節注契文“不得其理”至“與道乖戾”一段之義。</p><p>子午數合三，戊己號稱五。三五既和諧，八石正綱紀。呼吸相含育，佇息為夫婦。黃土金之父，流珠水之子。水以土為鬼，土鎮水不起。朱雀為火精，執平調勝負。水盛火消滅，俱死歸厚土。三性即合會，本性共宗祖。</p><p>上節提出伏食之法，約而不繁。其法為何法？即調和五行，混而為一之法也。子屬坎，坎為水；午屬離，離為火。</p><p>坎納戊，離納己。坎中實，真知也，戊即真知之信；離中虛，靈知也，己即靈知之信。坎一離二，數合為三，戊己士居中央，其數稱五。外則取坎填離，以真一之水，而濟靈明之火；內則流戊就己，以剛健之信，而合柔順之意。是為三五和諧。三五既和諧，則先天性情精神，而統後天精神魂魄，則八卦陰陽定位，而造化綱紀正矣。八石者，八卦之象也。陽為綱，陰為紀。坎離者，八卦之用。坎離和諧，其餘六卦，陰陽俱皆相隨而和諧，各得其正矣。綱紀既立，一動而為呼，呼則生陽；一靜而為吸，吸則生陰。一陰一陽，動靜相關，呼吸相通，彼此含育，情性和合，佇息而為夫婦。先天之氣，自虛無中來，凝而為一黍之珠矣。以上注契文“丹砂木精”至“都歸戊已”一段之義。</p><p>水火土三者，俱是道中之要物。三者合，則生丹生聖，而復先天。三者離，則生人生物，而落後天。蓋土能生金，水能生木。土生金，故黃，土為金之父。水生木，故流珠為水之子。土何以能生金？用離己虛靈之真意，去克坎地混離之濁水，以求真知之金情，故土鎮水不起也。水何以能生木？用坎中精一之真水，去克離宮烈焰之燥火，以全靈知之木性。故水盛火消滅也。所可異者，水以滅火，何可土鎮？火調勝負，何可水滅？特以水有混雜之水，有精一之水。火有烈焰之火，有溫和之火。土鎮之水，乃混雜之水；水滅之火，乃烈焰之火。混雜之水涸，精一之水生；烈焰之火息，溫和之火現。俱死歸厚土者，土鎮水，水乾而泥成土；水滅火，火滅而灰化土。相生相剋，克中有生。真知靈知相合，真情真性同氣，剛柔俱歸中正，如烏兔會於黃道。藥即是火，火即是藥，水火土三姓一家，結為一粒黍米金丹，而共宗祖矣。</p><p>陰陽相合，始謂共宗祖。若不到陰陽相合處，猶有偏孤，未是渾然一氣景象，不得謂共宗祖。正契文“含元虛危，播精於子”之奧義。虛危，乃陰陽交會之處，亦日月合符行中之處，故有元精在焉。元精者，金丹之別名，亦即宗祖之謂。以上注契文“剛柔迭興”至“播精於子”一段之義。</p><p>巨勝尚延年，還丹可入口。金性不敗朽，故為萬物寶。術士伏食之，壽命得長久。土遊於四季，守界定規矩。金砂入五內，霧散若風雨。熏烝達四肢，顏色悅澤好。發白皆變黑，齒落生舊所。老翁復壯丁，耆嫗成奼女。改形免世厄，號之曰真人。</p><p>金丹之道，一得永得，至靈至神，立竿見影，知之者直登彼岸。奈何世人多不信心，以為世間必無此事。試思巨勝，乃後天有形滓質之物，人久服之，亦能延年。而況金丹為先天至寶，修成入腹，豈有不能長生者乎？凡金其性堅剛，尚能經久不敗，為萬物之寶，真金其氣純陽，豈有伏食而不能成仙者乎？土出於四季，而四時八節，各循規矩，自然流行不息。人服金砂而四肢百體，變形易色，自能脫災免厄。若有志士，得師口訣，自有為而入無為，了性了命，形神俱妙，與道合真，號曰真人，壽與天齊。至於四肢堅固，顏色悅澤，發白轉黑，齒落重生，猶其餘事耳。此節注契文“如審遭逢”一段之義。</p><p>仙翁箋註三篇，體貼伯陽之意，發《參同》所未發。其中藥物火候，無一不在。但恐人無肯心，無大福分，自不能見真。序雲：“惟曉大象，必得長生。”仙翁豈欺我哉？</p><p>三相類原序</p><p>參同契者，敷陳梗概，不能純一，氾濫而說，纖微未備，闕略彷彿。今更撰錄，補塞遺脫。潤色幽深，鉤援相逮，旨意等齊，所趨不悖，故復作此，命三相類。大易性情，各如其度。黃老用究，較而可御。爐火之事，真有所據。三道由一，俱出徑路。枝莖花葉，果實垂布，正在根株，不失其素。誠心所言，審而不誤。</p><p>參同契直指三相類上篇</p><p>東漢叔通淳于真人撰</p><p>棲雲山悟元子劉一明解</p><p>三相者，一相大《易》性情，一相黃老之術，一相爐火之事。三道由一，故名三相類。類者，亦契合之義。</p><p>上篇</p><p>法象莫大乎天地兮，玄溝數萬裡。河鼓臨星紀兮，人民皆驚駭。昝影妄前卻兮，九年被凶咎。皇上覽視之兮，王者退自改。關鍵有低昂兮，害氣遂奔走。江河之枯竭兮，水流注於海。</p><p>金丹之道，最幽最深，至神至妙，暗合乾坤，默通造化，能以有形入無形，以無象生有象。故古來仙真，上觀天符，下察地理，竊陰陽，奪造化，保命全形，完成大道也。仙翁首以天地示法象者，蓋以大道無形，而天地有象，即有以形無，即實以示虛。而虛無之道，昭昭乎見於象矣。象者，比象，言此物象彼物也。法者，效法。法象者，效法此象也。天地之象，至大至顯，易見易知。試觀天地懸隔，不知幾萬餘里，地下之吉凶未起，而天上之變象已垂。上天之氣運稍錯，而地下之悔吝即至。何以故？此感彼應，形相隔而氣相通也。</p><p>玄溝者，天下地上中空之處。以其闊大無邊，玄渺難測，故為玄溝。河鼓星紀，皆星名。河鼓臨於星紀之位，是不循度數；日之昝影，妄有前卻，是失其正道。二者皆反其常。反常，則水旱災生，兵疫禍患之凶咎，未有不至者。故皇王見其象，而退居悔過，以挽天心。比之人生之初，性情純一，陰陽和合，及至二八，養為純陽之體，是謂上德之人。當此之時，苟非天縱之聖賢，而能保此一點真陽之氣者，有幾人哉！一切世人，俱順行造化，陽極生陰，陰一生而先天變為後天。陽漸消，陰漸長，恣情縱欲，棄真從假，所謂五行順行，法界火坑也。亦如星移本位，日昝妄行，凶咎立至者同也。若是至人，遠取諸物，近取諸身，行金丹有為之道，返本還元。所謂五行顛倒，大地七寶，如皇王佔象御治，鼎新革故，變凶為吉，拔亂反治者同也。</p><p>關為門外之鐵關，鍵為門內之木鍵。有關鍵，而盜賊害氣自遠。道有關鍵，而陰魔邪怪自滅。何則關以防內，鍵以防外？防外者，防其外來之客氣；防內者，防其內生之私慾。內外嚴密，則內念不出，外邪不入。陰漸退，陽漸長，四象可和，五行可攢。如江河眾水，朝宗於海，而不分派橫流。至聖雲：“一日克己復禮，天下歸仁焉。”正關鍵之妙旨，退改之效徵也。</p><p>天地之雌雄兮，徘徊子與午。寅申陰陽祖兮，出入復更始。循鬥而搖光兮，執衡定元紀。</p><p>搖光（一本搖招，搖非鬥中之星，不能定元紀，應是搖光，今作搖光解）</p><p>上言法象取乎天地，則是金丹之道、天地之道也。天地之道，一陰一陽之道。天為雄為陽，地為雌為陰。陽生於子，極於巳；陰生於午，極於亥。一日一夜，子午運轉，是謂天地之雌雄徘徊於子午也。夏至日出於寅，入於戌，冬至日出於辰，入於申。夏至後日漸南，冬至後日漸北，終而復始，是謂寅申陰陽祖，出入復更始也。搖光，乃北斗之標星，又名天罡星，又名破軍星。天罡所坐者凶，所指者吉。月建於子，則坐午指子，水旺而火衰；月建於午，則坐子指午，火旺而水衰。十二月皆如是坐指，一歲一週天。北斗第六星為衡星，罡星在前，衡星在後，運四時而行造化，故日循鬥而搖光兮，執衡定元紀。</p><p>學者若能知的吾身陰陽發生之時，出入之度，扭轉罡星，斡回斗柄，則天關在手，地軸由心，因時採藥，勤功烹煉，復我先天原本，亦不難也。但此罡星，人不易知，亦不易見，若非真師指示，誰敢饒舌？所謂“日月常加戌，時時見破軍。破軍前一位，誓願不傳人”。罡星一名破軍，破軍前一位，即所指之方。所指之方，有先天真一之氣，乃生物之祖氣。古來仙真，皆採此一氣，而了命了性。所謂得其一萬事畢者，即此一氣也。丹經子書，不肯直指罡星為何物，一氣在何處者，恐為匪人所得，有遭天遣耳。悟元子斗膽，今為祖師傳真寫神，稍露天機。若有志士見之，心知默會，此乃鬼神所示，非悟元之罪也。</p><p>夫吾之真正罡星，不是別物，即道心之真知也。真知具有先天至陽之氣。此氣統陰陽，含五行，為性命之根，道德之源，藏而為真性，發而為真情，性也情也，皆是至真之物。其分性情者，以動靜論之耳。此氣本來原是我家之物，因落後天，假陷其真。真知有昧，聰明外用，妄念內生，狐朋狗黨，真知變為假知，生氣化為殺氣。先天之氣，不屬於我。如我家之物，走失他家，罡星坐於我，而指於他矣。今欲返還先天，須要在他家盜來。盜之之法，殺機中求生機，妄情中求真情。真情吐而真知現，真知現而迴光返照。罡星指內而不指外，生氣收內而不散外，可以和四象，可以攢五行，可以了性命，可以完大道。但恐人無志氣，費不得心思窮理，下不得功夫尋真，不得親見罡星耳。噫！可與知者道，難與不知者言也。</p><p>升熬於甑山兮，炎火張設下。白虎導唱前兮，蒼液和於後。朱雀翱翔戲兮，飛揚色五彩。遭遇羅網施兮，壓之不得舉。嗷嗷聲甚悲兮，嬰兒之慕母。顛倒就湯鑊兮，摧折傷毛羽。</p><p>既知造化權衡，須合四象五行。甑為藏水之器。甑山者，鼎也。炎火者，爐也。升熬於甑山者，水在上也。炎火張設下者，火在下也。水在上，火在下，以真一之精，養虛靈之神，水火相濟也。白虎在西為金，為真情；青龍在東為木，為真性。蒼液，即木性之精，金情剛，木性柔，金本克木，木本畏金。白虎導唱前者，金情戀木慈仁，推情而合性也。蒼液和於後者，木性愛金順義，以性而求情也。驅虎就龍，以龍就虎，性情相投，金木相併。朱雀者，火之象。四象之中，惟火最靈，其性好飛，稍有觸犯，翱翔騰空，炫耀五彩，水火金木，皆受其傷。修丹者，須先將此一物，降伏馴順，方能濟事。遭遇羅網，施壓之不得舉者，盡煉己之功，懲忿室欲，不使火之妄動也。嗷嗷聲甚悲，嬰兒之慕母者，火不妄動，燥性消化，火歸於源，神依於性矣。顛倒就湯鑊，摧折傷毛羽者，煉己煉到無己時，邪火下降，真水上升，水火燻蒸，氣質俱化，四象和合，從此可以煉大藥矣。</p><p>漏刻未過半兮，魚鱗狎鬣起。五色象炫耀兮，變化無常主。潏潏鼎沸馳兮，暴湧不休止。接連重疊累兮，犬牙相錯距。形似仲冬冰兮，瓓玕吐鍾乳。崔嵬而雜廁兮，交積相支柱。陰陽得其配兮，淡泊而相守。青龍處房六兮，春華震東卯。白虎在昴七兮，秋芒兌西酉；朱雀在張二兮，正陽離南午。三者具來朝兮，家屬為親侶。</p><p>上節言攢簇藥物之功，此節明結丹火候之用。當四象和合，五行攢簇，是已藥物入於乾鼎，急用坤爐中一點真火煅煉之。片刻之間，五行混化，先天之氣，自虛無中生出。故曰漏刻未過半兮，魚鱗狎鬣起。魚為水中之陽物，喻先天陽氣發現。鱗狎鬣起，先天陽氣，得真火燻蒸，騰躍變化之象。五色炫耀者，五行一氣也。變化無常者，潛躍不定也。潏潏鼎沸馳，暴湧不休止者，藥氣方化而弱嫩也。接連重疊累，犬牙相錯距者，藥氣由嫩而漸凝也。形似仲冬冰，瓓玕吐鍾乳者，由散而聚，凝結堅固也。崔嵬而雜廁，交積相支柱者，由雜而純，藥氣返陽也。陰陽得其類，淡泊而相守者，陰陽相當，渾然一氣。藥即是火，火即是藥，自有天然真火，爐中赫赫長紅，無容調和之力，須當淡泊相守，防危慮險，沐浴溫養，以行無為之功矣。青龍處房六，春華震東卯者，青龍，木之象；房者，水之星；六者，水之數。木居水地，木得水而有養，春旺行陽氣也。白虎在昴七，秋芒兌西酉者，白虎，金之象，昴者，火之星；七者，火之數。金居火位，金得火而生明，秋旺運陰氣也。朱雀在張二，正陽離南午者，朱雀，火之象；張者，火之星；二者，火之生數。火居正南午，在金木之間，陽極陰生之處。象夏至交接陰陽，鍊度刑德者也。金木火三者來朝，丹鼎結為親侶。水生木，木生火，火生金，金生水。雖三者，而具四象之氣。四象具於鼎中，自烹自煎，聖胎無質生質，無形生形，自然變化矣。此內藥天然真火之法象，與前之白虎、蒼液、朱雀不同。前言其外，此言其內。外者後天中返先天，出於人力；內者已返回之先天，出於天然。此內外火候之別，學者須於此處著眼。</p><p>本之但二物兮，末而為三五。三五並與一兮，都集歸一所。治之如上科兮，日數亦取甫。先白而後黃兮，赤黑達表裡。名曰第一鼎兮，食如大黍米。自然之所為兮，非有邪偽道。山澤氣相蒸兮，興雲而為雨；泥竭遂成塵兮，火滅化為土；如櫱染為黃兮，似藍成綠組。皮革煮成膠兮，麴櫱化為酒。同類易施功兮，非種難為巧。惟斯之妙術兮，審諦不誑語。傳於億後世兮，昭然自可考。煥若星經漢兮，炳如水宗海。思之務令熟兮，反覆視上下。千周燦彬彬兮，萬遍將可睹。神明或告人兮，心靈乍自吾。探端索其緒兮，必得其門戶。天道無適莫兮，常傳於賢者。</p><p>並與一（一本為一；一本危一）；或告人（一本忽告人）</p><p>此節總結全篇大意。夫金丹之道，乃陰陽五行之道。始而和合陰陽以成還丹，末而三五歸一，以成聖胎。故曰本之但二物兮，末而為三五。三五和諧，渾然一氣，大道成矣。然修丹之道，採藥有時，烹煉有法，火候有數，功夫不到，未許完成。故先黑中取白以為丹母，次則以白造黃，以結聖胎。赤者為火，黑者為水。表裡者，內外二藥也。金丹之道，藥雖有內外之別，而水火烹煉之功，不到十月胎完之後，不得休歇，始而練己，既而煉藥，終而溫養，始終內外，全賴水火收功。故日赤黑達表裡，所謂功夫不到不方圓也。名曰第一鼎者，只此一乘法，餘二皆非真也。食如大黍米者，丹成九轉，號曰黍米之珠，人得食之。壽與天齊，長生不老。此珠從虛空中結就，離種種法，乃陰陽自然交感之氣而成，非爐火採戰等等邪偽之術，強扭強捏，無益有損者同也。且如山澤通氣而為雨，泥水竭幹而成塵，火滅為土，櫱染為黃，以藍成綠，以皮煮膠，以曲為酒，皆自為之為。此何以故？蓋其類相同，易於施功。若兩不相涉，欲以耕石種稻、緣木求魚，雖巧何用？太抵人生非凡父凡母之精血，而幻身不成，非靈父聖母之陰陽，而法身難就。法身幻身，皆賴陰陽而成就，是不過順逆不同，聖凡有別耳。一切常人，只知順行陰陽，至於逆用之道，萬中無一知者。《參同》之道，神矣，妙矣！其神妙者，在乎用陰陽之術以立言。其理切，其道大，乃腳踏實地之功夫，非懸虛不實之邪說，真萬世修道之階梯，性命之津樑。其說詳明，煥若星之經漢；其理撮要，炳如水之朝宗。學者若能熟思諦審，探端素緒，久則神明默告，心靈乍悟，必得其門戶，而鑽入理窟矣。天道無私，常傳賢者，蓋道為天地所貴，非大忠大孝者不傳，非大德大行者不授。果是賢者，有何不傳不授哉？噫！君子得之固窮，小人得之輕命。</p><p>參同契直指三相類下篇</p><p>東漢叔通淳于真人撰</p><p>棲雲山悟元子劉一明解</p><p>下篇（一名鼎器歌）</p><p>圓三五，寸一分，口四八，兩寸脣。</p><p>此名鼎器歌。雖名鼎器，而藥物火候，無不在內。圓者，不偏不倚，活活潑潑，允執厥中之謂。三，為木之生數；五，為土之生數；一，為水之生數。一三五皆陽數，故謂圓。口象方，方者，變化裁製，隨時運用之謂。四，為金之生數；八，為木之成數；兩，為火之生數。二四八皆陰數，故謂口。口為呼吸出入之道，一呼為陽為伸，主生，象八木。一吸為陰為屈，主收，象四金。脣者，上下兩片，主動。脣動而氣噓，象二生火。一三五陽數，屬於天。天象圓，為乾鼎。二四八陰數，屬於地。地形方，為坤爐。圓主闔，方主闢，以圓為體，以方為用，以金木水火土攢簇一氣為準則，此鼎器之所以成也。</p><p>長尺二，厚薄均。</p><p>尺二者，十二寸也。在一歲為十二月，在一月為十二侯，在一日為十二時。厚者，多也；薄者，寡也；均者，相停也。以年月日時六陰六陽進退之節，為陽火陰符調停之度數也。</p><p>腹齊三，坐垂溫。</p><p>腹者，鼎腹，貯藥之器。三者，精氣神三品大藥。腹齊三者，鼎內精氣神三藥齊備，即《易》所謂鼎有實也。坐者，不動不搖之謂；垂者，沉潛充滿之謂；溫者，沖和之謂。坐垂溫者，精氣神凝聚一處，常沉潛沖和，而一意不散，《道德經》所謂道衝而用之也。</p><p>陰在上，陽下奔。</p><p>陰者，水也，象坤器中有水。陽者，火也，象乾鼎中有火。水在上，火在下，水火烹煎；火不燥，水不寒，水火相濟，精養神而神固精也。</p><p>首尾武，中間文。始七十，終三旬。二百六，善調勻。</p><p>修丹之功，首用武火以煉己，尾用武火以溫養。蓋煉已不熟，還丹不結，溫養不足，聖胎不成。至於中間凝結聖胎，只用片刻文火之功，立得造化到手，故曰首尾武，中間文。然首尾武火，亦有分別。丹道以煉己為始，以溫養為終。人心放蕩已久，積習已深，為修行之大害，最難降伏。若煉己不到萬有皆空之時，未許還丹。此武火之功居多。及其結丹以後，防危慮險，沐浴溫養，少有懈怠，聖胎成而覆敗，故亦用武火之功。雖用武火，十月胎完，即便休歇，較煉己之功少。比如一百日，用七十日武火煉己，三十日武火溫養，其餘二百六十日，亦如此調勻火候，不使毫髮有差耳。此仙翁以日行三百六十日一週之期，比丹道始終火候之功用。非以三百六十日，定火候之日數，學者細辨。</p><p>陰火白，黃芽鉛。兩七聚，輔翼人。</p><p>陰火者，汞性之火；陽火者，鉛情之火。兩者，火之生數，屬陰；七者，火之成數，屬陽。當外藥和合丹頭之際，用本性中一點虛靈之火，鍛鍊鉛情，黑中生白，虛實生光，故曰陰火白。當內藥和合丹頭之際，用真情中一點天然真火，烹煎先天真一之氣，無質生質，漸能變白為黃，故曰黃芽鉛。白者，猶有陰質，黃者，陰盡而陽純矣。《龍虎經》曰：“潔白見寶，可造黃輿”者，即此白黃之義。內外二火，一生一成，始而陰火生藥，既而陽火成藥。陰陽二火相聚，由生而熟，真人氣足神全，待時飛昇，故曰輔翼人。輔翼者，扶助而行也；人者，即聖胎之真人，言用陰陽二火，成全聖胎也。</p><p>贍理腦，定升玄。子處中，得安存。來去遊，不出門。漸成大，性情純。卻歸一，還本原。善愛敬，如君臣。至一週，甚辛勤。密防護，莫迷昏。路途遠，復幽玄。若達此，會乾坤。刀圭沾，淨魄魂。得長生，居仙村。</p><p>修真之道，窮理盡性，以至於命之道。若不修命，焉能養性？夫命者，色身上事。性者，法身上事。命之不了，色身難離。性之不了，法身難脫。仙經雲：“只修命，不修性，此是修行第一病。只修祖性不修丹，萬劫陰靈難入聖。性命雙修，方為了當。”上言兩七聚，輔翼人。已是聖胎凝結，命基堅固，從此可以修性以脫法身矣。此一段言修性之事。修性者，即面壁出神之功。面壁之說，非是靜坐，面對石壁土壁，乃是對景忘情，有無不立，萬物皆空。如面於壁而一無所見之義。旁門以靜坐面壁，謂之面壁，豈知面壁之理乎？試申修性面壁之理。贍理腦者，贍養也，理即性也。腦在一身之最上處，頭之後，系耳目視聽不及之處。此言養性。必至於聲色俱化，空無所空，至靜之境，方為極功。蓋修道不到極靜之境，不但陽神不得出，即陰神也不得出。果養性至於極靜，則性命皆了，形神俱妙，時至脫化，定升玄都。即佛祖所云。“吾為汝保任此事。”決定成就之意。然未到脫化之時，不可急迫，須當溫養。故曰子處中，得安存。子，即聖胎法身。當兩七聚，輔翼人，已是聖胎完全，如子在胞中，穩穩當當安存，而待時矣。若時候已到，任其自然來去。然雖法身能以來去出入，不可使出軀殼而遠遊。漸次老成，性情純一，原本堅固，方可遠行。不迷不惛，頃刻千里，聚則成形，散則成氣矣。愛敬如君臣，謹護持也。辛勤至一週，恐惛迷也。道至身外有身，已到不生不滅之地。然道之路途幽遠，玄而又玄，無有窮盡。若再重安爐，復立鼎，子又生孫，孫又生枝，千百億化，不可量矣。學者若能達此，以上公案，乾坤不難會，刀圭可以服，魂魄當時淨，得長生而居仙村，直有可必也。</p><p>樂道者，尋其根。審五行，定銖分。諦思之，不須論。深藏守，莫傳文。御白鶴，駕龍麟，遊太虛，謁仙君，錄天圖，號真人。</p><p>世間多少盲修瞎煉之輩，或寂滅守空，或閨丹邪行，或爐火服食，或搬精運氣，是皆不知性命之根本。故修道者如牛毛，成道者如麟角。仙翁慈悲，提出尋根二字，大是醒人。根者，先天虛無之一氣；一者，生天生地生萬物，為道之根。學道者，能知其一則萬事畢；修道者，能得其一則金丹結。欲尋其根，急當求師一訣，並審其五行之生克，攢簇之妙用，藥物之銖兩，火候之分數。既得其訣，諦思其妙，得意忘言，大智若愚，大巧若拙。勤而行之，三千功滿，八百行完，跨鶴乘麟，白日飛昇，號為真人，其樂為何如乎？</p><p>仙翁補塞遺脫，《三相類》上下二篇。上篇言還丹大丹、內外二藥調和之層次；下篇論鼎器運火，自始至終之層次。二篇其言最簡，其理最明。其法至詳，其事至整。總《參同》大意，別立其言，自成一書，皆《參同》所未道及者，故謂補塞遺脫。言補其《參同》之所遺，塞其《參同》之所脫者也。自有《三相類》，而《參同》始能無遺無脫。仙翁雖未注《老同》，而實全《參同》。承先啟後之功，豈淺鮮哉！</p></div></div><div class="post-meta meta-tags"><ul class=clearfix><li><a>參同</a></li><li><a>直指</a></li><li><a>下篇</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/26cfed85.html alt=不懂物理也能輕鬆看懂電路圖下篇 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/62cafbb1c1c0431da25fbefa3a383563 style=border-radius:25px></a>
<a href=../../tw/%E7%A7%91%E6%8A%80/26cfed85.html title=不懂物理也能輕鬆看懂電路圖下篇>不懂物理也能輕鬆看懂電路圖下篇</a></li><hr><li><a href=../../tw/%E7%A7%91%E5%AD%B8/ee1af86c.html alt=南懷瑾：解讀《參同契》萬古丹經王 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/66c5000567972bb2cfed style=border-radius:25px></a>
<a href=../../tw/%E7%A7%91%E5%AD%B8/ee1af86c.html title=南懷瑾：解讀《參同契》萬古丹經王>南懷瑾：解讀《參同契》萬古丹經王</a></li><hr><li><a href=../../tw/%E7%A7%91%E6%8A%80/5d2dd22.html alt=各行業最新彩板選用方案大全——下篇 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/bfd056c7532e4181b61ffbb99c7b1779 style=border-radius:25px></a>
<a href=../../tw/%E7%A7%91%E6%8A%80/5d2dd22.html title=各行業最新彩板選用方案大全——下篇>各行業最新彩板選用方案大全——下篇</a></li><hr><li><a href=../../tw/%E7%A7%91%E6%8A%80/f5b4f54.html alt=超讚的空調製冷原理與各部件圖解！（下篇） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/8dc791efce1844c2a961b47c712beb0c style=border-radius:25px></a>
<a href=../../tw/%E7%A7%91%E6%8A%80/f5b4f54.html title=超讚的空調製冷原理與各部件圖解！（下篇）>超讚的空調製冷原理與各部件圖解！（下篇）</a></li><hr><li><a href=../../tw/%E9%81%8A%E6%88%B2/7c1e0e8.html alt=內練｜《參同直指》以乾坤為鼎器，以陰陽為堤防，以水火為化機 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/5e840002732c094b5951 style=border-radius:25px></a>
<a href=../../tw/%E9%81%8A%E6%88%B2/7c1e0e8.html title=內練｜《參同直指》以乾坤為鼎器，以陰陽為堤防，以水火為化機>內練｜《參同直指》以乾坤為鼎器，以陰陽為堤防，以水火為化機</a></li><hr><li><a href=../../tw/%E9%81%8A%E6%88%B2/0eb5e50.html alt=中國千古對聯大全，大智慧！（下篇） class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/0f50464a4b9b41d088ce1879f7742bed style=border-radius:25px></a>
<a href=../../tw/%E9%81%8A%E6%88%B2/0eb5e50.html title=中國千古對聯大全，大智慧！（下篇）>中國千古對聯大全，大智慧！（下篇）</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>