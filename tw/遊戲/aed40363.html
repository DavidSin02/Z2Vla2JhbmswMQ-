<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《勸學篇》張之洞（十） | 极客快訊</title><meta property="og:title" content="《勸學篇》張之洞（十） - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e9%81%8a%e6%88%b2/aed40363.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/aed40363.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/aed40363.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/aed40363.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/aed40363.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/aed40363.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/aed40363.html><link rel=canonical href=https://geekbank.cf/tw/%e9%81%8a%e6%88%b2/aed40363.html><meta property="article:published_time" content="2020-10-29T21:14:33+08:00"><meta property="article:modified_time" content="2020-10-29T21:14:33+08:00"><meta name=Keywords content><meta name=description content="《勸學篇》張之洞（十）"><meta name=author content="极客快訊"><meta property="og:url" content="/tw/%E9%81%8A%E6%88%B2/aed40363.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《勸學篇》張之洞（十）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><h1 class=pgc-h-arrow-right>變法第七</h1><ul><li><strong>變法者，朝廷之事也，何為而與士民言？曰：不然，法之變與不變，操於國家之權，而實成於士民之心志議論。試觀曾文正為侍郎時，嘗上疏言翰林考小楷，詩賦之弊矣文集卷一，及成功作相以後，若力持此議，當可成就近今三十年館閣之人材，然而無聞焉，何也？大亂既平，恐為時賢所詬病也。李文忠嘗開同文館，刊公法格致各書矣，以次推行，宜可得無數使絕國，識時務之才，然而曲謹自好者相戒不入同文館，不考總署章京，京朝官講新學者闃然無聞，何也？劫於迂陋群儒之謬說也。夫以勳臣元老，名德重權，尚不免為習非勝是之談所撓，而不睹其效，是亦可痛，可惜者矣。又如左文襄在閩創設船政，在甘創設機器織呢羽局，沈文肅成船政，設學堂，與北洋合議設招商局，丁文誠在山東，四川皆設製造洋槍槍彈局，此皆當世所謂廉正守道之名臣也，然所經營者皆是此等事，其時皆在同治中年、光緒初年國家閒暇之時，惜時論多加吹求，繼者又復無識，或廢閣，或減削，無能恢張之者，其效遂以不廣。夫不可變者倫紀也，非法制也；聖道也，非器械也；心術也，非工藝也。請徵之經，窮則變，變通盡利，變通趣時，損益之道與時偕行，《易》義也。器非求舊惟新，《尚書》義也。學在四夷，《春秋》傳義也。五帝不沿樂，三王不襲禮，禮時為大，《禮》義也。溫故知新，劉楚楨《論語正義》引《漢書》成帝紀：詔曰：「儒林之官宜皆明於古今，溫故知新，通達國體。」《百官表》：「以通古今，備溫故知新之義。」孔衝遠《禮記敘》：「博物通人知今溫古，考前代之憲章，參當時之得失。」是漢、唐舊說皆以溫故知新為知古知今，三人必有我師，擇善而從，《論語》義也。時措之宜，《中庸》義也。不恥不若人，何若人有，《孟子》義也。請徵之史，封建變郡縣，辟舉變科目，府兵變召募，車戰變步騎，租庸調變兩稅，歸餘變活閏，篆籀變隸楷，竹帛變雕版，籩豆變陶器，粟布變銀錢，何一是三代之舊乎？歷代變法最箸者四事：趙武靈王變法習騎射，趙邊以安；北魏孝文帝變法尚文明，魏國以治。此變而得者也。若武靈之不終以嬖倖，魏之不永以子孫不肖，與變法無涉商鞅變法，廢孝弟仁義，秦先強而後促；王安石變法，專務剝民，宋因以致亂。此變而失者也。商、王之失在殘酷剝民，非不可變也，法非其法也。西法以省刑、養民兩事為先務請徵之本朝：關外用騎射，討三藩用南懷仁大炮，乾隆中葉科場表判改五策，歲貢以外增優貢、拔貢，嘉慶以後綠營之外創募勇，咸豐軍興以後關稅之外抽釐金，同治以後長江設水師，新疆、吉林改郡縣，變者多矣。即如輪船、電線創設之始，訾議繁興，此時若欲廢之，有不攘臂而爭者乎？今之排斥變法者大率三等：一為泥古之迂儒，泥古之弊易知也。一為苟安之俗吏，蓋以變法必勞思，必集費，必擇人，必任事，其餘昏惰偷安，徇情取巧之私計，皆有不便，故藉書生泥古之談以文其猾吏苟安之智，此其隱情也。至問以中法之學術治理，則皆廢弛欺飾而一無所為，所謂守舊，豈足信哉？又一為苛求之談士，夫近年仿行西法而無效者亦誠有之，然其故有四：一、人顧其私，故止為身謀而無進境，製造各局，出洋各員是也。此人之病，非法之病也。一、愛惜經費，故左支右絀而不能精，船政是也。此時之病，非法之病也。一、朝無定論，故旋作旋輟而無成效，學生出洋、京員遊歷是也。此浮言之病，非法之病也。一、有器無人，未學工師而購機，未學艦將而購艦，海軍、各製造局是也。此先後失序之病，非法之病也，乃局外遊談，不推原於國是之不定、用人之不精、責任之不專、經費之不充、講求之不力，而吹求責效，較之見彈求鴞炙、見卵求時夜，殆有甚焉。學堂甫造而責其成材，鑛山未開而責其獲利，事無定衡，人無定志，事急則無事不舉，事緩則無事不廢，一埋一搰，豈有成功哉？雖然，吾嘗以儒者之論折衷之矣，呂伯恭曰：「鹵莽滅裂之學或作或輟，不能變不美之質。」此變法而無誠之藥也。曾子固曰：「孔，孟二子亦將因所遇之時，所遭之變而為當世之法，使不失乎先王之意而已，法者，所以適變也，不必盡同；道者，所以立本也，不可不一。」此變法而悖道之藥也。由呂之說則變而有功，由曾之說則變而無弊。夫所謂道本者三綱四維是也，若並此棄之，法未行而大亂作矣，若守此不失，雖孔、孟復生，豈有議變法之非者哉？</strong></li></ul><h1 class=pgc-h-arrow-right>變科舉第八</h1><ul><li><strong>朱子嘗稱述當時論者之言曰：朝廷若要恢復，須罷三十年科舉。以為極好。痛哉斯言也！中國仕宦出於科舉，雖有他途，其得美官者、膺重權者，必於科舉乎取之，自明至今行之已五百餘年，文勝而實衰，法久而弊起，主司取便以藏拙，舉子因陋以僥倖，遂有三場實止一場之弊。錢曉徵語所解者高頭講章之理，所讀者坊選程墨之文，於本經之義，先儒之說，概乎未有所知。近今數十年，文體日益佻薄，非惟不通古今，不切經濟，並所謂時文之法度、文筆而俱亡之。今時局日新，而應科舉者拘瞀益甚，傲然曰：吾所習者孔、孟之精理，堯、舜之治法也。遇講時務經濟者，尤鄙夷排擊之以自護其短，故人才益乏，無能為國家扶危禦侮者。於是詔設學堂以造明習時務之人才，又開特科以蒐羅之，夫學堂雖立，無進身之階，人不樂為也，其來者必白屋鈍士，資稟凡下，不能為時文者也。其世族俊才皆仍志於科舉而已，即有特科之設，然廿年一舉，為時過遠，豈能坐待？則仍為八比，詩賦、小楷而已，救時之才何由可得？且夫齊衣敗紫，晉曳苴履，趙文王好劍而士死於相擊，越勾踐好勇而士死於焚舟，從上所好也。兩漢經學，實祿利之途驅之，使鄉會試仍取決於時文，京朝官仍潔長於小楷，名位取捨惟在於斯，則雖日討國人而申儆之，告以禍至無日，戒以識時務，求通才、救危局，而朝野之汶暗如故，空疏亦如故矣。故救時必自變法始，變法必自變科舉始。或曰：若變科舉、廢時文，則人不讀五經四書可乎？於是有獻學校貢舉私議者曰：變科舉者，非廢四書文也，不專重時文，不講詩賦、小楷之謂也。竊謂今日科舉之制，宜存其大體而斟酌修改之。昔歐陽文忠知諫院時，惡當時舉人鄙惡剽盜，全不曉事之弊，嘗疏請改為三場分試，隨場而去之法，每場皆有去留，頭場策合格者試二場，二場論合格者試三場。其大要曰：鄙惡乖誕，以漸先去，少而易考，不至勞昏。全不曉事之人無由而進。其說頗切於今日之情事。歐公之慾以策論救詩賦，猶今之慾以中西經濟救時文也。今宜略師其意，擬將今日三場先後之序互易之，而又層遞取之，大率如府縣考覆試之法。第一場試以中國史事、本朝政治論五道，此為中學經濟。假如一省中額八十名者，頭場取八百名；額四十名者，頭場取四百名，大率十倍中額。即先發榜一次，不取者罷歸，取者始準試第二場。二場試以時務策五道，專問五洲各國之政、專門之藝，政如各國地理官制、學校、財賦、兵制、商務等類，藝如格致、製造、聲光化電等類，此為西學經濟。其雖解西法而支離狂怪，顯悖聖教者斥不取，中額八十名者，二場取二百四十名，額四十名者，取一百二十名，大率三倍中額。再發榜一次，不取者罷歸，取者始準試第三場。三場試四書文兩篇，五經文一篇，四書題禁纖巧者，合校三場均優者始中式發榜如額，如是則取入二場者，必其博涉古今、明習內政者也。然恐其明於治內而暗於治外，於是更以西政，西藝考之，其取入三場者，必其通達時務研求新學者也。然又恐其學雖博、才雖通，而理解未純、趣向未正，於是更以四書文五經文考之，其三場可觀而中式者，必其宗法聖賢、見理純正者也。大抵首場先取博學，二場於博學中求通才，三場於通才中求純正，先博後約，先粗後精，既無迂暗庸陋之才，亦無遍駁狂妄之弊，三場各有取義，較之偏重首場所得多矣。且分場發榜，下第者先歸，二三場卷數愈少，校閱亦易，寒士無久羈之苦，謄錄無卷多謬誤之弊，主司無竭蹶草率之虞，一舉三善，人才必多，而著重尤在末場，猶之府縣試皆憑末覆以定去取，不愈見四書五經之尊哉？惟科舉必以生員為基，其學政歲科兩考生童均可以例推之，歲科考例先試經古一場，即專以史論、時務策兩門發題。生員歲考正場，原系一四書文、一經文，生員科考正場，原系一四書文、一策，亦照歲考例改為經文，以免荒經之弊。童試一切照生員，惟將正場第二篇四書文改為經文而已。蓋生童考試舊章正與今日所擬科舉之法相類。二十年來，經古場久已列算學一門，是尤不勞而理者也。難者曰：主司不能盡通新學，將如之何？曰：應試難，試官易。近年來上海編纂中外政學、藝學之書不下二十種，闈中例準調書，據書考校，何難之有？至外省主考學政，年力多強，詔旨既下，以三年之功講求時務，自足以衡文量才而有餘。鄉會試之外，惟殿試臨軒發策，典禮至重，自不可廢，然可即據以為授職之等差，朝考似為可省，及通籍以後，無論翰苑部曹，一應職官，皆以講求政治為主。凡考試文藝、小楷之事斷斷必宜停免，惟當考其職業以為進退，則已仕之人才不致以雕蟲小技困之於老死矣。難者曰：本朝名臣出於科舉者多矣，安見時文之無益？不知登進限於一途，則英雄不能不歸於一彀，此乃人才之亦能為時文，非時文之足以得人才也，且諸名臣之學識閱歷，率皆自通籍以後始能大進。然則中年以前神智精力銷磨於應舉者不少矣，假使主文者不專以八比、詩賦為去取，所得柱石之臣、干城之士不更多乎？竊謂議者之說，意救時而事易行，實本明旨特科歲舉，講求經濟之意而推闡之，因存其說於此，並將朱子論科舉之弊及歐公論三場以漸去留之疏節錄於左，可知七八百年以上之賢人君子，憂國勢人才之不振、疾官人選舉之無方，其謀慮固已如此，庶今世士大夫得有所儆語焉。</strong></li><li><strong>《東塾讀書記》引朱子論科舉</strong></li><li><strong>南宋時科舉之弊，朱子論之者甚多，其言亦極痛切，今略舉數條於此：《衡州石鼓書院記》雲：「今日學校科舉之教，其害有不可勝言者，不可以為適然而莫之救也。」《學校貢舉私議》雲：「名為治經而實為經學之賊，號為作文而實為文字之妖。主司命題，又多為新奇，以求出於舉子之所不意，於所當斷而反連之，於所當連而反斷之，為經學賊中之賊，文字妖中之妖。」又云：「怪妄無稽，適足以敗壞學者之心志，是以人材日衰，風俗日薄。」《語類》雲：「今人文字全無骨氣，自是時節所尚如此，只是人不知學，全無本柄，被人引動，尤而效之。如而今作件物事，一個作起，一個學起，有不崇朝而遍天下者，本來合當理會底事全不理會，直是可惜。」卷一百三十九「時文之弊已極，日趨於弱，日趨於巧小，將士人這些志氣都消削得盡。莫說以前，只是宣和末年三舍法才罷，學舍中無限好人材，如胡邦衡之類是甚麼樣有氣魄，作出那文字是甚豪壯，當時亦自煞有人。及紹興渡江之初，亦自有人才，那時士人所作文字極粗，更無委曲柔弱之態，所以亦養得氣宇。只看如今是多少衰氣。」卷一百九「最可憂者，不是說秀才作文字不好，這事大關世變。」同上問：今日科舉之弊，使有可為之時，此法何如？曰：「更須兼他科目取人。」同上問：今日之學校，自麻沙時文冊子之外，其他未嘗過而問焉。曰：「怪他不得，上之所以教者不過如此。然上之人曾不思量，時文一件，學子自是著急，何用更要你教？你設學校，卻好教他理會本分事業。」同上此亦朱子欲救當時風氣之弊，使朱子見今日科舉時文，不知更以為何如耳。</strong></li><li><strong>節錄歐陽公論更改貢舉事件扎子慶曆四年：</strong></li><li><strong>伏以貢舉之法，用之已久，則理當變更。必先知改弊之因，方可收變法之利，知先詩賦為舉子之弊，則當重策論。歐公時之不專重詩賦，意與今日不專重時文同知通考紛多為有司之弊，則當隨場而去，而後可使學者不能濫進，考者不至疲勞。請寬其日限，而先試以策而考之，擇其文辭鄙惡者、文意顛倒重雜者、不識題者、不知故實略而不對所問者、誤引事蹟者、雖能成文而理識乖誕者、雜犯舊格不考式者，凡此七等之人先去之。計二千人可去五六百，以其留者次試以論，又如前法而考之，又可去其二三百，其留而試詩賦者，不過千人矣。於千人而選五百，少而易考，不至勞昏，考而精當則盡善矣。縱使考之不精，亦當不至太濫，蓋其節鈔剽盜之人皆以先經策論去之矣。比及詩賦皆是已經策論，粗有學問，理識不至乖誕之人。縱使詩賦不工，亦可以中選矣。如此，可使童年新學，全不曉事之人無由而進。</strong></li></ul></div><div class="post-meta meta-tags"><ul class=clearfix><li><a>勸學篇</a></li><li><a>張之洞</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/c18bffd9.html alt=張之洞是如何將遠東第一的漢陽鐵廠辦成遠東第一大爛尾的？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b6329273aab541d2828cdb0d28e86ed6 style=border-radius:25px></a>
<a href=../../tw/%E7%A7%91%E6%8A%80/c18bffd9.html title=張之洞是如何將遠東第一的漢陽鐵廠辦成遠東第一大爛尾的？>張之洞是如何將遠東第一的漢陽鐵廠辦成遠東第一大爛尾的？</a></li><hr><li><a href=../../tw/%E7%A7%91%E6%8A%80/e94b0acf.html alt=[張寶彤勸學篇]《不要讓努力成為一句空話》 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/e94b0acf.html title=[張寶彤勸學篇]《不要讓努力成為一句空話》>[張寶彤勸學篇]《不要讓努力成為一句空話》</a></li><hr><li><a href=../../tw/%E7%A7%91%E5%AD%B8/373631b.html alt=晚清“四大名臣”張之洞·詩集 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/03024a9f0b5244a8a33bfdd6f7a122a7 style=border-radius:25px></a>
<a href=../../tw/%E7%A7%91%E5%AD%B8/373631b.html title=晚清“四大名臣”張之洞·詩集>晚清“四大名臣”張之洞·詩集</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>