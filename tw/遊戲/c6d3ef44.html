<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2790卷》（495—500卷）范成大 遊次公 尤袤 趙眘 謝懋 | 极客快訊</title><meta property="og:title" content="《全宋詞 2790卷》（495—500卷）范成大 遊次公 尤袤 趙眘 謝懋 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8"><link rel=alternate hreflang=x-default href=https://geekbank.cf/tw/%e9%81%8a%e6%88%b2/c6d3ef44.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/c6d3ef44.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/c6d3ef44.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/c6d3ef44.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/c6d3ef44.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/c6d3ef44.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/c6d3ef44.html><link rel=canonical href=https://geekbank.cf/tw/%e9%81%8a%e6%88%b2/c6d3ef44.html><meta property="article:published_time" content="2020-11-14T20:54:58+08:00"><meta property="article:modified_time" content="2020-11-14T20:54:58+08:00"><meta name=Keywords content><meta name=description content="《全宋詞 2790卷》（495—500卷）范成大 遊次公 尤袤 趙眘 謝懋"><meta name=author content="极客快訊"><meta property="og:url" content="/tw/%E9%81%8A%E6%88%B2/c6d3ef44.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2790卷》（495—500卷）范成大 遊次公 尤袤 趙眘 謝懋</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p1.pstatp.com/large/dfic-imagehandler/98ff9feb-9de7-40f6-8962-f704c4e55a3b><p class=pgc-img-caption></p></div><h1 class=pgc-h-arrow-right><strong>宋詞總集。</strong></h1><p>宋人詞集的編纂，宋代本朝就開始了。</p><p>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</p><p>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</p><p>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</p><p>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</p><p>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</p><p>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</p><p>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/dfic-imagehandler/1ddd414c-5c17-4db7-9dd3-467975f08642><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p1.pstatp.com/large/dfic-imagehandler/a8acf01a-d04e-4e67-b6b2-a7bb4e896ad7><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/dfic-imagehandler/92eeb754-87d9-4e1b-9a11-3bf81eebb2e0><p class=pgc-img-caption></p></div><h1 class=pgc-h-arrow-right><strong>目錄：</strong></h1><h1 class=pgc-h-arrow-right>卷495范成大</h1><h1 class=pgc-h-arrow-right><strong>卷496遊次公</strong></h1><h1 class=pgc-h-arrow-right><strong>卷497趙磻老</strong></h1><h1 class=pgc-h-arrow-right><strong>卷498尤袤</strong></h1><h1 class=pgc-h-arrow-right><strong>卷499趙眘</strong></h1><h1 class=pgc-h-arrow-right><strong>卷500謝懋</strong></h1><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p9.pstatp.com/large/pgc-image/240067a0d0ec40a0aadcc54c78356b8c><p class=pgc-img-caption></p></div><h1 class=pgc-h-arrow-right>卷495范成大</h1><p>范成大</p><p>成大字致能，號石湖居士。吳郡（今江蘇蘇州）人。生於靖康元年（1126）。紹興二十四年（1154）進士。孝宗時，累官權吏部尚書，拜參知政事。嘗帥蜀，繼帥廣西，復帥金陵。進資政殿學士，提舉洞霄宮。紹熙四年（1193）卒，年六十八。諡文穆。有石湖集。</p><p>滿江紅</p><p>冬至</p><p>寒谷春生，薰葉氣、玉筩吹榖。新陽後、便佔新歲，吉雲清穆。休把心情關藥裹，但逢節序添詩軸。笑強顏、風物豈非痴，終非俗。</p><p>清晝永，佳眠熟。門外事，何時足。且團欒同社，笑歌相屬。著意調停雲露釀，從頭檢舉梅花曲。縱不能、將醉作生涯，休拘束。</p><p>又</p><p>始生之日，丘宗卿使君攜具來為壽，坐</p><p>中賦詞，次韻謝之</p><p>竹裡行廚，來問訊、諸侯賓老。春滿座、彈絲未遍，揮毫先了。雲避仁風收雨腳，日隨和氣薰林表。向尊前、來訪白髯翁，衰何早。</p><p>志千里，功名兆。光萬丈，文章耀。洗冰壺胸次，月秋霜曉。應念一堂塵網暗，故將百和香雲繞。算賞心、清話古來多，如今少。</p><p>又</p><p>雨後攜家遊西湖，荷花盛開</p><p>柳外輕雷，催幾陣、雨絲飛急。雷雨過、半川荷氣，粉融香浥。弄蕊攀條春一笑，從教水濺羅衣溼。打梁州、簫鼓浪花中，跳魚立。</p><p>山倒影，雲千疊。橫浩蕩，舟如葉。有采菱清些，桃根雙楫。忘卻天涯漂泊地，尊前不放閒愁入。任碧筩、十丈卷金波，長鯨吸。</p><p>又</p><p>罨畫溪山，行欲遍、風蒲還舉。天漸遠、水雲初靜，柁樓人語。月色波光看不定，玉虹橫臥金鱗舞。算五湖、今夜只扁舟，追千古。</p><p>懷往事，漁樵侶。曾共醉，松江渚。算今年依舊，一杯滄浦。宇宙此身元是客，不須悵望家何許。但中秋、時節好溪山，皆吾土。</p><p>千秋歲</p><p>重到桃花塢</p><p>北城南埭。玉水方流匯。青樾裡，紅塵外。萬桃春不老，雙竹寒相對。回首處，滿城明月曾同載。</p><p>分散西園蓋。消減東陽帶。人事改，花源在。神仙雖可學，功行無過醉。新酒好，就船況有魚堪買。</p><p>浣溪沙</p><p>燭下海棠</p><p>傾坐東風百媚生。</p><p>萬紅無語笑逢迎。</p><p>照妝醒睡蠟煙輕。</p><p>採蟲東橫斜春不夜，</p><p>絳霞濃淡月微明。</p><p>夢中重到錦官城。</p><p>又</p><p>催下珠簾護綺叢。</p><p>花枝紅裡燭枝紅。</p><p>燭光花影夜蔥蘢。</p><p>錦地繡天香霧裡，</p><p>珠星璧月彩雲中。</p><p>人間別有幾春風。</p><p>又</p><p>新安驛席上留別</p><p>送盡殘春更出遊。</p><p>風前蹤跡似沙鷗。</p><p>淺斟低唱小淹留。</p><p>月見西樓清夜醉，</p><p>雨添南浦綠波愁。</p><p>有人無計戀行舟。</p><p>又</p><p>歙浦錢塘一水通。</p><p>閒雲如幕碧重重。</p><p>吳山應在碧雲東。</p><p>無力海棠風淡蕩，</p><p>半眠官日柳蔥蘢。</p><p>眼前春色為誰濃。</p><p>又</p><p>元夕後三日王文明席上</p><p>寶髻雙雙出綺叢。</p><p>妝光梅影各春風。</p><p>收燈時候卻相逢。</p><p>魚子箋中詞宛轉，</p><p>龍香撥上語玲瓏。</p><p>明朝車馬莫西東。</p><p>又</p><p>紅錦障泥杏葉韉。</p><p>解鞍呼渡憶當年。</p><p>馬驕不肯上航船。</p><p>茅店竹籬開席市，</p><p>絳裙青袂屬刂姜田。</p><p>臨平風物故依然。</p><p>又</p><p>白玉堂前綠綺疏。</p><p>燭殘歌罷困相扶。</p><p>問人春思肯濃無。</p><p>夢裡粉香浮枕簟，</p><p>覺來煙月滿琴書。</p><p>個儂情分更何如。</p><p>朝中措</p><p>丙午立春大雪，是歲十二月九日丑時立春</p><p>東風半夜度關山。和雪到闌干。怪見梅梢未暖，情知柳眼猶寒。</p><p>青絲菜甲，銀泥餅餌，隨分杯盤。已把宜春縷勝，更將長命題幡。</p><p>又</p><p>身閒身健是生涯。何況好年華。看了十分秋月，重陽更插黃花。</p><p>消磨景物，瓦盆社釀，石鼎山茶。飽吃紅蓮香飯，儂家便是仙家。</p><p>又</p><p>系船沽酒碧簾坊。酒滿勝鵝黃。醉後西園入夢，東風柳色花香。</p><p>水浮天處，夕陽如錦，恰似鱸鄉。中有憶人雙淚，幾時流到橫塘。</p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p1.pstatp.com/large/pgc-image/0ddce901f7ec4ed4ae8597c7995bc1c0><p class=pgc-img-caption></p></div><p>又</p><p>海棠如雪殿春餘。禽弄晚晴初。倦客長慚杜字，佳辰且醉提壺。</p><p>逍遙放浪，還他漁子，輸與樵夫。一棹何時歸去，扁舟終要江湖。</p><p>又</p><p>天容雲意寫秋光。木葉半青黃。珍重西風祛暑，輕衫早怯新涼。</p><p>故人情分，留連病客，孤負清觴。陌上千愁易散，尊前一笑難忘。</p><p>蝶戀花</p><p>春漲一篙添水面。芳草鵝兒，綠滿微風岸。畫舫夷猶灣百轉。橫塘塔近依前遠。</p><p>江國多寒農事晚。村北村南，穀雨才耕遍。秀麥連岡桑葉賤。看看嘗面收新繭。</p><p>南柯子</p><p>槁項詩餘瘦，愁腸酒後柔。晚涼團扇欲知秋。臥看明河銀影、界天流。</p><p>鶴警人初靜，蟲吟夜更幽。佳辰只合算花籌。除了一天風月、更何求。</p><p>又</p><p>悵望梅花驛，凝情杜若洲。香雲低處有高樓。可惜高樓、不近木蘭舟。</p><p>緘素雙魚遠，題紅片葉秋。欲憑江水寄離愁。江已東流、那肯更西流。</p><p>又</p><p>七夕</p><p>銀渚盈盈渡，金風緩緩吹。晚香浮動五雲飛。月姊妒人、顰盡一彎眉。</p><p>短夜難留處，斜河欲淡時。半愁半喜是佳期。一度相逢、添得兩相思。</p><p>水調歌頭</p><p>細數十年事，十處過中秋。今年新夢，忽到黃鶴舊山頭。老子箇中不淺，此會天教重見，今古一南樓。星漢淡無色，玉鏡獨空浮。</p><p>斂秦煙，收楚霧，熨江流。關河離合、南北依舊照清愁。想見姮娥冷眼，應笑歸來霜鬢，空敝黑貂裘。釃酒問蟾兔，肯去伴滄洲。</p><p>又</p><p>燕山九日作</p><p>萬里漢家使，雙節照清秋。舊京行遍，中夜呼禹濟黃流。寥落桑榆西北，無限太行紫翠，相伴過蘆溝。歲晚客多病，風露冷貂裘。</p><p>對重九，須爛醉，莫牢愁。黃花為我，一笑不管鬢霜羞。袖裡天書咫尺，眼底關河百二，歌罷此生浮。惟有平安信，隨雁到南州。</p><p>西江月</p><p>十月誰雲春小，一年兩見風嬌。雲英此夕度藍橋。人意花枝都好。</p><p>百媚朝天淡粉，六銖步月生綃。人間霜葉滿庭皋，別有東風不老。</p><p>又</p><p>北客開眉樂歲，東君著意華年。遮風藏雨晚雲天。應怕杏梢紅淺。</p><p>不惜燈前放夜，從教雪後留寒。水晶簾箔萬花鈿。聽徹南樓曉箭。</p><p>鵲橋仙</p><p>七夕</p><p>雙星良夜，耕慵織懶，應被群仙相妒。娟娟月姊滿眉顰，更無奈、風姨吹雨。</p><p>相逢草草，爭如休見，重攪別離心緒。新歡不抵舊愁多，倒添了、新愁歸去。</p><p>宜男草</p><p>籬菊灘蘆被霜後。嫋長風、萬重高柳。天為誰、展盡湖光渺渺，應為我、扁舟入手。</p><p>橘中曾醉洞庭酒。輾雲濤、掛帆南鬥。追舊遊、不減商山杳杳，猶有人、能相記否。</p><p>又</p><p>舍北煙霏舍南浪。雪傾籬、雨荒薇漲。問小橋、別後誰過，惟有迷鳥羈雌來往。</p><p>重尋山水問無恙。掃柴荊、土花塵網。留小桃、先試光風，從此芝草琅玕日長。</p><p>秦樓月</p><p>窗紗薄。日穿紅幔催梳掠。催梳掠。新晴天氣，畫簷聞鵲。</p><p>海棠逗曉都開卻。小云先在闌干角。闌干角。楊花滿地，夜來風惡。</p><p>又</p><p>珠簾狹。捲簾春院花圍合。花圍合。晝長人靜，雙雙胡蝶。</p><p>花前苦殢金蕉葉。瞢騰午睡扶頭怯。扶頭怯。閒愁無限，遠山斜疊。</p><p>又</p><p>香羅薄。帶圍寬盡無人覺。無人覺。東風日暮，一簾花落。</p><p>西園空鎖鞦韆索。簾垂簾卷閒池閣。閒池閣。黃昏香火，畫樓吹角。</p><p>又</p><p>樓陰缺。闌干影臥東廂月。東廂月。一天風露，杏花如雪。</p><p>隔煙催漏金虯咽。羅幃暗淡燈花結。燈花結。片時春夢，江南天闊。</p><p>又</p><p>浮雲集。輕雷隱隱初驚蟄。初驚蟄。鵓鳩鳴怒，綠楊風急。</p><p>玉爐煙重香羅浥。拂牆濃杏燕支溼。燕支溼。花梢缺處，畫樓人立。</p><p>念奴嬌</p><p>雙峰疊障，過天風海雨，無邊空碧。月姊年年應好在，玉闕瓊宮愁寂。誰喚痴雲，一杯未盡，夜氣寒無色。碧城凝望，高樓縹緲西北。</p><p>腸斷桂冷蟾孤，佳期如夢，又把闌干拍。霧鬢風鬟相借問，浮世幾回今夕。圓缺晴陰，古今同恨，我更長為客。嬋娟明夜，尊前誰念南陌。</p><p>又</p><p>十年舊事，醉京花蜀酒，萬葩千萼。一棹歸來吳下看，俯仰心情今昨。強倚雕闌，羞簪雪鬢，老恐花枝覺。揩摩愁眼，霧中相對依約。</p><p>聞道家宴團欒，光風轉夜，月傍西樓落。打徹梁州春自遠，不飲何時歡樂。沾惹天香，留連國豔，莫散燈前酌。襪塵生處，為君重賦河洛。</p><p>又</p><p>吳波浮動，看中流翻月，半江金碧。醉舞空明三萬頃，不管姮娥愁寂。指點瓊樓，憑虛有路，鯨背橫東極。水雲飄蕩，闌干千丈無力。</p><p>家世回首滄洲，煙波漁釣，有鴟夷仙蹟。一笑閒身遊物外，來訪扁舟消息。天上今宵，人間此地，我是風前客。濤生殘夜，魚龍驚聽橫笛。</p><p>又</p><p>水鄉霜落，望西山一寸，修眉橫碧。南浦潮生帆影去，日落天青江白。萬里浮雲，被風吹散，又被風吹積。尊前歌罷，滿空凝淡寒色。</p><p>人世會少離多，都來名利，似蠅頭蟬翼。贏得長亭車馬路，千古羈愁如織。我輩情鍾，匆匆相見，一笑真難得。明年誰健，夢魂飄蕩南北。</p><p>又</p><p>和徐尉遊口湖</p><p>湖山如畫，系孤篷柳岸，莫驚魚鳥。料峭春寒花未遍，先共疏梅索笑。一夢三年，松風依舊，蘿月何曾老。鄰家相問，這回真個歸到。</p><p>綠鬢新點吳霜，尊前強健，不怕衰翁號。賴有風流車馬客，來覓香雲花島。似我粗豪，不通姓字，只要銀瓶倒。奔名逐利，亂帆誰在天表。</p><p>惜分飛</p><p>易散浮雲難再聚。遮莫相隨百步。誰喚行人去。石湖煙浪漁樵侶。</p><p>重別西樓腸斷否。多少悽風苦雨。休夢江南路。路長夢短無尋處。</p><p>夢玉人引</p><p>送行人去，猶追路、再相覓。天末交情，長是合堂同席。從此尊前，便頓然少個，江南羈客。不忍匆匆，少駐船梅驛。</p><p>酒斟雖滿，尚少如、別淚萬千滴。欲語吞聲，結心相對嗚咽。燈火悽清，笙歌無顏色。從別後，盡相忘，算也難忘今夕。</p><p>又</p><p>共登臨處，飄風袂、倚空碧。雨捲雲飛，長有桂娥看客。簫喜生春，遍錦城如畫，雪山無色。一夢才成，恍天涯南北。</p><p>舞餘歌罷，料宣華、回首盡陳跡。萬里秦吳，有情應問消息。我欲歸耕，如何重來得。故人若望江南，且折梅花相憶。</p><p>如夢令</p><p>罨畫屏中客住。水色山光無數。斜日滿江聲，何處撐來小渡。休去。休去。驚散一洲鷗鷺。</p><p>又</p><p>兩兩鶯啼何許。尋遍綠陰濃處。天氣潤羅衣，病起卻忺微暑。休雨。休雨。明日榴花端午。</p><p>菩薩蠻</p><p>小軒今日開窗了。揉藍染碧綠階草。簷佩可憐風。杏梢煙雨紅。</p><p>飄零歡事少。鬢點吳霜早。天色不愁人。眼前無限春。</p><p>又</p><p>元夕立春原無題，據彊村叢書本</p><p>雪林一夜收寒了。東風恰向燈前到。今夕是何年。新春新月圓。</p><p>綺叢香霧隔。猶記疏狂客。留取縷金幡。夜蛾相併看。</p><p>又</p><p>黃梅時節春蕭索。越羅香潤吳紗薄。絲雨日曨明。柳梢紅未晴。</p><p>多愁多病後。不識曾中酒。愁病送春歸。恰如中酒時。</p><p>臨江仙</p><p>羽扇綸巾風嫋嫋，東廂月到薔薇。新聲誰喚出羅幃。龍鬚將笛繞，雁字入箏飛。</p><p>陶寫中年須個裡，留連月扇雲衣。周郎去後賞音稀。為君持酒聽，那肯帶春歸。</p><p>又</p><p>萬事灰心猶薄宦，塵埃未免勞形。故人相見似河清。恰逢梅柳動，高興逐春生。</p><p>卜晝匆匆還卜夜，仍須月墮河傾。明年我去白鷗盟。金閨三玉樹，好問紫霄程。</p><p>減字木蘭花</p><p>玉煙浮動。銀闕三山連海凍。</p><p>翠袖闌干。不怕樓高酒力寒。</p><p>雙鬆凍折。忽憶衰翁容易別。</p><p>想見鷗邊。壓損年時小釣船。</p><p>又</p><p>折殘金菊。棖子香時新酒熟。</p><p>誰伴芳尊。先問梅花借小春。</p><p>道人破戒。染酒題詩金鳳帶。</p><p>愁病相關。不似年時酒量寬。</p><p>又</p><p>波嬌鬢嫋。中隱堂前人意好。</p><p>不奈春何。拚卻輕寒透薄羅。</p><p>翦梅新曲。欲斷還聯三疊促。</p><p>圍坐風流。饒我尊前第一籌。</p><p>又</p><p>枕書睡熟。珍重月明相伴宿。</p><p>寶鴨金寒。香滿圍屏宛轉山。</p><p>雞人聲杳。瑤井玉繩相對曉。</p><p>黯淡窗紗。卻下風簾護燭花。</p><p>又</p><p>臘前三白。春到西園還見雪。</p><p>紅紫花遲。借作東風萬玉枝。</p><p>歸田計決。麥飯熟時應快活。</p><p>身在高樓。心在山陰一葉舟。</p><p>鷓鴣天</p><p>休舞銀貂小契丹。滿堂賓客盡關山。從今嫋嫋盈盈處，誰復端端正正看。</p><p>模淚易，寫愁難。瀟湘江上竹枝斑。碧雲日暮無書寄，寥落煙中一雁寒。</p><p>又</p><p>盪漾西湖采綠蘋。揚鞭南埭哀紅塵。桃花暖日茸茸笑，楊柳光風淺淺顰。</p><p>章貢水，鬱孤雲。多情爭似桂江春。崔徽卷軸瑤姬夢，縱有相逢不是真。</p><p>又</p><p>嫩綠重重看得成。曲闌幽檻小紅英。酴醾架上蜂兒鬧，楊柳行間燕子輕。</p><p>春婉娩，客飄零。殘花淺酒片時清。一杯且買明朝事，送了斜陽月又生。</p><p>又</p><p>雪梅</p><p>壓蕊拈鬚粉作團。疏香辛苦顫朝寒。須知風月尋常見，不似層層帶雪看。</p><p>春髻重，曉眉彎。一枝斜並縷金幡。酒紅不解東風凍，驚怪釵頭玉燕乾。</p><p>好事近</p><p>雲幕暗千山，腸斷玉樓金闕。應是高唐小婦，妒姮娥清絕。</p><p>夜涼不放酒杯寒，醉眼漸生纈。何待桂華相照，有人人如月。</p><p>又</p><p>昨夜報春來，的白樂嶺梅開雪。攜手玉人同賞，比看誰奇絕。</p><p>闌干倚遍憶多情，怕角聲嗚咽。與折一枝斜戴，襯鬢雲梳月。</p><p>卜算子</p><p>涼夜竹堂虛，小睡匆匆醒。銀漏無聲月上階，滿地闌干影。</p><p>何處最知秋，風在梧桐井。不惜驂鸞弄玉簫，露溼衣裳冷。</p><p>又</p><p>雲壓小橋深，月到重門靜。冷蕊疏枝半不禁，更著橫窗影。</p><p>回首故園春，往事難重省。半夜清香入夢來，從此薰爐冷。</p><p>三登樂</p><p>一碧鱗鱗，橫萬里、天垂吳楚。四無人、櫓聲自語。向浮雲，西下處，水村煙樹。何處系船，暮濤漲浦。</p><p>正江南、搖落後，好山無數。盡乘流、興來便</p><p>去。對青燈、獨自嘆，一生羈旅。欹枕夢寒，又還夜雨。</p><p>又</p><p>路轉橫塘，風捲地、水肥帆飽。眼雙明、曠懷浩渺。問菟裘、無恙否，天教重到。木落霧收，故山更好。</p><p>過溪門、休蕩槳，恐驚魚鳥。算年來、識翁者少。喜山林、蹤跡在，何曾如掃。歸鬢任霜，醉紅未老。</p><p>又</p><p>今夕何朝，披岫幌、雲關重啟。引冰壺、素空似洗。捲簾中、欹枕上，月星浮水。天鏡夜明，半窗萬里。</p><p>盼庭柯、都老大，樹猶如此。六年前、轉頭未幾。喚鄰翁、來話舊，同新蟻。秉燭夜闌，又疑夢裡。</p><p>又</p><p>方帽衝寒，重檢校、舊時農圃。荒三徑、不知何許。但姑蘇臺下，有蒼然平楚。人笑此翁，又來訪古。</p><p>況五湖、元自有，扁舟祖武。記滄洲、白鷗伴侶。嘆年來、孤負了，一蓑煙雨。寂寞暮潮，喚回棹去。</p><p>浪淘沙</p><p>黯淡養花天。小雨能慳。煙輕雲薄有無間。官柳絲絲都綠遍，猶有春寒。</p><p>空翠溼徵鞍。馬首千山。多情若是肯俱還。別有玉杯承露冷，留共君看。</p><p>虞美人</p><p>寄人覓梅</p><p>霜餘好探梅消息。日日溪橋側。不如君有似梅人。歌裡工顰妍笑、兩眉春。</p><p>疏枝冷蕊風情少。卻稱衰翁老。從教來作靜中鄰。冷淡無言無笑、也無顰。</p><p>又</p><p>落梅時節冰輪滿。何似中秋看。瓊樓玉宇一般明。只為姮娥添了、萬枝燈。</p><p>錦江城下杯殘後。還照鄞江酒。天東相見說天西。除卻衰翁和月、更誰知。</p><p>又</p><p>玉簫驚報同雲重。仍怪金瓶凍。清明將近雪花翻。不道海棠消瘦、柳絲寒。</p><p>王孫沉醉狨氈幕。誰怕羅衣薄。燭燈香霧兩厭厭。彷彿有人愁損、上眉尖。</p><p>又</p><p>紅木犀</p><p>誰將擊碎珊瑚玉。裝上交枝粟。恰如嬌小萬瓊妃。塗罷額黃，嫌怕汙燕支。</p><p>夜深未覺清香絕。風露落溶月。滿身花景弄淒涼。無限月和風露、一齊香。</p><p>醉落魄</p><p>元夕</p><p>春城勝絕。暮林風舞催花發。垂雲卷盡添空闊。吹上新年，美滿十分月。</p><p>紅蕖影下勾絲抹。老來牽強隨時節。無人知道心情別。惟有蛾兒，驚見鬢邊雪。</p><p>白玉樓步虛詞六首</p><p>並序</p><p>趙從善示餘玉樓圖，其前玉階一道，橫跨綠霄中。琪樹垂珠網，夾階兩旁。綠霄之外，周以玉闌，闌外方是碧落。階所接亦玉池，中間湧起玉樓三重，千門萬戶，無非連璐重璧。屋覆金瓦，屋山綴紅牙垂璫。四簷黃簾皆卷，樓中帝座，依約可望。紅雲自東來，雲中虛皇乘玉輅，駕兩金龍。侍衛可見者：靈官法服騎而夾侍二人，力士黃麾前導二人，儀劍四人，金圍子四人，夾輅黃幡二人，五色戟帶二人，珠幢二人；金龍旗四人，負納陛而後從二人。雲頭下垂，將至玉階，樓前仙官冠帔出迎，方下階，雙舞鶴行前。雲駕之旁，又有紅雲二：其一，仙官立幢節間，其二，女樂並奏。玉樓之後，又有小玉樓六，其制如前，寶光祥雲，前後蔽虧，或隱或現。小案之前，獨為金地，亦有仙官自金地下迎。傍小樓最高處，有飛橋直瑤臺，仙人度橋登臺以望。名數可紀者，大略如此。若其景趣高</p><p>妙、碧落浮黎、青冥風露之境，則覽者可以神會，不能述於筆端。此畫運思超絕，必夢遊帝所者彷佛得之，非世間俗史意匠可到。明窗淨几，盡卷展玩，恍然便覺身在九霄三景之上，奇事不</p><p>可以不識。簡齋有水府法駕導引歌詞，乃倚其體，作步虛詞六章，以遺從善。羽人有不俗者，使歌之於清風明月之下，雖未得仙亦，足以豪</p><p>矣。</p><p>珠霄境，卻似化人宮。梵氣彌羅融萬象，玉樓十二倚清空。一片寶光中。</p><p>又</p><p>浮黎路，依約太微間。雪色寶階千萬丈，人間遙作白虹看。幢節度高寒。</p><p>又</p><p>罡風起，揹負玉虛廷。九素煙中寒一色，扶闌四面是青冥。環拱萬珠星。</p><p>又</p><p>流鈴響，龍馭雲來。夾道騫華籠彩仗，紅雲扶輅輾天街。迎駕鶴毰毸。</p><p>又</p><p>鈞天奏，流韻滿空明。琪樹玲瓏珠網碎，仙風吹作步虛聲。相和八鸞鳴。</p><p>又</p><p>樓闌外，輦道插非煙。閒上鬱蕭臺上看，空歌來自始青天。揚袂揖飛仙。</p><p>玉樓春</p><p>佳人無對甘幽獨。竹雨松風相澡浴。山深翠袖自生寒，夜久玉肌元不粟。</p><p>卻尋千樹煙江曲。道骨仙風終絕俗。絳裙縞袂各朝元，只有散仙名萼綠。</p><p>霜天曉角</p><p>梅</p><p>晚晴風歇。一夜春威折。脈脈花疏天淡，雲來去、數枝雪。</p><p>勝絕。愁亦絕。此情誰共說。惟有兩行低雁，知人倚、畫樓月。</p><p>玉樓春</p><p>牡丹</p><p>雲橫水繞芳塵陌。一萬重花春拍拍。藍橋仙路不崎嶇，醉舞狂歌容倦客。</p><p>真香解語人傾國。知是紫雲誰敢覓。滿蹊桃李不能言，分付仙家君莫惜。</p><p>醉落魄</p><p>海棠</p><p>馬蹄塵撲。春風得意笙歌逐。款門不問誰家竹。只揀紅妝，高處燒銀燭。</p><p>碧雞坊裡花如屋。燕王宮下花成谷。不須悔唱關山曲。只為海棠，也合來西蜀。</p><p>菩薩蠻</p><p>冰明玉潤天然色。淒涼拚作西風客。不肯嫁東風。殷勤霜露中。</p><p>綠窗梳洗晚。笑把玻璃盞。斜日上妝臺。酒紅和困來。</p><p>眼兒媚</p><p>萍鄉道中乍晴，臥輿中，困甚，小憩柳塘</p><p>酣酣日腳紫煙浮。妍暖破輕裘。困人天色，醉人花氣，午夢扶頭。</p><p>春慵恰似春塘水，一片縠紋愁。溶溶洩洩，東風無力，欲皺還休。</p><p>惜分飛</p><p>南浦舟中與江西帥漕酌別，夜後忽大雪</p><p>畫戟錦車皆雅故。簫鼓留連客住。南浦春波暮。難忘羅襪生塵處。</p><p>明日船旗應不駐。且唱斷腸新句。卷盡珠簾雨。雪花一夜隨人去。</p><p>菩薩蠻</p><p>湘東驛</p><p>客行忽到湘東驛。明朝真是瀟湘客。晴碧萬重雲。幾時逢故人。</p><p>江南如塞北。別後書難得。先自雁來稀。那堪春半時。</p><p>滿江紅</p><p>清江風帆甚快，作此，與客劇飲歌之</p><p>千古東流，聲卷地、雲濤如屋。橫浩渺、檣竿十丈，不勝帆腹。夜雨翻江春浦漲，船頭鼓急風初熟。似當年、呼禹亂黃川，飛梭速。</p><p>擊楫誓，空驚俗。休拊髀，都生肉。任炎天冰海，一杯相屬。荻筍蔞芽新入饌，鵾弦鳳吹能翻曲。笑人間、何處似尊前，添銀燭。</p><p>謁金門</p><p>宜春道中野塘春水可喜，有懷舊隱</p><p>塘水碧。仍帶麯塵顏色。泥泥縠紋無氣力。東風如愛惜。</p><p>恰似越來溪側。也有一雙鸂鶒。只欠柳絲千百尺。系船春弄笛。</p><p>秦樓月</p><p>寒食日湖南提舉胡元高家席上聞琴</p><p>湘江碧。故人同作湘中客。湘中客。東風回雁，杏花寒食。</p><p>溫溫月到藍橋側。醒心絃裡春無極。春無極。明朝殘夢，馬嘶南陌。</p><p>醉落魄</p><p>雪晴風作。鬆梢片片輕鷗落。玉樓天半褰珠箔。一笛梅花，吹裂凍雲幕。</p><p>去年小獵漓山腳。弓刀溼遍猶橫槊。今年翻怕貂裘薄。寒似去年，人比去年覺。</p><p>霜天曉角</p><p>少年豪縱。袍錦團花鳳。曾是京城遊子，馳寶馬、飛金鞚。</p><p>舊遊渾似夢。鬢點吳霜重。多少燕情鶯意，都瀉入、玻璃甕。</p><p>菩薩蠻</p><p>寓直晚對內殿</p><p>彤樓鼓密催金鑰。沉沉青瑣重重幕。宣喚晚朝天。五雲籠暝煙。</p><p>風急東華路。暖扇遮微雨。香霧撲人衣。上林烏滿枝。鹹淳臨安志卷十五</p><p>水調歌頭</p><p>桂林九日作</p><p>萬里漢都護。</p><p>又</p><p>成都九日作</p><p>萬里橋邊客。</p><p>又</p><p>淳熙已亥重九，與客自閶門泛舟，徑橫</p><p>塘。宿霧一白，垂垂欲雨。至彩雲橋，氛翳</p><p>豁然，晴日滿空，風景閒美，無不與人意</p><p>會。四郊刈熟，露積如繚垣。田家婦子著新</p><p>衣，略有節物。掛馬風溯越來越溪，潦收淵</p><p>澄，如行玻璃地上。菱華雖瘦，尚可採。艤</p><p>棹石湖，扳紫荊，坐千巖，觀下菊叢中，大</p><p>金錢一種已爛熳穠香，正午薰入酒杯，不待</p><p>轟飲，已有醉意。其傍丹桂二畝，皆盛開，</p><p>多欒枝，芳氣尤不可耐。攜壺度石樑，登姑</p><p>蘇後臺，躋攀勇往，謝去巾輿筇杖，石陵草</p><p>滑，皆若飛步。山頂正平，有坳堂蘚石可列</p><p>坐，相傳為吳故宮閒臺別館所在。其前湖光</p><p>接鬆陵，獨見孤塔之尖。少北，墨點一螺為</p><p>崑山。其後西山競秀，縈青叢碧，與洞庭、</p><p>林屋相賓。大約目力逾百里，具登高臨遠之</p><p>勝。始餘使虜，是日過燕山館，賦水調，首</p><p>句雲：“萬里漢都護。”成都雲：“萬里橋</p><p>邊客。”明年，徘徊藥市，頗嘆倦遊，不復</p><p>再賦。但有詩云：“年來厭把三邊酒，此去</p><p>休哦萬里詞。”今年辛甚，獲歸故園，偕鄰</p><p>曲二三子，酬酢佳節於鄉山之上，乃複用舊</p><p>韻。</p><p>萬里吳船泊，歸訪菊籬秋。</p><p>醉落魄</p><p>棲烏飛絕。絳河綠霧星明滅。燒香曳簟眠清樾。花久影吹笙，滿地淡黃月。</p><p>好風碎竹聲如雪。昭華三弄臨風咽。鬢絲撩亂綸巾折。涼滿北窗，休共軟紅說。</p><p>朝中措</p><p>長年心事寄林扃。塵鬢已星星。芳意不如水遠，歸心欲與雲平。</p><p>留連一醉，花殘日永，雨後山明。從此量船載酒，莫教閒卻春情。</p><p>水龍吟</p><p>壽留守</p><p>仙翁家在叢霄，五雲八景來塵表。黃扉紫闥，化鈞高妙，風霆揮掃。漠北寒煙，嶠南和氣，笑談都了。自玉麟歸去，金牛再款，卻回首、人間少。</p><p>天與丹臺舊籍，笑蒼生、祝公難老。春葩秋葉，暄寒易變，壺天長好。物外新聞，鳳歌鸞翥，龍蟠虎繞。想如心高會，寒霜夜永，盡橫參曉。</p><p>滿江紅</p><p>山繞西湖，曾同泛、一篙春綠。重會面、未溫往事，先翻新曲。勁柏喬松霜雪後，知心惟有孤生竹。對荒園、猶解兩高歌，空驚俗。</p><p>人更健，情逾熟。櫻共柳，冰和玉。恐相逢如夢，夜闌添燭，別後書來空悵望，尊前酒到休拘束。</p><p>笑簞瓢、未足已能狂，那堪足。</p><p>水調歌</p><p>人日</p><p>元日至人日，未有不陰時。新年葉氣，無處人物不熙熙。萬歲聲從天下，一札恩隨春到，光采動天雞。壽域偏寰海，直過雪山西。</p><p>憶曾預，宣玉冊，捧金卮。如今萬里，魂夢空繞五雲飛。想見大庭宮館，重起三山樓觀，雙指赭黃衣。此會古無有，何止古來稀。</p><p>浣溪沙</p><p>江村道中</p><p>十里西疇熟稻香。槿花籬落竹絲長。垂垂山果掛青黃。</p><p>濃霧知秋晨氣潤，薄雲遮日午陰涼。不須飛蓋護戎裝。</p><p>破陣子</p><p>祓禊</p><p>漂泊天隅佳節，追隨花下群賢。只欠山陰修禊帖，卻比蘭亭有管絃。舞裙香未湔。</p><p>淚竹斑中宿雨，折桐雪裡蠻煙。喚起杜陵飢客恨，人在長安曲水邊。碧雲千疊山。</p><p>鷓鴣天</p><p>席上作</p><p>樓觀青紅倚快晴。驚看陸地湧蓬瀛。南園花影笙歌地，東嶺松風鼓角聲。</p><p>山繞水，水縈城。柳邊沙外古今情。坐中更有揮毫客，一段風流畫不成。</p><p>酹江月</p><p>浮生有幾，嘆歡娛常少，憂愁相屬。富貴功名皆由命，何必區區僕僕。燕蝠尖中，雞蟲影裡，見了還</p><p>追逐。山間林下，幾人真個幽獨。</p><p>誰似當日嚴君，故人龍袞，獨抱羊裘宿。試把漁竿都掉了，百種千般拘束。兩岸煙林，半溪山影，此處無榮辱。荒臺遺像，至今嗟詠不足。</p><p>水調歌頭</p><p>萬里籌邊處，形勝壓坤維。恍然舊觀重見，鴛瓦拂參旗。夜夜東山銜月，日日西山橫雪，白羽弄空暉。人語半霄碧，驚倒路傍兒。</p><p>分弓了，看劍罷，倚闌時。蒼茫平楚無際，千古鎖煙霏。野曠岷嶓江動，天闊崤函雲擁，太白暝中低。老矣漢都護，卻望玉關歸。</p><p>木蘭花慢</p><p>送鄭伯昌</p><p>古人吾不見，君莫是、鄭當時。更築就山房，躬耕谷口，名動京師。諸公任他袞袞，與杜陵野老共襟期。有客至門先喜，得錢沽酒何疑。</p><p>昔年連轡柳邊歸。陳跡恍難追。況種桃道士，看花才子，回首皆非。相逢故人問訊，道劉郎去久無詩。把做一場春夢，覺來莫要尋思。</p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p1.pstatp.com/large/pgc-image/1c80f6d53c1e4f8fac56c7f3310e88bc><p class=pgc-img-caption></p></div><h1 class=pgc-h-arrow-right>遊次公</h1><p>遊次公</p><p>次公字子明，號西池，建安人。范成大帥桂林，以文章見知，參內幕。曾為安仁令。淳熙十四年，通判汀州。</p><p>賀新郎</p><p>宮詞</p><p>暖靄浮晴籞。鎖垂楊、籠池罩閣，萬絲千縷。池上曉光分宿霧，日近群芳易吐。尋並蒂、闌干凝佇。不信釵頭飛鳳去，但寶刀、被妾還留住。天一笑，萬花妒。</p><p>阿嬌正好金屋貯。甚西風、易得蕭疏，扇鸞塵土。一自昭陽扃玉戶，牆角土花無數。況多病、情傷幽素。別殿時聞簫鼓奏，望紅雲、冉冉知何處。天尺五，去無路。</p><p>卜算子</p><p>風雨送人來，風雨留人住。草草杯柈半話別離，風雨催人去。</p><p>淚眼不曾晴，眉黛愁還聚。明日相思莫上樓，樓上多風雨。</p><p>滿江紅</p><p>雲接蒼梧，山莽莽、春浮澤國。江水漲、洞庭相近，漸驚空闊。江燕飄飄身似夢，江花草草春如客。望漁村、樵市隔平林，寒煙色。</p><p>方寸亂，成絲結。離別近，先愁絕。便滿篷風雨，櫓聲孤急。白髮論心湖海暮，清樽照影滄浪窄。看明年、天際下歸舟，應先識。</p><p>賀新郎</p><p>月夜</p><p>斗柄回秋律。素蟾飛、冰霜萬里，滿川金碧。得月偏多何處是，惟有橋南第一。正野迥、西風寒寂。丹桂婆娑疏影在，想微瑕、未累千金璧。河漢遠，澹無跡。知</p><p>君有句酬佳夕。盡高歌、胡床自倚，露氵專珠溢。坐到參橫星欲暗，隱隱天低似笠。但絡緯、悲啼催織。吟詠淒涼翻有恨，諒知音、人遠空追憶。誰為置，鄭莊驛。</p><p>滿江紅</p><p>丹青閣</p><p>一舸歸來，何太晚、鬢絲如織。謾歡息、淒涼往事，盡成陳跡。山迫暮煙浮紫翠，溪搖寒浪翻金碧。看長虹、渴飲下青冥，危欄溼。</p><p>誰可住，煙蘿側。俗士駕，當回勒。伴巖扃，須是碧雲仙客。風月已供無盡藏，溪山更衍清涼國。恨謫仙、蘇二不曾來，無人說。</p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/pgc-image/e382b36a01fd473380bf46382667973e><p class=pgc-img-caption></p></div><h1 class=pgc-h-arrow-right>趙磻老</h1><p>趙磻老</p><p>磻老字渭師，東平人。娶歐陽懋女，以懋待制恩補官。紹興三十年（1160），寶應縣主簿。乾道九年（1173），自尚書吏部員外郎除直祕閣知廬州。淳熙二年（1175），兩浙路轉運副使。四年（1177），工部侍郎知臨安府。坐失於彈壓，放罷，送饒州居住。有拙庵詞一卷。</p><p>滿江紅</p><p>見說春時，新波漲、二川溶溢。今底事、沙痕猶褪，石渠慳碧。人意不須長作解，興來便向杯中覓。縱茂從修竹記山陰，千年一。</p><p>薰吹動，春工畢。橋上景，壺中日。況梅肥筍嫩，雨微魚出。只恐延英催入覲，不教綠野長均逸。任多情、胡蝶滿園飛，狂蹤跡。</p><p>又</p><p>用前韻</p><p>西郭園林，湖光淨、暮寒清溢。明日上，近環山翠，遠搖天碧。粉澤蘭膏違俗尚，巖花磴蔓從誰覓。問近來、鐺腳許何人，吾其一。</p><p>歡樂事，休教畢。經後夜，思前日。想無心不競，水流雲出。物外菸霞供嘯詠，箇中魚鳥同休逸。又何須、浮海訪三山，尋仙蹟。</p><p>又</p><p>瀟灑星郎，吹綠鬢、勝遊霞舉。秋又半，月磨雲翳，籟傳風語。太一青藜光對射，中流蕩漾蓮舟舞。戲人間、今夜水精宮，前無古。</p><p>吾家是，蓬山侶。歌舞袖，蘋花渚。擬問津斜漢，乘槎南浦。謁帝通明今得便，素娥拍手心先許。笑畫闌、三十六宮秋，花如土。</p><p>念奴嬌</p><p>中秋垂虹和韻</p><p>冰蟾駕月，盪寒光、不見層波層碧。幾歲中秋爭得似，雲卷秋聲寂寂。多謝星郎，來陪賢令，快賞鰲峰極。廣寒宮近，素娥不靳餘力。</p><p>夜久露落瓊漿，神京歸路，有云翹前跡。當日仙人曾馭氣，只學神交龜息。今夜清尊，一齊分付，穩是乘槎客。天津重到，霓裳何似聞笛。</p><p>水調歌頭</p><p>和平湖</p><p>梅仙了無訟，拄笏看西山。山涵秋曉，水光磨蕩有無間。自是靈襟空洞，更望風雲吞吐，浩渺白鷗閒。高誦遠遊賦，獨立桂香闌。</p><p>謾常談，如觀水，要觀瀾。物情長在，人生何用苦求難。隨我一觴一詠，任彼非元非白，唯放酒杯寬。富貴儻來事，天道管知還。</p><p>永遇樂</p><p>壽葉樞密</p><p>香雪堆梅，繡絲蹙柳，仙館春到。午夜華燈，烘春豔粉，月借今宵好。袞衣搖曳，簪纓閒繞，共祝大椿難老。望臺躔、明星一點，冰壺表裡相照。</p><p>誕彌令節，欣欣物態，共喜重生周召。八鼎勳庸，九夷姓字，策杖孤鴻杳。鴉啼鵲噪，蘭馨鬆茂，把酒共春一笑。管如今、鹽梅再夢，夜鈴命詔。</p><p>醉蓬萊</p><p>同前</p><p>聽都人歌詠，便啟金甌，再登元老。山色溪聲，與春風齊到。補袞工夫，望梅心緒，見丹青重好。鵲噪晴空，燈迎誕節，槐堂歡笑。</p><p>正是元宵，滿天和氣，璧月流光，雪消寒峭。今夜今年，表千年同照。萬象森羅，一奩清瑩，影山河多少。玉燭調新，彩眉常喜，寰瀛春曉。</p><p>又</p><p>同前</p><p>記青蛇感異，後日扶顛，太平人瑞。壯歲彈冠，有經邦高志。晚上文墀，載嚴霜簡，便雲能交際。紫極旋樞，金蟬映袞，乾坤開霽。</p><p>底事當時，飲江胡馬，一望雲旗，倒戈投贄。此片丹心，幾風聲鶴唳。煙息塵收，水明山麗，只五湖相記。今夜華燈，火城信息，千年榮貴。</p><p>鷓鴣天</p><p>同前</p><p>堂上年時見燭花。青氈還入舊時家。芝函瑞色回春早，綠野東風轉歲華。</p><p>催召傳，穩鋪沙。罍尊今日棗如瓜。誕辰更接傳柑宴，蓮炬通宵喚草麻。</p><p>又</p><p>同前</p><p>白日青天一旦明。舊時勳業此時情。延英再許裴公對，商鼎須調傅說羹。</p><p>千萬載，輔宗祊。擎天八柱愈崢嶸。將軍犁卻龍庭後，歲傍鰲山奏太平。</p><p>生查子</p><p>答洪丞相謝送小冠</p><p>章甫不如人，翠綰垂楊縷。</p><p>纖手送來時，羅帕緘香霧。</p><p>貂蟬懶上頭，渭水知何處。</p><p>風月共垂竿，脫帽須親付。</p><p>又</p><p>洪舍人用前韻索冠答謝，並以冠往</p><p>朝路進賢歸，厭聽歌金縷。</p><p>不戀玉堂花，豹隱南山霧。</p><p>漉酒未巾時，暑檻披風處。</p><p>子夏不兼人，並與詩筒付。</p><p>又</p><p>再和丞相</p><p>金門一免時，離緒紛如縷。</p><p>想像切雲高，曉日羅昏霧。</p><p>峨冠補袞人，不是無心處。</p><p>欲效貢公彈，衣缽知誰付。</p><p>又</p><p>再和舍人</p><p>斜日下平川，樓角銷霞縷。</p><p>擺盡濁塵纓，畫棟縈非霧。</p><p>平生許子窮，今到知音處。</p><p>約伴玉簪遊，好夢從天付。</p><p>南柯子 和洪丞相約賞荷花</p><p>世上淵明酒，人間陸羽茶。東山無妓有蓮花。隱隱仙家雞犬、路非賒。</p><p>積靄猶張幕，輕雷似卷車。要令長袖舞胡靴。須是簷頭新霽、鵲查查。</p><p>又</p><p>和謝洪丞相送竹妝奩</p><p>體質娟娟靜，花紋細細裝。翠筠初得試新忙。睡起鬢雲撩亂、趣泉湯。</p><p>多病心常捧，新詞字帶香。管教塗澤到雲窗。辦下謝君言語、巧如簧。</p><p>浣溪沙</p><p>懶畫娥眉倦整冠。</p><p>筍苞來點鏡中鬟。</p><p>承恩容易報恩難。</p><p>鬒髮未饒青箬笠，</p><p>素鱗行簇水晶盤。</p><p>流觴元自不相干。</p><p>又</p><p>和洪舍人</p><p>劉氏風流設此冠。</p><p>今誰將去伴珠鬟。</p><p>君家兄弟二俱難。</p><p>馳去請觀流汗馬，</p><p>釣時休等爛銀盤。</p><p>明朝吟詠有方幹。</p><h1 class=pgc-h-arrow-right>尤袤</h1><p>尤袤</p><p>袤字延之，無錫人。生於靖康二年（1127）。紹興十八年（1148）進士。淳熙五年（1178），知台州，放罷。八年（1181），江西運判，除直祕閣。十四年（1187），中書門下省檢正諸房公事、太常少卿。十五年（1188），禮部侍郎、直學士院。紹熙三年（1192），給事中。累官至正奉大夫、禮部尚書。紹熙五年（1194）卒，年六十八，諡文簡。袤以詩名，與楊萬里、范成大、陸游齊名，稱尤楊範陸。又以藏書名，有遂初堂書目傳世。</p><p>瑞鷓鴣</p><p>落梅</p><p>樑溪西畔小橋東。落葉紛紛水映空。</p><p>五夜客愁花片裡，一年春事角聲中。</p><p>歌殘玉樹人何在，舞破山香曲未終。</p><p>卻憶孤山醉歸路，馬蹄香雪襯東風。</p><p>又</p><p>海棠</p><p>兩行芳蕊傍溪陰。一笑嫣然抵萬金。</p><p>火齊照林光灼灼，彤霞射水影沉沉。</p><p>曉妝無力胭脂重，春醉方酣酒暈深。</p><p>定自格高難著句，不應工部總無心。</p><h1 class=pgc-h-arrow-right>趙眘</h1><p>趙眘</p><p>眘即孝宗，太祖七世孫，字元永。建炎元年（1127）生。高完無子，立為皇太子。受內禪，在位二十七年。傳位太子，尊帝為壽皇。紹熙五年（1194）卒。紀元三：隆興、乾道、淳熙。</p><p>阮郎歸</p><p>遠德殿作和趙志忠</p><p>留連春意晚花稠。雲疏雨未收。新荷池面葉齊抽。涼天醉碧樓。</p><p>能達理，有何愁。心寬萬事休。人生還似水中漚。金樽盡更酬。</p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p1.pstatp.com/large/pgc-image/f7cd673d07ea412192826c51ac558d56><p class=pgc-img-caption></p></div><h1 class=pgc-h-arrow-right>謝懋</h1><p>謝懋</p><p>懋字勉仲。洛師（今在河南省）人。以樂府知名。卒於淳熙間（十三年或以前）。有靜寄樂府，詞七十五篇。或作靜寄居士樂章二卷，今不傳，僅有趙萬里輯本。</p><p>憶少年</p><p>寒食</p><p>池塘綠遍，王孫芳草，依依斜日。遊絲卷晴晝，系東風無力。</p><p>蝶趁幽香峰釀密。鞦韆外、臥紅堆碧。心情費消遣，更梨花寒食。</p><p>石州引</p><p>別恨</p><p>日腳斜明，秋色半陰，人意悽楚。飛雲特地凝愁，做弄晚來微雨。誰家別院，舞困幾葉霜紅，西風送客聞砧杵。鞭馬出都門，正潮平洲渚。</p><p>無語。匆匆短棹，滿載離愁，片帆高舉。京洛紅塵，因念幾年羈旅。淺顰輕笑，舊時上二字從陽春白雪補風月逢迎，別來誰畫雙眉嫵。回首一銷凝，望歸鴻容與。</p><p>洞仙歌</p><p>春雨</p><p>愁邊雨細。漠漠天如醉。搖颺遊絲晚風外。釀輕寒、和暝色，花柳難勝，春自老，誰管啼紅斂翠。</p><p>關情潛入夜，斜溼簾櫳，幾處挑燈耿無寐。念陽臺、當日事，好伴雲來，因個甚、不入襄王夢裡。便添起、寒潮卷長江，又恐是離人，斷腸清淚。</p><p>杏花天</p><p>春思</p><p>海棠枝上東風軟。蕩霽色、煙光弄暖。雙雙燕子歸來晚。零落紅香過半。</p><p>琵琶淚搵青衫淺。念事與、危腸易斷。餘酲未解扶頭懶。屏裡瀟湘夢遠。</p><p>畫堂春</p><p>秋思</p><p>西風庭院雨垂垂。黃花秋閏遲。已涼天氣未寒時。才褪單衣。</p><p>睡起枕痕猶在，鬢鬆釵壓雲低。玉奩重拂淡胭脂。情入雙眉。</p><p>武陵春</p><p>惜別</p><p>門掩東風人去後，愁損燕鶯心。一朵梅花淡有春。粉黛不忺勻。</p><p>我亦青樓成卷客，風月強追尋。莫把恩情做弄成。容易學行雲。</p><p>霜天曉角</p><p>桂花</p><p>綠雲剪葉。低護黃金屑。占斷花中聲譽，香與韻、兩清潔。</p><p>勝絕。君聽說。是他來處別。試看仙衣猶帶，金庭露、玉階月。</p><p>風流子</p><p>行樂</p><p>少年多行樂，方豪健、何處不嬉遊。記情逐豔波，暖香斜徑，醉搖鞭影，撲絮青樓。難忘是，笑歌偏婉娩，鄉號得溫柔。嬌雨娛雲，旋寬衣帶，剩風殘月，都在眉頭。</p><p>一成憔悴損，人驚怪，空自引鏡堪羞。誰念短封難託，徵雁虛浮。念夜寒燈火，懶尋前夢，滿窗風雨，供斷閒愁。情到不堪言處，卻悔風流。</p><p>念奴嬌</p><p>中秋呈徐叔至</p><p>霽天湛碧。正新涼風露，冰壺清徹。河漢無聲光練練，湧出銀蟾孤絕。巖桂香飄，井梧影轉，冷浸官袍潔。西廂往事，一簾輕夢悽切。</p><p>腸斷楚峽雲歸，尊前無緒，知有愁如髮。此夕常娥應也恨，冷落瓊樓金闕。禁漏迢迢，邊鴻杳杳，幽意憑誰決。闌干星斗，落梅三弄初闋。</p><p>鵲橋仙</p><p>七夕</p><p>鉤簾借月，染云為幌，花面玉枝交映。涼生河漢一天秋，問此會、今宵孰勝。</p><p>銅壺尚滴，燭龍已駕，淚浥西風不尺。明朝烏鵲到人間，試說向、青樓薄倖。</p><p>解連環</p><p>雁空遼邈。襯魚鱗浪淺，護霜雲薄。念故人、千里音塵，正山月朦朧，水村依約。見說瑤姬，擁十二、碧峰如削。倚孤芳澹佇，冷笑歲華，可堪寂寞。</p><p>情多為誰瘦弱。愛吹薌弄粉，斜搴珠箔。自然林壑精神，想回首東風，萬花羞落。夢繞南樓，對皓月、忍思量著。但銷凝、夜闌酒醒，數聲畫角。</p><p>驀山溪</p><p>厭厭睡起，無限春情緒。柳色借輕煙，尚瘦怯、東風捲舞。海棠紅皺，不奈晚來寒，簾半卷，日西沉，寂寞閒庭戶。</p><p>飛雲無據。化作冥濛雨。愁裡見春來，又只恐、愁催春去。惜花人老，芳草夢悽迷，題欲偏，瑣窗紗，總是傷春句。</p><p>風入松</p><p>老年常憶少年狂。宿粉棲香。自憐獨得東君意有三年、窺宋東牆。笑舞落花紅影，醉眠芳草斜陽。</p><p>事隨春夢去悠揚。休去思量。近來眼底無姚魏，有誰更、管領年芳。換得河陽衰鬢，一簾煙雨梅黃。</p><p><strong>浪淘沙</strong></p><p><strong>黃道雨初幹。霽靄空蟠。東風楊柳碧毿毿。燕子不歸花有恨，小院春寒。</strong></p><p><strong>倦客亦何堪。塵滿征衫。明朝野水幾重山。歸夢已隨芳草綠，先到江南。</strong></p><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/pgc-image/c5ec4d4d0ab145e58c9538c5dfbb4502><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/dfic-imagehandler/ff720160-47cf-4d1b-a8e7-e7e43410d73c><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/dfic-imagehandler/b66b8b59-9dcd-4215-8433-cdf712ba2428><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p3.pstatp.com/large/dfic-imagehandler/797db2a6-2097-4b44-acd0-1f9e8a37690f><p class=pgc-img-caption></p></div><div class=pgc-img><img alt="《全宋詞 2790卷》（495—500卷）范成大 遊次公 尤袤 趙眘 謝懋" onerror=errorimg.call(this); src=https://p9.pstatp.com/large/dfic-imagehandler/bc8dc9d6-e4de-4c55-b2b3-01170c77a8d5><p class=pgc-img-caption></p></div></div><div class="post-meta meta-tags"><ul class=clearfix><li><a>全宋詞</a></li><li><a>2790</a></li><li><a>495</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr><li><a href=../../tw/%E9%81%8A%E6%88%B2/94ecf26.html alt=全宋詞（2790卷）全文閱讀（35——73卷） class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f style=border-radius:25px></a>
<a href=../../tw/%E9%81%8A%E6%88%B2/94ecf26.html title=全宋詞（2790卷）全文閱讀（35——73卷）>全宋詞（2790卷）全文閱讀（35——73卷）</a></li><hr><li><a href=../../tw/%E9%81%8A%E6%88%B2/fed2cf2.html alt="《全宋詞 2790卷》（755—758卷）馮取洽 趙以夫 鄭覺齋 張榘" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/pgc-image/6ed6936eaece4cb3ada4611c945e848f style=border-radius:25px></a>
<a href=../../tw/%E9%81%8A%E6%88%B2/fed2cf2.html title="《全宋詞 2790卷》（755—758卷）馮取洽 趙以夫 鄭覺齋 張榘">《全宋詞 2790卷》（755—758卷）馮取洽 趙以夫 鄭覺齋 張榘</a></li><hr><li><a href=../../tw/%E7%A7%91%E5%AD%B8/e260f201.html alt="《全宋詞 2771卷》（1153卷）樂笑翁《張炎》存詞302首" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8 style=border-radius:25px></a>
<a href=../../tw/%E7%A7%91%E5%AD%B8/e260f201.html title="《全宋詞 2771卷》（1153卷）樂笑翁《張炎》存詞302首">《全宋詞 2771卷》（1153卷）樂笑翁《張炎》存詞302首</a></li><hr><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E9%81%8A%E6%88%B2/ff6223a5.html alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c3ddc1e5128549e699ad70955e1e17a1 style=border-radius:25px></a>
<a href=../../tw/%E9%81%8A%E6%88%B2/ff6223a5.html title="《全宋詞 2771卷》（1661—1665卷）賀鑄 洪茶 洪皓 洪惠英 洪邁">《全宋詞 2771卷》（1661—1665卷）賀鑄 洪茶 洪皓 洪惠英 洪邁</a></li><hr><li><a href=../../tw/%E7%A7%91%E6%8A%80/fcfdb485.html alt="《全宋詞 2771卷》（1323卷）此身將過浙江東。夢魂先在鑑湖中。" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9f0a635044ce42539f7ce98accaa35d2 style=border-radius:25px></a>
<a href=../../tw/%E7%A7%91%E6%8A%80/fcfdb485.html title="《全宋詞 2771卷》（1323卷）此身將過浙江東。夢魂先在鑑湖中。">《全宋詞 2771卷》（1323卷）此身將過浙江東。夢魂先在鑑湖中。</a></li><hr><li><a href=../../tw/%E7%A7%91%E6%8A%80/8a16ac0.html alt=英特爾400/495系列芯片組曝光，還有一款H310D class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/be191b8cb61a44dbaf7b1a7a1558cc35 style=border-radius:25px></a>
<a href=../../tw/%E7%A7%91%E6%8A%80/8a16ac0.html title=英特爾400/495系列芯片組曝光，還有一款H310D>英特爾400/495系列芯片組曝光，還有一款H310D</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>