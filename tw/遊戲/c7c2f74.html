<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 《共計900卷》（202——206卷） | 极客快訊</title><meta property="og:title" content="全唐詩 《共計900卷》（202——206卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc"><link rel=alternate hreflang=x-default href=https://geekbank.cf/tw/%e9%81%8a%e6%88%b2/c7c2f74.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/c7c2f74.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/c7c2f74.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/c7c2f74.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/c7c2f74.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/c7c2f74.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/c7c2f74.html><link rel=canonical href=https://geekbank.cf/tw/%e9%81%8a%e6%88%b2/c7c2f74.html><meta property="article:published_time" content="2020-10-29T20:46:15+08:00"><meta property="article:modified_time" content="2020-10-29T20:46:15+08:00"><meta name=Keywords content><meta name=description content="全唐詩 《共計900卷》（202——206卷）"><meta name=author content="极客快訊"><meta property="og:url" content="/tw/%E9%81%8A%E6%88%B2/c7c2f74.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 《共計900卷》（202——206卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。曹雪芹的祖父曹寅奉旨刊刻《全唐詩》，全書架構在明代胡震亨《唐音統籤》和清代季振宜 《唐詩》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《帝王》、《后妃》作品列首，《樂章》、《 樂府》次之，又以年代為限，列出唐代詩人，接著是《聯句》、《逸句》、《名媛 》、《僧》、《道士》、《仙》、《神》、《鬼》、《怪》、《夢》、《諧謔》、《判》、《歌》等。</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc><p class=pgc-img-caption></p></div><p class=ql-align-center><strong>目錄</strong>：卷202沈宇 卷203杜儼 卷204楊賁 卷205包佶 卷206李嘉祐</p><h1 class=ql-align-center>卷202沈宇</h1><p>卷二百零二</p><p>卷202_1「武陽送別」沈宇</p><p>菊黃蘆白雁初飛，羌笛胡笳淚滿衣。</p><p>送君腸斷秋江水，一去東流何日歸。</p><p>卷202_2「搗衣」沈宇</p><p>日暮遠天青，霜風入後庭。洞房寒未掩，砧杵夜泠泠。</p><p>卷202_3「代閨人」沈宇</p><p>楊柳青青鳥亂吟，春風香靄洞房深。</p><p>百花簾下朝窺鏡，明月窗前夜理琴。</p><p>卷202_4「江南遇雨」張鼎</p><p>江天寒意少，冬月雨仍飛。出戶愁為聽，從風灑客衣。</p><p>旅魂驚處斷，鄉信意中微。幾日應晴去，孤舟且欲歸。</p><p>卷202_5「鄴城引」張鼎</p><p>君不見漢家失統三靈變，魏武爭雄六龍戰。</p><p>蕩<span>海吞</span>江制中國，迴天運鬥應南面。隱隱都城紫陌開，</p><p>迢迢分野黃星見。流年不駐漳河水，明月俄終鄴國宴。</p><p>文章猶入管絃新，帷座空銷狐兔塵。可惜望陵歌舞處，</p><p>松風四面暮愁人。</p><p>卷202_6「僧舍小池」張鼎</p><p>引出白雲根，潺潺漲蘚痕。冷光搖砌錫，疏影露枝猿。</p><p>淨帶凋霜葉，香通洗藥源。貝多文字古，宜向此中翻。</p><p>卷202_7「擬古」薛奇童</p><p>沙塵朝蔽日，失道還相遇。寒影波上雲，秋聲月前樹。</p><p>川氣生曉夕，野陰乍煙霧。沉沉滮池水，人馬不敢渡。</p><p>吮癰世所薄，挾纊恩難顧。不見古時人，中宵淚橫注。</p><p>卷202_8「和李起居秋夜之作」薛奇童</p><p>過庭聞禮日，趨侍記言回。獨臥玉窗前，捲簾殘雨來。</p><p>高秋南鬥轉，涼夜北堂開。水影入朱戶，螢光生綠苔。</p><p>簡成良史筆，年是洛陽才。莫重白雲意，時人許上臺。</p><p>卷202_9「吳聲子夜歌（一作崔國輔詩，題雲古意）」薛奇童</p><p>淨掃黃金階，飛霜皓如雪。下簾彈箜篌，不忍見秋月。</p><p>卷202_10「塞下曲」薛奇童</p><p>驕虜初南下，煙塵暗國中。獨召李將軍，夜開甘泉宮。</p><p>一身許明主，萬里總元戎。霜甲臥不暖，夜半聞邊風。</p><p>胡天早飛雪，荒徼多轉蓬。寒雲覆水重，秋氣連海空。</p><p>金鞍誰家子，上馬鳴角弓。自是幽並客，非論愛立功。</p><p>卷202_11「雲中行」薛奇童</p><p>雲中小兒吹金管，向晚因風一川滿。塞北雲高心已悲，</p><p>城南木落腸堪斷。憶昔魏家都此方，涼風觀前朝百王。</p><p>千門曉映山川色，雙闕遙連日月光。舉杯稱壽永相保，</p><p>日夕歌鐘徹清昊。將軍汗馬百戰場，天子射獸五原草。</p><p>寂寞金輿去不歸，陵上黃塵滿路飛。河邊不語傷流水，</p><p>川上含情嘆落暉。此時獨立無所見，日暮寒風吹客衣。</p><p>卷202_12「楚宮詞二首」薛奇童</p><p>禁苑春風起，流鶯繞合歡。玉窗通日氣，珠箔卷輕寒。</p><p>楊葉垂陰砌，梨花入井闌。君王好長袖，新作舞衣寬。</p><p>日晚梧桐落，微寒入禁垣。月懸三雀觀，霜度萬秋門。</p><p>豔舞矜新寵，愁容泣舊恩。不堪深殿裡，簾外慾黃昏。</p><p>卷202_13「長孫十一東山春夜見贈」楊諫</p><p>故人謝城闕，揮手碧雲期。溪月照隱處，松風生興時。</p><p>舊林日雲暮，芳草歲空滋。甘與子成夢，請君同所思。</p><p>卷202_14「贈知己」楊諫</p><p>江南折芳草，江北贈佳期。江闊水復急，過江常苦遲。</p><p>蘋白蘭葉青，恐度先香時。美人碧雲外，寧見長相思。</p><p>卷202_15「東谿待蘇戶曹不至」張萬頃</p><p>洛陽城東伊水西，千花萬竹使人迷。臺上柳枝臨岸低，</p><p>門前荷葉與橋齊。日暮待君君不見，長風吹雨過青谿.</p><p>卷202_16「登天目山下作」張萬頃</p><p>去歲離秦望，今冬使楚關。淚添天目水，發變海頭山。</p><p>別母烏南逝，辭兄雁北還。宦遊偏不樂，長為憶慈顏。</p><p>卷202_17「送裴少府」張萬頃</p><p>夕膳望東周，晨裝不少留。酒中同樂事，關外越離憂。</p><p>座溼秦山雨，庭寒渭水秋。何當鷹隼擊，來拂故林遊。</p><p>卷202_18「旅次灞亭」沈頌</p><p>閒琴開旅思，清夜有愁心。圓月正當戶，微風猶在林。</p><p>蒼茫孤亭上，歷亂多秋音。言念待明發，東山幽意深。</p><p>卷202_19「春旦歌」沈頌</p><p>常聞嬴女玉簫臺，奏曲情深綵鳳來。</p><p>欲登此地銷歸恨，卻羨雙飛去不回。</p><p>卷202_20「早發西山」沈頌</p><p>遊子空有懷，賞心杳無路。前程數千裡，乘夜連輕馭。</p><p>繚繞鬆筱中，蒼茫猶未曙。遙聞孤村犬，暗指人家去。</p><p>疲馬懷澗泉，征衣犯霜露。喧呼谿鳥驚，沙上或騫翥。</p><p>娟娟東岑月，照耀獨歸慮。</p><p>卷202_21「送人還吳」沈頌</p><p>人心不忘鄉，矧餘客已久。送君江南去，秋醉洛陽酒。</p><p>贈言幽徑蘭，別思河堤柳。征帆暮風急，望望空延首。</p><p>卷202_22「送金文學還日東」沈頌</p><p>君家東海東，君去因秋風。漫漫指鄉路，悠悠如夢中。</p><p>煙霧積孤島，波濤連太空。冒險當不懼，皇恩措爾躬。</p><p>卷202_23「衛中作」沈頌</p><p>衛風愉豔宜春色，淇水清泠增暮愁。</p><p>總使榴花能一醉，終須萱草暫忘憂。</p><p>卷202_24「天長節」樑鍠</p><p>日月生天久，年年慶一回。時平祥不去，壽遠節長來。</p><p>連吹千家笛，同朝百郡杯。願持金殿鏡，處處照遺才。</p><p>卷202_25「長門怨」樑鍠</p><p>妾命何偏薄，君王去不歸。欲令遙見悔，樓上試春衣。</p><p>空殿看人入，深宮羨鳥飛。翻悲因買賦，索鏡照空輝。</p><p>卷202_26「美人春臥」樑鍠</p><p>妾家巫峽陽，羅幌寢蘭堂。曉日臨窗久，春風引夢長。</p><p>落釵仍掛鬢，微汗欲消黃。縱使朦朧覺，魂猶逐楚王。</p><p>卷202_27「名姝詠」樑鍠</p><p>阿嬌年未多，弱體性能和。怕重愁拈鏡，憐輕喜曳羅。</p><p>臨津雙洛浦，對月兩嫦娥。獨有荊王殿，時時暮雨過。</p><p>卷202_28「豔女詞」樑鍠</p><p>露井桃花發，雙雙燕並飛。美人姿態裡，春色上羅衣。</p><p>自愛頻開鏡，時羞欲掩扉。不知行路客，遙惹五香歸。</p><p>卷202_29「狷氏子」樑鍠</p><p>杏樑初照日，碧玉後堂開。憶事臨妝笑，春嬌滿鏡臺。</p><p>含聲歌扇舉，顧影舞腰回。別有佳期處，青樓客夜來。</p><p>卷202_30「戲贈歌者」樑鍠</p><p>白皙歌童子，哀音絕又連。楚妃臨扇學，盧女隔簾傳。</p><p>曉燕喧喉裡，春鶯囀舌邊。若逢漢武帝，還是李延年。</p><p>卷202_31「七夕泛舟」樑鍠</p><p>雲端有靈匹，掩映拂妝臺。夜久應搖珮，天高響不來。</p><p>片歡秋始展，殘夢曉翻催。卻怨填河鵲，留橋又不回。</p><p>卷202_32「崔駙馬宅詠畫山水扇」樑鍠</p><p>畫扇出秦樓，誰家贈列侯。小含吳剡縣，輕帶楚揚州。</p><p>掩作山雲暮，搖成隴樹秋。坐來傳與客，漢水又迴流。</p><p>卷202_33「觀王美人海圖障子」樑鍠</p><p>宋玉東家女，常懷物外多。自從圖渤海，誰為覓湘娥。</p><p>白鷺棲脂粉，赬魴躍綺羅。仍憐轉嬌眼，別恨一橫波。</p><p>卷202_34「聞百舌鳥」樑鍠</p><p>百舌聞他郡，間關媚物華。斂形藏一葉，分響出千花。</p><p>坐愛時褰幌，行藏或駐車。不須應獨感，三載已辭家。</p><p>卷202_35「省試方士進恆春草」樑鍠</p><p>東吳有靈草，生彼剡溪傍。既亂莓苔色，仍連菡萏香。</p><p>掇之稱遠士，持以奉明王。北闕顏彌駐，南山壽更長。</p><p>金膏徒騁妙，石髓莫矜良。倘使沾涓滴，還遊不死方。</p><p>卷202_36「代徵人妻喜夫還」樑鍠</p><p>征夫走馬發漁陽，少婦含嬌開洞房。千日廢臺還掛鏡，</p><p>數年塵面再新妝。春風喜出今朝戶，明月虛眠昨夜床。</p><p>莫道幽閨書信隔，還衣總是舊時香。</p><p>卷202_37「贈李中華」樑鍠</p><p>莫向嵩山去，神仙多誤人。不如朝魏闕，天子重賢臣。</p><p>卷202_38「詠木老人（一作傀儡吟，一作詠窟磊子人）」樑鍠</p><p>刻木牽絲作老翁，雞皮鶴髮與真同。</p><p>須臾弄罷寂無事，還似人生一夢中。</p><p>卷202_39「句」樑鍠</p><p>堂高憑上望，宅廣乘車行。（《詠郭令公宅》。</p><p>見《封氏聞見記》）</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p1.pstatp.com/large/dfic-imagehandler/9df266b5-bed3-454f-9175-92b8cafb6d48><p class=pgc-img-caption></p></div><h1 class=ql-align-center>卷203杜儼</h1><p>卷二百零三</p><p>卷203_1「客中作」杜儼</p><p>書劍催人不暫閒，洛陽羈旅復秦關。</p><p>容顏歲歲愁邊改，鄉國時時夢裡還。</p><p>卷203_2「三月三日曲江侍宴」趙良器</p><p>聖祖發神謀，靈符葉帝求。一人光錫命，萬國荷時休。</p><p>雷解圜丘畢，雲需曲水遊。岸花迎步輦，仙仗擁行舟。</p><p>睿藻天中降，恩波海外流。小臣同品物，陪此樂皇猷。</p><p>卷203_3「鄭國夫人輓歌詞」趙良器</p><p>淑德延公胄，宜家接帝姻。桂宮男掌僕，蘭殿女升嬪。</p><p>恩澤昭前命，盈虛變此辰。萬年今已矣，彤管列何人。</p><p>卷203_4「郡中客舍」黃麟</p><p>蟲響亂啾啾，更人正數籌。魂歸洞庭夜，霜臥洛陽秋。</p><p>微月有時隱，長河到曉流。起來還囑雁，鄉信在吳洲。</p><p>卷203_5「途中口號（一作盧僎詩）」郭向</p><p>抱玉三朝楚，懷書十上秦。年年洛陽陌，花鳥弄歸人。</p><p>卷203_6「題李將軍山亭」郭良</p><p>鳳轄將軍位，龍門司隸家。衣冠為隱逸，山水作繁華。</p><p>徑出重林草，池搖兩岸花。誰知貴公第，亭院有煙霞。</p><p>卷203_7「早行」郭良</p><p>早行星尚在，數裡未天明。不辨雲林色，空聞風水聲。</p><p>月從山上落，河入鬥間橫。漸至重門外，依稀見洛城。</p><p>卷203_8「過故人舊宅」王喬</p><p>故人軒騎罷歸來，舊宅園林閒不開。</p><p>唯餘挾瑟樓中婦，哭向平生歌舞臺。</p><p>卷203_9「關山月」徐九皋</p><p>玉塞抵長城，金徽映高闕。遙心萬餘裡，直望三邊月。</p><p>霜靜影逾懸，露晞光漸沒。思君不可見，空嘆將焉歇。</p><p>卷203_10「戰城南」徐九皋</p><p>塞北狂胡旅，城南敵漢圍。巉巖一鼓氣，拔利五兵威。</p><p>虜騎瞻山哭，王師拓地飛。不應須寵戰，當遂勒金徽。</p><p>卷203_11「詠史」徐九皋</p><p>亡國秦韓代，榮身劉項年。金槌擊政後，玉斗碎增前。</p><p>聖主稱三傑，明離保四賢。已申黃石祭，方慕赤松仙。</p><p>卷203_12「途中覽鏡」徐九皋</p><p>四海遊長倦，百年愁半侵。賴窺明鏡裡，時見丈夫心。</p><p>卷203_13「送部四鎮人往單于別知故」徐九皋</p><p>天下今無事，雲中獨未寧。忝驅更戍卒，方遠送邊庭。</p><p>馬飲長城水，軍佔太白星。國恩行可報，何必守經營。</p><p>卷203_14「鬆滋江北阻風」閻寬</p><p>江風久未歇，山雨復相仍。巨浪天涯起，餘寒川上凝。</p><p>憂人勞夕惕，鄉事憊晨興。遠聽知音駭，誠哉不可陵。</p><p>卷203_15「曉入宜都渚」閻寬</p><p>問俗周楚甸，川行眇江潯。興隨曉光發，道會春言深。</p><p>回眺佳氣象，遠懷得山林。佇應舟楫用，曷務歸閒心。</p><p>卷203_16「古意」閻寬</p><p>庭樹發華滋，瑤草復葳蕤。好鳥飛相從，愁人深此時。</p><p>天中有靈匹，日夕嚬蛾眉。願逐飄風花，千里入遙帷。</p><p>心逝愛不見，空歌悲莫悲。</p><p>卷203_17「春宵覽月」閻寬</p><p>月生東荒外，天雲收夕陰。愛見澄清景，象吾虛白心。</p><p>耳目靜無譁，神超道性深。乘興得至樂，寓言因永吟。</p><p>卷203_18「秋懷」閻寬</p><p>下帷長日盡，虛館早涼生。芳草猶未薦，如何蜻蛚鳴。</p><p>秋風已振衣，客去何時歸。為問當途者，寧知心有違。</p><p>卷203_19「和中書侍郎院壁畫雲」李收</p><p>粉壁畫雲成，如能上太清。影從霄漢發，光照掖垣明。</p><p>映筱多幽趣，臨軒得野情。獨思作霖雨，流潤及生靈。</p><p>卷203_20「幽情」李收</p><p>幽人惜春暮，潭上折芳草。佳期何時還，欲寄千里道。</p><p>卷203_21「懷魯」程彌綸</p><p>曲阜國，尼丘山。周公邈難問，夫子猶啟關。</p><p>履風雩兮若見，遊夏興兮魯顏。天孫天孫，</p><p>何為今兮學且難，負星明而東遊閒閒。</p><p>卷203_22「燕歌行」屈同仙</p><p>君不見漁陽八月塞草腓，徵人相對並思歸。</p><p>雲和朔氣連天黑，蓬雜驚沙散野飛。是時天地陰埃遍，</p><p>瀚海龍城皆習戰。兩軍鼓角暗相聞，四面旌旗看不見。</p><p>昭君遠嫁已年多，戎狄無厭不復和。漢兵候月秋防塞，</p><p>胡騎乘冰夜渡河。河塞東西萬餘裡，地與京華不相似。</p><p>燕支山下少春暉，黃沙磧裡無流水。金戈玉劍十年徵，</p><p>紅粉青樓多怨情。厭向殊鄉久離別，秋來愁聽搗衣聲。</p><p>卷203_23「烏江女」屈同仙</p><p>越豔誰家女，朝遊江岸傍。青春猶未嫁，紅粉舊來娼。</p><p>錦袖盛朱橘，銀鉤摘紫房。見人羞不語，回艇入溪藏。</p><p>卷203_24「昌年宮之作」豆盧復</p><p>但有離宮處，君王每不居。旗門芳草合，輦路小槐疏。</p><p>殿閉山煙滿，窗凝野靄虛。豐年多望幸，春色待鑾輿。</p><p>卷203_25「落第歸鄉留別長安主人」豆盧復</p><p>客裡愁多不記春，聞鶯始嘆柳條新。</p><p>年年下第東歸去，羞見長安舊主人。</p><p>卷203_26「奉試詠青」荊冬倩</p><p>路闢天光遠，春還月道臨。草濃河畔色，槐結路邊陰。</p><p>未映君王史，先標胄子襟。經明如可拾，自有致雲心。</p><p>卷203_27「觀漢水」樑洽</p><p>發源自嶓冢，東注經襄陽。一道入溟渤，別流為滄浪。</p><p>求思詠遊女，投吊悲昭王。水濱不可問，日暮空湯湯。</p><p>卷203_28「遊越溪」鄭紹</p><p>溪水碧悠悠，猿聲斷客愁。漁潭逢釣楫，月浦值孤舟。</p><p>訪泊隨煙火，迷途視鬥牛。今宵越鄉意，還取醉忘憂。</p><p>卷203_29「登樓（一作王之渙詩）」朱斌</p><p>白日依山盡，黃河入海流。欲窮千里目，更上一重樓。</p><p>卷203_30「感寓二首」樑德裕</p><p>彩雲呈瑞質，五色發人寰。獨作龍虎狀，孤飛天地間。</p><p>隱隱臨北極，峨峨象南山。恨在帝鄉外，不逢枝葉攀。</p><p>幽澗生蕙若，幽渚老江蘺。榮落人不見，芳香徒爾為。</p><p>不及綠萍草，生君紅蓮池。左右美人弄，朝夕春風吹。</p><p>葉洗玉泉水，珠清湛露滋。心亦願如此，託君君不知。</p><p>卷203_31「詠談容娘」常非月</p><p>舉手整花鈿，翻身舞錦筵。馬圍行處匝，人壓看場圓。</p><p>歌要齊聲和，情教細語傳。不知心大小，容得許多憐。</p><p>卷203_32「覽史」張良璞</p><p>享年八十已，歷數窮蒼生。七虎門源上，咆哮關內鳴。</p><p>建都用鶉宿，設險因金城。舜曲煙火起，汾河珠翠明。</p><p>海雲引天仗，朔雪留邊兵。作孽人怨久，其亡鬼信盈。</p><p>素靈感劉季，白馬從子嬰。昏虐不務德，百代無芳聲。</p><p>卷203_33「奉試冷井詩」孫欣</p><p>仙闈井初鑿，靈液沁成泉。色湛青苔裡，寒凝紫綆邊。</p><p>銅瓶向影落，玉甃抱虛圓。永願調神鼎，堯時泰萬年。</p><p>卷203_34「都中閒居」王羨門</p><p>君王巡海內，北闕下明臺。雲物天中少，煙花歲後來。</p><p>河從御苑出，山向國門開。寂寞東京裡，空留賈誼才。</p><p>卷203_35「江南弄」芮挺章</p><p>春江可憐事，最在美人家。鸚鵡能言鳥，芙蓉巧笑花。</p><p>地銜金作埒，水抱玉為沙。薄晚青絲騎，長鞭赴狹斜。</p><p>卷203_36「少年行」芮挺章</p><p>任氣稱張放，銜恩在少年。玉階朝就日，金屋夜昇天。</p><p>軒騎青雲際，笙歌綠水邊。建章明月好，留醉伴風煙。</p><p>卷203_37「伊水門」樓穎</p><p>朝涉伊水門，伊水入門流。愜心乃成興，澹然泛孤舟。</p><p>霏微傍青靄，容與隨白鷗。竹陰交前浦，柳花媚中洲。</p><p>日落陰雲生，彌覺茲路幽。聊以恣所適，此外知何求。</p><p>卷203_38「東郊納涼，憶左威衛李錄事收昆季、太原崔參軍三首」樓穎</p><p>水竹誰家宅，幽庭向苑門。今知季倫沼，舊是闢疆園。</p><p>飢鷺窺魚靜，鳴鴉帶子喧。興成只自適，欲白返忘言。</p><p>納涼每選地，近是青門東。林與繚垣接，池將沁水通。</p><p>枝交帝女樹，橋映美人虹。想是忘機者，悠悠在興中。</p><p>林間求適意，池上得清飆。稍稍斜回楫，時時一度橋。</p><p>水光壁際動，山影浪中搖。不見李元禮，神仙何處要。</p><p>卷203_39「西施石」樓穎</p><p>西施昔日浣紗津，石上青苔思殺人。</p><p>一去姑蘇不復返，岸旁桃李為誰春。</p><p>卷203_40「江南行」李康成</p><p>楊柳青青鶯欲啼，風光搖盪綠蘋齊，金陰城頭日色低。</p><p>日色低，情難極，水中鳧鷖雙比翼。</p><p>卷203_41「採蓮曲」李康成</p><p>採蓮去，月沒春江曙。翠鈿紅袖水中央，</p><p>青荷蓮子雜衣香，雲起風生歸路長。歸路長，那得久。</p><p>各回船，兩搖手。</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p3.pstatp.com/large/dfic-imagehandler/cded63e2-8988-4630-b68b-2298afd6e5d1><p class=pgc-img-caption></p></div><p>卷203_42「玉華仙子歌」李康成</p><p>紫陽仙子名玉華，珠盤承露餌丹砂。轉態凝情五雲裡，</p><p>嬌顏千歲芙蓉花。紫陽綵女矜無數，遙見玉華皆掩嫭。</p><p>高堂初日不成妍，洛渚流風徒自憐。璇階霓綺閣，</p><p>碧題霜羅幕。仙娥桂樹長自春，王母桃花未嘗落。</p><p>上元夫人賓上清，深宮寂歷厭層城。解佩空憐鄭交甫，</p><p>吹簫不逐許飛瓊。溶溶紫庭步，渺渺瀛臺路。</p><p>蘭陵貴士謝相逢，濟北風生尚回顧。滄洲傲吏愛金丹，</p><p>清心回望雲之端。羽蓋霓裳一相識，傳情寫念長無極。</p><p>長無極，永相隨。攀霄歷金闕，弄影下瑤池。</p><p>夕宿紫府雲母帳，朝餐玄圃崑崙芝。不學蘭香中道絕，</p><p>卻教青鳥報相思。</p><p>卷203_43「自君之出矣」李康成</p><p>自君之出矣，弦吹絕無聲。思君如百草，撩亂逐春生。</p><p>卷203_44「句」李康成</p><p>因緣苟會合，萬里猶同鄉。運命倘不諧，隔壁無津樑。</p><p>（《經籍考》雲：康成編《玉臺後集》，中間自載其</p><p>詩八首，如《河陽居家女》長篇一首，押五十二韻，</p><p>若欲與《木蘭》及《孔雀東南飛》之作方駕者，</p><p>末四句云云，亦佳）</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p9.pstatp.com/large/dfic-imagehandler/58e32171-4f43-495e-a05a-ebbf2b20700e><p class=pgc-img-caption></p></div><h1 class=ql-align-center>卷204楊賁</h1><p>卷二百零四</p><p>卷204_1「時興」楊賁</p><p>貴人昔未貴，鹹願顧寒微。及自登樞要，何曾問布衣。</p><p>平明登紫閣，日晏下彤闈。擾擾路傍子，無勞歌是非。</p><p>卷204_2「詠石季倫」李清</p><p>金谷繁華石季倫，只能謀富不謀身。</p><p>當時縱與綠珠去，猶有無窮歌舞人。</p><p>卷204_3「鶴警露」陳季</p><p>南國商飆動，東皋野鶴鳴。溪鬆寒暫宿，露草滴還驚。</p><p>欲有高飛意，空聞召侶情。風間傳藻質，月下引清聲。</p><p>未假摶扶勢，焉知羽翼輕。吾君開太液，願得應皇明。</p><p>卷204_4「湘靈鼓瑟」陳季</p><p>神女泛瑤瑟，古祠嚴野亭。楚雲來泱漭，湘水助清泠。</p><p>妙指微幽契，繁聲入杳冥。一彈新月白，數曲暮山青。</p><p>調苦荊人怨，時遙帝子靈。遺音如可賞，試奏為君聽。</p><p>卷204_5「湘靈鼓瑟」王邕</p><p>寶瑟和琴韻，靈妃應樂章。依稀聞促柱，彷彿夢新妝。</p><p>波外聲初發，風前曲正長。悽清和萬籟，斷續繞三湘。</p><p>轉覺雲山迥，空懷杜若芳。誠能傳此意，雅奏在宮商。</p><p>卷204_6「嵩山望幸」王邕</p><p>峻極位何崇，方知造化功。降靈逢聖主，望幸表維嵩。</p><p>隱映連青壁，嵯峨向碧空。象車因葉瑞，龍駕願升中。</p><p>萬歲聲長在，千巖氣轉雄。東都歌盛事，西笑佇皇風。</p><p>卷204_7「湘靈鼓瑟」莊若訥</p><p>帝子鳴金瑟，餘聲自抑揚。悲風絲上斷，流水曲中長。</p><p>出沒游魚聽，逶迤綵鳳翔。微音時扣徵，雅韻乍含商。</p><p>神理誠難測，幽情詎可量。至今聞古調，應恨滯三湘。</p><p>卷204_8「湘靈鼓瑟」魏璀</p><p>瑤瑟多哀怨，朱弦且莫聽。扁舟三楚客，叢竹二妃靈。</p><p>淅瀝聞餘響，依稀欲辨形。柱間寒水碧，曲裡暮山青。</p><p>良馬悲銜草，游魚思繞萍。知音若相遇，終不滯南溟。</p><p>卷204_9「懷素上人草書歌（一本作王邕詩，今從統籤另編）」王zr</p><p>衡陽雙峽插天峻，青壁巉巉萬餘仞。此中靈秀眾所知，</p><p>草書獨有懷素奇。懷素身長五尺四，嚼湯誦咒籲可畏。</p><p>銅瓶錫杖倚閑庭，斑管秋毫多逸意。或粉壁，或彩箋，</p><p>蒲葵絹素何相鮮。忽作風馳如電掣，更點飛花兼散雪。</p><p>寒猿飲水撼枯藤，壯士拔山伸勁鐵。</p><p>君不見張芝昔日稱獨賢，君不見近日張旭為老顛。</p><p>二公絕藝人所惜，懷素傳之得真跡。崢嶸蹙出海上山，</p><p>突兀狀成湖畔石。一縱又一橫，一欹又一傾。</p><p>臨江不羨飛帆勢，下筆長為驟雨聲。我牧此州喜相識，</p><p>又見草書多慧力。懷素懷素不可得，開卷臨池轉相憶。</p><p>卷204_10「懷素上人草書歌」竇冀</p><p>狂僧揮翰狂且逸，獨任天機摧格律。龍虎慚因點畫生，</p><p>雷霆卻避鋒芒疾。魚箋絹素豈不貴，只嫌侷促兒童戲。</p><p>粉壁長廊數十間，興來小豁胸襟氣。長幼集，賢豪至，</p><p>枕糟藉麴猶半醉。忽然絕叫三五聲，滿壁縱橫千萬字。</p><p>吳興張老爾莫顛，葉縣公孫我何謂。如熊如羆不足比，</p><p>如虺如蛇不足擬。涵物為動鬼神泣，狂風入林花亂起。</p><p>殊形怪狀不易說，就中驚燥尤枯絕。邊風殺氣同慘烈，</p><p>崩槎臥木爭摧折。塞草遙飛大漠霜，胡天亂下陰山雪。</p><p>偏看能事轉新奇，郡守王公同賦詩。枯藤勁鐵愧三舍，</p><p>驟雨寒猿驚一時。此生絕藝人莫測，假此常為護持力。</p><p>連城之璧不可量，五百年知草聖當。</p><p>卷204_11「懷素上人草書歌」魯收</p><p>吾觀文士多利用，筆精墨妙誠堪重。身上藝能無不通，</p><p>就中草聖最天縱。有時興酣發神機，抽毫點墨縱橫揮。</p><p>風聲吼烈隨手起，龍蛇迸落空壁飛。連拂數行勢不絕，</p><p>藤懸查蹙生奇節。劃然放縱驚雲濤，或時頓挫縈毫髮。</p><p>自言轉腕無所拘，大笑羲之用陣圖。狂來紙盡勢不盡，</p><p>投筆抗聲連叫呼。信知鬼神助此道，墨池未盡書已好。</p><p>行路談君口不容，滿堂觀者空絕倒。所恨時人多笑聲，</p><p>唯知賤實翻貴名。觀爾向來三五字，顛奇何謝張先生。</p><p>卷204_12「懷素上人草書歌」朱逵</p><p>幾年出家通宿命，一朝卻憶臨池聖。轉腕摧鋒增崛崎，</p><p>秋毫繭紙常相隨。衡陽客舍來相訪，連飲百杯神轉王。</p><p>忽聞風裡度飛泉，紙落紛紛如跕鳶。形容脫略真如助，</p><p>心思周遊在何處。筆下惟看激電流，字成只畏盤龍去。</p><p>怪狀崩騰若轉蓬，飛絲歷亂如迴風。長鬆老死倚雲壁，</p><p>蹙浪相翻驚海鴻。於今年少尚如此，歷睹遠代無倫比。</p><p>妙絕當動鬼神泣，崔蔡幽魂更心死。</p><p>卷204_13「題懷素上人草書」許瑤</p><p>志在新奇無定則，古瘦漓纚半無墨。</p><p>醉來信手兩三行，醒後卻書書不得。</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p1.pstatp.com/large/dfic-imagehandler/e7ba0141-2d10-4785-97b8-657a6d3452dc><p class=pgc-img-caption></p></div><h1 class=ql-align-center>卷205包佶</h1><p>卷二百零五</p><p>卷205_1「祀風師樂章。迎神」包佶</p><p>太皞御氣，句芒肇功。蒼龍青旗，爰候祥風。</p><p>律以和應，神以感通。鼎俎修蠁，時惟禮崇。</p><p>卷205_2「祀風師樂章。奠幣登歌」包佶</p><p>旨酒告潔，青蘋應候。禮陳瑤幣，樂獻金奏。</p><p>彈弦自昔，解凍惟舊。仰瞻肸蠁，群祥來湊。</p><p>卷205_3「祀風師樂章。迎俎酌獻」包佶</p><p>德盛昭臨，迎拜巽方。爰候發生，式薦馨香。</p><p>酌醴具舉，工歌再揚。神歆入律，恩降百祥。</p><p>卷205_4「祀風師樂章。亞獻終獻」包佶</p><p>膋薌備，玉帛陳。風動物，樂感神。</p><p>三獻終，百神臻。草木榮，天下春。</p><p>卷205_5「祀風師樂章。送神」包佶</p><p>微穆敷華能應節，飄揚發彩宜行慶。送迎靈駕神心饗，</p><p>跪拜靈壇禮容盛。氣和草木發萌芽，德暢禽魚遂翔泳。</p><p>永望翠蓋逐流雲，自茲率土調春令。</p><p>卷205_6「祀雨師樂章。迎神」包佶</p><p>陟降左右，誠達幽圓。作解之功，樂惟有年。</p><p>雲輧戾止，灑霧飄煙。惟馨展禮，爰列豆籩。</p><p>卷205_7「祀雨師樂章。奠幣登歌」包佶</p><p>歲正朱明，禮布玄製。惟樂能感，與神合契。</p><p>陰霧離披，靈馭搖裔。膏澤之慶，期於稔歲。</p><p>卷205_8「祀雨師樂章。迎俎酌獻」包佶</p><p>陽開幽蟄，躬奉鬱鬯。禮備節應，震來靈降。</p><p>動植求聲，飛沉允望。時康氣茂，惟神之貺。</p><p>卷205_9「祀雨師樂章。亞獻終獻」包佶</p><p>奠既備，獻將終。神行令，瑞飛空。</p><p>迎乾德，祈歲功。乘煙燎，儼從風。</p><p>卷205_10「祀雨師樂章。送神」包佶</p><p>整駕升車望寥廓，垂陰薦祉蕩昏氛。饗時靈貺僾如在，</p><p>樂罷餘聲遙可聞。飲福陳誠禮容備，撤俎終獻曙光分。</p><p>跪拜臨壇結空想，年年應節候油雲。</p><p>卷205_11「答竇拾遺臥病見寄」包佶</p><p>今春扶病移滄海，幾度承恩對白花。送客屢聞簾外鵲，</p><p>銷愁已辨酒中蛇。瓶開枸杞懸泉水，鼎煉芙蓉伏火砂。</p><p>誤入塵埃牽吏役，羞將簿領到君家。</p><p>卷205_12「對酒贈故人」包佶</p><p>扶起離披菊，霜輕喜重開。醉中驚老去，笑裡覺愁來。</p><p>月送人無盡，風吹浪不回。感時將有寄，詩思澀難裁。</p><p>卷205_13「同李吏部伏日口號，呈元庶子、路中丞」包佶</p><p>火炎逢六月，金伏過三庚。幾度衣裳汗，誰家枕簟清。</p><p>頒冰無下位，裁扇有高名。吏部還開甕，殷勤二客情。</p><p>卷205_14「嶺下臥疾，寄劉長卿員外」包佶</p><p>唯有貧兼病，能令親愛疏。歲時供放逐，身世付空虛。</p><p>脛弱秋添絮，頭風曉廢梳。波瀾喧眾口，藜藿靜吾廬。</p><p>喪馬思開卦，佔鴞懶發書。十年江海隔，離恨子知予。</p><p>卷205_15「戲題諸判官廳壁」包佶</p><p>六十老翁無所取，二三君子不相遺。</p><p>願留今日交歡意，直到隳官謝病時。</p><p>卷205_16「酬兵部李侍郎晚過東廳之作（時自刑部侍郎拜祭酒）」包佶</p><p>酒禮慚先祭，刑書已曠官。詔馳黃紙速，身在絳紗安。</p><p>聖位登堂靜，生徒跪席寒。庭槐暫搖落，幸為入春看。</p><p>卷205_17「昭德皇后輓歌詞」包佶</p><p>西汜馳暉過，東園別路長。歲華唯隴柏，春事罷公桑。</p><p>龜兆開泉戶，禽巢閉畫樑。更聞哀禮過，明詔制心喪。</p><p>卷205_18「秋日過徐氏園林」包佶</p><p>回塘分越水，古樹積吳煙。掃竹催鋪席，垂蘿待系船。</p><p>鳥窺新罅慄，龜上半欹蓮。屢入忘歸地，長嗟俗事牽。</p><p>卷205_19「雙山過信公所居」包佶</p><p>遙禮前朝塔，微聞後夜鍾。人間第四祖，雲裡一雙峰。</p><p>積雨封苔徑，多年亞石松。傳心不傳法，誰可繼高蹤。</p><p>卷205_20「尚書宗兄使過詩以奉獻」包佶</p><p>洛下交親滿，歸閒意有餘。翻嫌舊坐宅，卻駕所懸車。</p><p>腹飽山僧供，頭輕侍婢梳。上官唯揖讓，半祿代耕鉏.</p><p>雨散三秋別，風傳一字書。勝遊如可繼，還欲並園廬。</p><p>卷205_21「抱疾謝李吏部贈訶黎勒葉」包佶</p><p>一葉生西徼，齎來上海查。歲時經水府，根本別天涯。</p><p>方士真難見，商胡輒自誇。此香同異域，看色勝仙家。</p><p>茗飲暫調氣，梧丸喜伐邪。幸蒙祛老疾，深願駐韶華。</p><p>卷205_22「奉和柳相公中書言懷」包佶</p><p>運籌時所貴，前席禮偏深。羸駕歸貧宅，欹冠出禁林。</p><p>鳳巢方得地，牛喘最關心。雅望期三入，東山未可尋。</p><p>卷205_23「客自江南話過亡友朱司議故宅」包佶</p><p>交臂多相共，風流憶此人。海翻移里巷，書蠹積埃塵。</p><p>奉佛棲禪久，辭官上疏頻。故來分半宅，惟是舊交親。</p><p>卷205_24「酬於侍郎湖南見寄十四韻」包佶</p><p>桂嶺千崖斷，湘流一派通。長沙今賈傅，東海舊於公。</p><p>章甫經殊俗，離騷繼雅風。金閨文作字，玉匣氣成虹。</p><p>翰墨時招侶，丹青夙在公。主恩留左掖，人望積南宮。</p><p>巧拙循名異，浮沉顧位同。九遷歸上略，三已契愚衷。</p><p>責謝庭中吏，悲寬塞上翁。楚材欣有適，燕石愧無功。</p><p>山曉重嵐外，林春苦霧中。雪花翻海鶴，波影倒江楓。</p><p>去札頻逢信，回帆早掛空。避賢方有日，非敢愛微躬。</p><p>卷205_25「朝拜元陵」包佶</p><p>宮前石馬對中峰，雲裡金鋪閉幾重。</p><p>不見露盤迎曉日，唯聞木斧扣寒鬆。</p><p>卷205_26「發襄陽後卻寄公安人」包佶</p><p>揮淚送回人，將書報所親。晚年多疾病，中路有風塵。</p><p>王粲頻徵楚，君恩許入秦。還同星火去，馬上別江春。</p><p>卷205_27「立春後休沐」包佶</p><p>心與青春背，新年亦掩扉。漸窮無相學，惟避不材譏。</p><p>積病攻難愈，銜恩報轉微。定知書課日，優詔許辭歸。</p><p>卷205_28「宿廬山，贈白鶴觀劉尊師」包佶</p><p>蒼蒼五老霧中壇，杳杳三山洞裡官。手護崑崙象牙簡，</p><p>心推霹靂棗枝盤。春飛雪粉如毫潤，曉漱瓊膏冰齒寒。</p><p>漸恨流年筋力少，惟思露冕事星冠。</p><p>卷205_29「觀壁畫九想圖」包佶</p><p>一世榮枯無異同，百年哀樂又歸空。</p><p>夜闌鳥鵲相爭處，林下真僧在定中。</p><p>卷205_30「送日本國聘賀使晁巨卿東歸」包佶</p><p>上才生下國，東海是西鄰。九譯蕃君使，千年聖主臣。</p><p>野情偏得禮，木性本含真。錦帆乘風轉，金裝照地新。</p><p>孤城開蜃閣，曉日上朱輪。早識來朝歲，塗山玉帛均。</p><p>卷205_31「顧著作宅賦詩」包佶</p><p>幾年江海煙霞，乘醉一到京華。已覺不嫌羊酪，</p><p>誰能長守兔罝.脫巾偏招相國，逢竹便認吾家。</p><p>各在芸臺閣裡，煩君日日登車。</p><p>卷205_32「近獲風痺之疾，題寄所懷」包佶</p><p>病夫將已矣，無可答君恩。衾枕同羈客，圖書委外孫。</p><p>久來從吏道，常欲奉空門。疾走機先息，欹行力漸煩。</p><p>無醫能卻老，有變是遊魂。鳥宿還依伴，蓬飄莫問根。</p><p>寓形齊指馬，觀境制心猿。唯借南榮地，清晨暫負暄。</p><p>卷205_33「奉和常閣老晚秋集賢院即事，寄贈徐、薛二侍郎」包佶</p><p>祕殿掖垣西，書樓苑樹齊。秋煙凝縹帙，曉色上璇題。</p><p>門接承明近，池連太液低。疏鍾文馬駐，繁葉彩禽棲。</p><p>職美綸將綍，榮深組及珪。九霄偏眷顧，三事早提攜。</p><p>對案臨青玉，窺書捧紫泥。始歡新遇重，還惜舊遊暌。</p><p>左宦登吳岫，分家渡越溪。賦中頻嘆鵩，卜處幾聽雞。</p><p>望闕應多戀，臨津不用迷。柏樑思和曲，朝夕候金閨。</p><p>卷205_34「酬顧況見寄」包佶</p><p>于越城邊楓葉高，楚人書裡寄離騷。</p><p>寒江鸂鶒思儔侶，歲歲臨流刷羽毛。</p><p>卷205_35「歲日作（一作口號）」包佶</p><p>更勞今日春風至，枯樹無枝可寄花。</p><p>覽鏡唯看飄亂髮，臨風誰為駐浮槎。</p><p>卷205_36「元日觀百僚朝會」包佶</p><p>萬國賀唐堯，清晨會百僚。花冠蕭相府，繡服霍嫖姚。</p><p>壽色凝丹檻，歡聲徹九霄。御爐分獸炭，仙管弄雲韶。</p><p>日照金觴動，風吹玉佩搖。都城獻賦者，不得共趨朝。</p><p>卷205_37「再過金陵」包佶</p><p>玉樹歌終王氣收，雁行高送石城秋。</p><p>江山不管興亡事，一任斜陽伴客愁。</p><p>卷205_38「寄楊侍御（一作包何詩）」包佶</p><p>一官何幸得同時，十載無媒獨見遺。</p><p>今日不論腰下組，請君看取鬢邊絲。</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p1.pstatp.com/large/dfic-imagehandler/08803082-270c-401a-b7fe-23db023c581b><p class=pgc-img-caption></p></div><h1 class=ql-align-center>卷206李嘉祐</h1><p>卷二百零六</p><p>卷206_1「江上曲」李嘉祐</p><p>江心澹澹芙蓉花，江口蛾眉獨浣紗。可憐應是陽臺女，</p><p>對坐鷺鷥嬌不語。掩面羞看北地人，回身忽作空山語。</p><p>蒼梧秋色不堪論，千載依依帝子魂。君看峰上斑斑竹，</p><p>盡是湘妃泣淚痕。</p><p>卷206_2「傷吳中」李嘉祐</p><p>館娃宮中春已歸，闔閭城頭鶯已飛。復見花開人又老，</p><p>橫塘寂寂柳依依。憶昔吳王在宮闕，館娃滿眼看花發。</p><p>舞袖朝欺陌上春，歌聲夜怨江邊月。古來人事亦猶今，</p><p>莫厭清觴與綠琴。獨向西山聊一笑，白雲芳草自知心。</p><p>卷206_3「夜聞江南人家賽神，因題即事」李嘉祐</p><p>南方淫祀古風俗，楚嫗解唱迎神曲。鏘鏘銅鼓蘆葉深，</p><p>寂寂瓊筵江水綠。雨過風清洲渚閒，椒漿醉盡迎神還。</p><p>帝女凌空下湘岸，番君隔浦向堯山。月隱回塘猶自舞，</p><p>一門依倚神之祜。韓康靈藥不復求，扁鵲醫方曾莫睹。</p><p>逐客臨江空自悲，月明流水無已時。聽此迎神送神曲，</p><p>攜觴欲吊屈原祠。</p><p>卷206_4「古興」李嘉祐</p><p>十五小家女，雙鬟人不如。蛾眉暫一見，可直千金餘。</p><p>自從得向蓬萊裡，出入金輿乘玉趾。梧桐樹上春鴉鳴，</p><p>曉伴君王猶未起。莫道君恩長不休，婕妤團扇苦悲秋。</p><p>君看魏帝鄴都裡，惟有銅臺漳水流。</p><p>卷206_5「雜興」李嘉祐</p><p>花間昔日黃鸝囀，妾向青樓已生怨。花落黃鸝不復來，</p><p>妾老君心亦應變。君心比妾心，妾意舊來深。</p><p>一別十年無尺素，歸時莫贈路傍金。</p><p>卷206_6「送韋邕少府歸鐘山」李嘉祐</p><p>祈門官罷後，負笈向桃源。萬卷長開帙，千峰不閉門。</p><p>綠楊垂野渡，黃鳥傍山村。念爾能高枕，丹墀會一論。</p><p>卷206_7「送盧員外往饒州」李嘉祐</p><p>為郎復典郡，錦帳映朱輪。露冕隨龍節，停橈得水人。</p><p>早霜蘆葉變，寒雨石榴新。莫怪諳風土，三年作逐臣。</p><p>卷206_8「送裴五歸京口」李嘉祐</p><p>君罷江西日，家貧為一官。還歸五陵去，只向遠峰看。</p><p>暮色催人別，秋風待雨寒。遙知到三徑，唯有菊花殘。</p><p>卷206_9「送嚴維歸越州」李嘉祐</p><p>艱難只用武，歸向浙河東。鬆雪千山暮，林泉一水通。</p><p>鄉心緣綠草，野思看青楓。春日偏相憶，裁書寄剡中。</p><p>卷206_10「送杜士瞻楚州覲省」李嘉祐</p><p>風流與才思，俱似晉時人。淮月歸心促，江花入興新。</p><p>雲深滄海暮，柳暗白田春。共道官猶小，憐君孝養親。</p><p>卷206_11「送裴宣城上元所居」李嘉祐</p><p>水流過海稀，爾去換春衣。淚向檳榔盡，身隨鴻雁歸。</p><p>草思晴後發，花怨雨中飛。想到金陵渚，酣歌對落暉。</p><p>卷206_12「留別毗陵諸公」李嘉祐</p><p>久作涔陽令，丹墀忽再還。淒涼辭澤國，離亂到鄉山。</p><p>北固灘聲滿，南徐草色閒。知心從此別，相憶鬢毛斑。</p><p>卷206_13「送獨孤拾遺先輩先赴上都」李嘉祐</p><p>行春日已曉，桂楫逐寒煙。轉曲遙峰出，看濤極浦連。</p><p>入京當獻賦，封事更聞天。日日趨黃閣，應忘雲海邊。</p><p>卷206_14「常州韋郎中泛舟見餞」李嘉祐</p><p>主人馮軾貴，送客泛舟稀。逼岸隨芳草，回橈背落暉。</p><p>映花雙節駐，臨水伯勞飛。醉與群公狎，春塘露冕歸。</p><p>卷206_15「送崔侍御入朝」李嘉祐</p><p>十年猶執憲，萬里獨歸春。舊國逢芳草，青雲見故人。</p><p>潘郎今發白，陶令本家貧。相送臨京口，停橈淚滿巾。</p><p>卷206_16「送嶽州司馬弟之任」李嘉祐</p><p>岳陽天水外，念爾一帆過。野墅人煙迥，山城雁影多。</p><p>有時巫峽色，終日洞庭波。丞相今為郡，應無勞者歌。</p><p>卷206_17「裴侍御見贈斑竹杖」李嘉祐</p><p>騷人誇竹杖，贈我意何深。萬點湘妃淚，三年賈誼心。</p><p>願持終白首，誰道貴黃金。他日歸愚谷，偏宜綠綺琴。</p><p>卷206_18「送張觀歸袁州」李嘉祐</p><p>羨爾湘東去，煙花尚可親。綠芳深映鳥，遠岫遞迎人。</p><p>飢狖啼初日，殘鶯惜暮春。遙憐謝客興，佳句又應新。</p><p>卷206_19「冬夜饒州使堂餞相公五叔赴歙州」李嘉祐</p><p>丞相過邦牧，清弦送羽觴。高情同客醉，子夜為人長。</p><p>斜漢初過鬥，寒雲正護霜。新安江自綠，明主待惟良。</p><p>卷206_20「蔣山開善寺（一作崔峒詩）」李嘉祐</p><p>山殿秋雲裡，香菸出翠微。客尋朝磬至，僧背夕陽歸。</p><p>下界千門在，前朝萬事非。看心兼送目，葭菼自依依。</p><p>卷206_21「晚發江寧道中呈嚴維」李嘉祐</p><p>惆悵遙江路，蕭條落日過。蟬鳴獨樹急，鴉向古城多。</p><p>轉曲隨青嶂，因高見白波。潘生秋徑草，嚴子意如何。</p><p>卷206_22「句容縣東青陽館作」李嘉祐</p><p>句曲千峰暮，歸人向遠煙。風搖近水葉，雲護欲晴天。</p><p>夕照留山館，秋光落草田。征途傍斜日，一騎獨翩翩。</p><p>卷206_23「晚春宴無錫蔡明府西亭」李嘉祐</p><p>茅簷閒寂寂，無事覺人和。井近時澆圃，城低下見河。</p><p>興緣芳草積，情向遠峰多。別日歸吳地，停橈更一過。</p><p>卷206_24「送王端赴朝」李嘉祐</p><p>君承明主意，日日上丹墀。東閣論兵後，南宮草奏期。</p><p>人稀傍河處，槐暗入關時。獨遣吳州客，平陵結夢思。</p><p>卷206_25「送王正字山寺讀書」李嘉祐</p><p>欲究先儒教，還過支遁居。山階閒聽法，竹徑獨看書。</p><p>向日荷新卷，迎秋柳半疏。風流有佳句，不似帶經鋤。</p><p>卷206_26「送房明府罷長寧令湖州客舍」李嘉祐</p><p>君為萬里宰，恩及五湖人。未滿先求退，歸閒不厭貧。</p><p>遠峰晴更近，殘柳雨還新。要自趨丹陛，明年雞樹親。</p><p>卷206_27「詠螢」李嘉祐</p><p>映水光難定，凌虛體自輕。夜風吹不滅，秋露洗還明。</p><p>向燭仍分焰，投書更有情。猶將流亂影，來此傍簷楹。</p><p>卷206_28「送李中丞、楊判官」李嘉祐</p><p>射策名先著，論兵氣自雄。能全季布諾，不道魯連功。</p><p>流水蒹葭外，諸山睥睨中。別君秋日晚，回首夕陽空。</p><p>卷206_29「至七裡灘作」李嘉祐</p><p>遷客投於越，臨江淚滿衣。獨隨流水遠，轉覺故人稀。</p><p>萬木迎秋序，千峰駐晚暉。行舟猶未已，惆悵暮潮歸。</p><p>卷206_30「南浦渡口」李嘉祐</p><p>寂寞橫塘路，新篁覆水低。東風潮信滿，時雨稻粳齊。</p><p>寡婦共租稅，漁人逐鼓鼙。慚無卓魯術，解印謝黔黎。</p><p>卷206_31「暮秋遷客增思寄京華」李嘉祐</p><p>宋玉怨三秋，張衡復四愁。思鄉雁北至，欲別水東流。</p><p>倚樹看黃葉，逢人訴白頭。佳期不可失，落日自登樓。</p><p>卷206_32「送蘇修往上饒」李嘉祐</p><p>愛爾無羈束，雲山恣意過。一身隨遠岫，孤棹任輕波。</p><p>世事關心少，漁家寄宿多。蘆花泊舟處，江月奈人何。</p><p>卷206_33「題王十九茆堂」李嘉祐</p><p>滿庭多種藥，入裡作山家。終日能留客，凌寒亦對花。</p><p>海鷗過竹嶼，門柳拂江沙。知爾卑棲意，題詩美白華。</p><p>卷206_34「送弘志上人歸湖州」李嘉祐</p><p>山林唯幽靜，行住不妨禪。高月穿鬆徑，殘陽過水田。</p><p>詩從宿世悟，法為本師傳。能使南人敬，修持香火緣。</p><p>卷206_35「送陸士倫宰義興」李嘉祐</p><p>陽羨蘭陵近，高城帶水閒。淺流通野寺，綠茗蓋春山。</p><p>長吏多愁罷，遊人詎肯還。知君日清淨，無事掩重關。</p><p>卷206_36「和張舍人中書宿直」李嘉祐</p><p>漢主留才子，春城直紫微。對花閶闔靜，過竹吏人稀。</p><p>裁詔催添燭，將朝欲更衣。玉堂宜歲久，且莫厭彤闈。</p><p>卷206_37「司勳王郎中宅送韋九郎中往濠州」李嘉祐</p><p>憐爾因同舍，看書似外家。出關逢落葉，傍水見寒花。</p><p>送遠添秋思，將衰戀歲華。清淮倍相憶，回首莫令賒。</p><p>卷206_38「晚春送吉校書歸楚州（吉中孚曾為道士）」李嘉祐</p><p>詩人饒楚思，淮上及春歸。舊浦菱花發，閒門柳絮飛。</p><p>高名鄉曲重，少事道流稀。定向漁家醉，殘陽臥釣磯。</p><p>卷206_39「送嚴二擢第東歸」李嘉祐</p><p>隳官就賓薦，時輩詎爭先。盛業推儒行，高科獨少年。</p><p>迎秋見衰葉，餘照逐鳴蟬。舊裡三峰下，開門古縣前。</p><p>卷206_40「送冷朝陽及第東歸江寧」李嘉祐</p><p>高第由佳句，諸生似者稀。長安帶酒別，建業候潮歸。</p><p>稚子歡迎棹，鄰人為掃扉。含情過舊浦，鷗鳥亦依依。</p><p>卷206_41「送越州辛法曹之任」李嘉祐</p><p>但能一官適，莫羨五侯尊。山色垂趨府，潮聲自到門。</p><p>緣塘剡溪路，映竹五湖村。王謝登臨處，依依今尚存。</p><p>卷206_42「送樊兵曹潭州謁韋大夫」李嘉祐</p><p>塞鴻歸欲盡，北客始辭春。零桂雖逢竹，湘川少見人。</p><p>江花鋪淺水，山木暗殘春。修刺轅門裡，多憐爾為親。</p><p>卷206_43「送杜御史還廣陵」李嘉祐</p><p>慚君從弱歲，顧我比諸昆。同事元戎久，俱承國士恩。</p><p>隨鶯過淮水，看柳向轅門。草色金陵岸，思心那可論。</p><p>卷206_44「送兗州杜別駕之任」李嘉祐</p><p>停車邀別乘，促軫奏胡笳。若見楚山暮，因愁浙水賒。</p><p>河堤經淺草，村徑歷繁花。更有堪悲處，樑城春日斜。</p><p>卷206_45「題裴十六少卿東亭」李嘉祐</p><p>平津舊東閣，深巷見南山。卷箔嵐煙潤，遮窗竹影閒。</p><p>傾茶兼落帽，戀客不開關。斜照窺簾外，川禽時往還。</p><p>卷206_46「同皇甫侍御題薦福寺一公房」李嘉祐</p><p>虛室獨焚香，林空靜磬長。閒窺數竿竹，老在一繩床。</p><p>啜茗翻真偈，然燈繼夕陽。人歸遠相送，步履出迴廊。</p><p>卷206_47「送從侄端之東都」李嘉祐</p><p>虜近人行少，憐君獨出城。故關逢落葉，寒日逐徂徵。</p><p>聞笛添歸思，看山愜野情。皇華今絕少，龍額也相迎。</p><p>卷206_48「送王諫議充東都留守判官」李嘉祐</p><p>時稱謝康樂，別事漢平津。衰柳寒關道，高車左掖臣。</p><p>背河見北雁，到洛問東人。憶昔遊金谷，相看華髮新。</p><p>卷206_49「和都官苗員外秋夜省直對雨簡諸知己」李嘉祐</p><p>多雨南宮夜，仙郎寓直時。漏長丹鳳闕，秋冷白雲司。</p><p>螢影侵階亂，鴻聲出苑遲。蕭條人吏散，小謝有新詩。</p><p>卷206_50「送從弟歸河朔」李嘉祐</p><p>故鄉那可到，令弟獨能歸。諸將矜旄節，何人重布衣。</p><p>空城流水在，荒澤舊村稀。秋日平原路，蟲鳴桑葉飛。</p><p>卷206_51「送崔夷甫員外和蕃」李嘉祐</p><p>君過湟中去，尋源未是賒。經春逢白草，盡日度黃沙。</p><p>雙節行為伴，孤烽到似家。和戎非用武，不學李輕車。</p><p>卷206_52「春日長安送從弟尉吳縣」李嘉祐</p><p>春愁能浩蕩，送別又如何。人向吳臺遠，鶯飛漢苑多。</p><p>見花羞白髮，因爾憶滄波。好是神仙尉，前賢亦未過。</p><p>卷206_53「元日無衣冠入朝，寄皇甫拾遺冉、從弟補闕紓」李嘉祐</p><p>伏奏隨廉使，周行外冗員。白髭空受歲，丹陛不朝天。</p><p>秉燭千官去，垂簾一室眠。羨君青瑣裡，並冕入爐煙。</p><p>卷206_54「和韓郎中揚子津玩雪寄嚴維」李嘉祐</p><p>雪深揚子岸，看柳盡成梅。山色潛知近，潮聲只聽來。</p><p>夜禽驚曉散，春物受寒催。粉署生新興，瑤華寄上才。</p><p>卷206_55「送王牧往吉州謁王使君叔」李嘉祐</p><p>細草綠汀洲，王孫耐薄遊。年華初冠帶，文體舊弓裘。</p><p>野渡花爭發，春塘水亂流。使君憐小阮，應念倚門愁。</p><p>卷206_56「廣陵送林宰」李嘉祐</p><p>清政過前哲，香名達至尊。明通漢家籍，重識府公恩。</p><p>春景生雲物，風潮斂雪痕。長吟策羸馬，青楚入關門。</p><p>卷206_57「贈衛南長官赴任」李嘉祐</p><p>吏曹難茂宰，主意念疲人。更事文犀節，還過白馬津。</p><p>雲間辭北闕，樹裡出西秦。為報陶明府，裁書莫厭貧。</p><p>卷206_58「自常州還江陰途中作」李嘉祐</p><p>處處空籬落，江村不忍看。無人花色慘，多雨鳥聲寒。</p><p>黃霸初臨郡，陶潛未罷官。乘春務征伐，誰肯問凋殘。</p><p>卷206_59「潤州楊別駕宅送蔣九侍御收兵歸揚州」李嘉祐</p><p>沴氣清金虎，兵威壯鐵冠。揚旌川色暗，吹角水風寒。</p><p>人對輜輧醉，花垂睥睨殘。羨歸丞相閣，空望舊門欄。</p><p>卷206_60「仲夏江陰官舍寄裴明府」李嘉祐</p><p>萬室邊江次，孤城對海安。朝霞晴作雨，溼氣晚生寒。</p><p>苔色侵衣桁，潮痕上井欄。題詩招茂宰，思爾欲辭官。</p><p>卷206_61「送夏侯審參軍遊江東」李嘉祐</p><p>袖中多麗句，未遣世人聞。醉夜眠江月，閒時逐海雲。</p><p>荻花寒漫漫，鷗鳥暮群群。若到長沙苑，漁家更待君。</p><p>卷206_62「送袁員外宣慰勸農畢赴洪州使院」李嘉祐</p><p>聖主臨前殿，殷憂遣使臣。氣迎天詔喜，恩發土膏春。</p><p>草色催歸棹，鶯聲為送人。龍沙多道里，流水自相親。</p><p>卷206_63「送侍御史四叔歸朝」李嘉祐</p><p>淮南頻送別，臨水惜殘春。攀折隋宮柳，淹留秦地人。</p><p>含情歸上國，論舊見平津。更接天津近，餘花映綬新。</p><p>卷206_64「登楚州城望驛路，十餘裡山村竹林相次交映」李嘉祐</p><p>十里山村道，千峰櫟樹林。霜濃竹枝亞，歲晚荻花深。</p><p>草市多樵客，漁家足水禽。幽居雖可羨，無那子牟心。</p><p>卷206_65「奉陪韋潤州遊鶴林寺」李嘉祐</p><p>野寺江城近，雙旌五馬過。禪心超忍辱，梵語問多羅。</p><p>松竹閒僧老，雲煙晚日和。寒塘歸路轉，清磬隔微波。</p><p>卷206_66「奉酬路五郎中院長新除工部員外見簡」李嘉祐</p><p>一門同祕省，萬里作長城。問絹蓮花府，揚旗細柳營。</p><p>詞鋒偏卻敵，草奏直論兵。何幸新詩贈，真輸小謝名。</p><p>卷206_67「送韋司直西行（此公深入道門）」李嘉祐</p><p>不恥青袍故，尤宜白髮新。心朝玉皇帝，貌似紫陽人。</p><p>湘浦眠銷日，桃源醉度春。能文兼證道，莊叟是前身。</p><p>卷206_68「送上官侍御赴黔中」李嘉祐</p><p>莫向黔中路，令人到欲迷。水聲巫峽裡，山色夜郎西。</p><p>樹隔朝雲合，猿窺曉月啼。南方饒翠羽，知爾飲清溪。</p><p>卷206_69「送元侍御還荊南幕府」李嘉祐</p><p>迢遞荊州路，山多水又分。霜林澹寒日，朔雁蔽南雲。</p><p>八座由持節，三湘亦置軍。自當行直指，應不為功勳。</p><p>卷206_70「登湓城浦望廬山初晴，直省齎敕催赴江陰」李嘉祐</p><p>西望香爐雪，千峰晚色新。白頭悲作吏，黃紙苦催人。</p><p>多負登山屐，深藏漉酒巾。傷心公府內，手板日相親。</p><p>卷206_71「九日」李嘉祐</p><p>惆悵重陽日，空山野菊新。蒹葭百戰地，江海十年人。</p><p>嘆老堪衰柳，傷秋對白蘋.孤樓聞夕磬，塘路向城闉。</p><p>卷206_72「九日送人」李嘉祐</p><p>晴景應重陽，高臺愴遠鄉。水澄千室倒，霧卷四山長。</p><p>受節人逾老，驚寒菊半黃。席前愁此別，未別已沾裳。</p><p>卷206_73「春日淇上作（一作漢口春）」李嘉祐</p><p>淇上春風漲，鴛鴦逐浪飛。清明桑葉小，度雨杏花稀。</p><p>衛女紅妝薄，王孫白馬肥。相將踏青去，不解惜羅衣。</p><p>卷206_74「送從叔陽冰祇召赴都」李嘉祐</p><p>自小從遊慣，多由戲笑偏。常時矜禮數，漸老荷優憐。</p><p>見主承休命，為郎貴晚年。伯喈文與篆，虛作漢家賢。</p><p>卷206_75「送友人入湘」李嘉祐</p><p>聞說湘川路，年年苦雨多。猿啼巫峽雨，月照洞庭波。</p><p>窮海人還去，孤城雁共過。青山不可極，來往自蹉跎。</p><p>卷206_76「送裴員外往江南」李嘉祐</p><p>公務江南遠，留驩幕下榮。楓林緣楚塞，水驛到湓城。</p><p>岸草知春晚，沙禽好夜驚。風帆幾度泊，處處暮潮聲。</p><p>卷206_77「登秦嶺」李嘉祐</p><p>南登秦嶺頭，回望始堪愁。漢闕青門遠，高山藍水流。</p><p>三湘遷客去，九陌故人遊。從此辭鄉淚，雙垂不復收。</p><p>卷206_78「送張惟儉秀才入舉」李嘉祐</p><p>清秀過終童，攜書訪老翁。以吾為世舊，憐爾繼家風。</p><p>淮岸經霜柳，關城帶月鴻。春歸定得意，花送到東中。</p><p>卷206_79「送韋侍御湖南幕府」李嘉祐</p><p>執憲隨徵虜，逢秋出故關。雨多愁郢路，葉下識衡山。</p><p>地遠從軍樂，兵強分野閒。皇家不易將，此去未應還。</p><p>卷206_80「同皇甫冉赴官，留別靈一上人」李嘉祐</p><p>法許廬山遠，詩傳休上人。獨歸雙樹宿，靜與百花親。</p><p>對物雖留興，觀空已悟身。能令折腰客，遙賞竹房春。</p><p>卷206_81「送客遊荊州」李嘉祐</p><p>草色隨驄馬，悠悠共出秦。水傳雲夢曉，山接洞庭春。</p><p>帆影連三峽，猿聲在四鄰。青門一分首，難見杜陵人。</p><p>卷206_82「與鄭錫遊春」李嘉祐</p><p>東門垂柳長，回首獨心傷。日暖臨芳草，天晴憶故鄉。</p><p>映花鶯上下，過水蝶悠颺.借問同行客，今朝淚幾行。</p><p>卷206_83「故燕國相公輓歌二首」李嘉祐</p><p>文若為全德，留侯是重名。論公長不宰，因病得無生。</p><p>大夢依禪定，高墳共化城。自應憐寂滅，人世但傷情。</p><p>共美持衡日，皆言折檻時。蜀侯供廟略，漢主缺臺司。</p><p>車馬行仍止，笳簫咽又悲。今年杜陵陌，殄瘁百花遲。</p><p>卷206_84「故吏部郎中贈給事中韋公輓歌二首」李嘉祐</p><p>神理今何在，斯人竟若斯。顏淵徒有德，伯道且無兒。</p><p>白髮今非老，青雲數有奇。誰言夕郎拜，翻向夜臺悲。</p><p>社裡東城接，鬆阡北地開。聞笳春色慘，執紼故人哀。</p><p>終日南山對，何時渭水回。仁兄與恩舊，相望泣泉臺。</p><div class=pgc-img><img alt="全唐詩 《共計900卷》（202——206卷）" onerror=errorimg.call(this); src=http://p3.pstatp.com/large/dfic-imagehandler/a7984ecf-f8a6-48c1-ae3c-aeab95f77937><p class=pgc-img-caption></p></div></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/183c2bae.html alt="全唐詩 《共計900卷》（237——238卷）(錢起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../tw/%E7%A7%91%E5%AD%B8/183c2bae.html title="全唐詩 《共計900卷》（237——238卷）(錢起大全1)">全唐詩 《共計900卷》（237——238卷）(錢起大全1)</a></li><hr><li><a href=../../tw/%E9%81%8A%E6%88%B2/cba7f9dd.html alt="全唐詩 （共計900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../tw/%E9%81%8A%E6%88%B2/cba7f9dd.html title="全唐詩 （共計900卷）（1——4卷）">全唐詩 （共計900卷）（1——4卷）</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/19c92b6.html alt="全唐詩 《共計900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../tw/%E9%81%8A%E6%88%B2/19c92b6.html title="全唐詩 《共計900卷》（87——91卷）">全唐詩 《共計900卷》（87——91卷）</a></li><hr><li><a href=../../tw/%E9%81%8A%E6%88%B2/e8a7f22.html alt="全唐詩 《共計900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../tw/%E9%81%8A%E6%88%B2/e8a7f22.html title="全唐詩 《共計900卷》（294——298卷）">全唐詩 《共計900卷》（294——298卷）</a></li><hr><li><a href=../../tw/%E9%81%8A%E6%88%B2/aacd33c.html alt="全唐詩 《共計900卷》（139——143卷）  王昌齡大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../tw/%E9%81%8A%E6%88%B2/aacd33c.html title="全唐詩 《共計900卷》（139——143卷）  王昌齡大全">全唐詩 《共計900卷》（139——143卷） 王昌齡大全</a></li><hr><li><a href=../../tw/%E9%81%8A%E6%88%B2/3f9e967.html alt="全唐詩 《共計900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../tw/%E9%81%8A%E6%88%B2/3f9e967.html title="全唐詩 《共計900卷》（26——27卷）">全唐詩 《共計900卷》（26——27卷）</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>