<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 （共計900卷）（1——4卷） | 极客快訊</title><meta property="og:title" content="全唐詩 （共計900卷）（1——4卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/dfic-imagehandler/b9b46005-60f3-4b30-a545-de6c3713e82c"><link rel=alternate hreflang=x-default href=https://geekbank.cf/tw/%e9%81%8a%e6%88%b2/cba7f9dd.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/cba7f9dd.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/cba7f9dd.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/cba7f9dd.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/cba7f9dd.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/cba7f9dd.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/cba7f9dd.html><link rel=canonical href=https://geekbank.cf/tw/%e9%81%8a%e6%88%b2/cba7f9dd.html><meta property="article:published_time" content="2020-10-29T21:13:37+08:00"><meta property="article:modified_time" content="2020-10-29T21:13:37+08:00"><meta name=Keywords content><meta name=description content="全唐詩 （共計900卷）（1——4卷）"><meta name=author content="极客快訊"><meta property="og:url" content="/tw/%E9%81%8A%E6%88%B2/cba7f9dd.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 （共計900卷）（1——4卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。 曹雪芹 的祖父 曹寅 奉旨刊刻《全唐詩》，全書架構在明代 胡震亨 《 唐音統籤 》和清代 季振宜 《 唐詩 》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《 帝王 》、《 后妃 》作品列首，《 樂章 》、《 樂府 》次之，又以年代為限，列出唐代詩人，接著是《 聯句 》、《逸句》、《 名媛 》、《僧》、《 道士 》、《仙》、《神》、《鬼》、《怪》、《夢》、《 諧謔 》、《判》、《歌》等。</p><p>《全唐詩》共收集有唐一代２２００餘位詩人的４８９００多首詩歌，425.6萬字 。唐詩的作家上有帝王將相、下有漁夫樵人、僧道伶工；唐代詩壇上不僅湧現了初唐四傑、陳子昂、王維、孟浩然、高適、岑參、白居易、韓愈、孟郊、柳宗元、劉禹錫、李賀、李商隱、杜牧等<span>璀燦的</span>群星，而且升起了“詩仙”李白和“詩聖”杜甫兩位光照千秋的詩壇巨星。唐詩在詩體上日臻完善，以五七言為主，四言、雜言的古體詩、樂府詩乃至律詩、絕句無不具備，許多詩人對近體詩體制的掌握達到了爐火純青的程度；唐代詩歌流派眾多，風格多樣。著名詩派有山水田園派、邊塞派、韓孟派、元白派等，風格上呈出雄渾、沖淡、纖禾農、高古、典雅、<span>洗煉</span>、勁健、綺麗、自然、含蓄、豪放、疏野、清奇、飄逸、曠達等多姿多態之景象，唐詩意象的選擇、攝取極為廣泛，舉凡社會生活、人物內心世界無不涉及，真實記錄了有唐一代的社會史實，表達了不同階層人物的情感和願望。唐詩以其意象的組合、意境的開拓，創造了中國古典詩歌的最高審美境界，取得了後人難以逾越的藝術成就。</p><div class=pgc-img><img alt="全唐詩 （共計900卷）（1——4卷）" onerror=errorimg.call(this); src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c><p class=pgc-img-caption></p></div><p><strong>目錄：</strong>卷001 李世民 卷002 李治 卷003 李隆基 卷004 李亨</p><div class=pgc-img><img alt="全唐詩 （共計900卷）（1——4卷）" onerror=errorimg.call(this); src=https://p1.pstatp.com/large/dfic-imagehandler/4174fa7e-2ee1-4541-a5c3-8f74a27ce8ab><p class=pgc-img-caption></p></div><h1 class=ql-align-center>卷001 李世民</h1><p>卷一</p><p>卷1_1「帝京篇十首」李世民</p><p>秦川雄帝宅，函谷壯皇居。綺殿千尋起，離宮百雉餘。</p><p>連薨遙接漢，飛觀迥凌虛。雲日隱層闕，風煙出綺疏。</p><p>巖廊罷機務，崇文聊駐輦。玉匣啟龍圖，金繩披鳳篆。</p><p>韋編斷仍續，縹帙舒還卷。對此乃淹留，欹案觀墳典。</p><p>移步出詞林，停輿欣武宴。雕弓寫明月，駿馬疑流電。</p><p>驚雁落虛弦，啼猿悲急箭。閱賞誠多美，於茲乃忘倦。</p><p>鳴笳臨樂館，眺聽歡芳節。急管韻朱弦，清歌凝白雪。</p><p>綵鳳肅來儀，玄鶴紛成列。去茲鄭衛聲，雅音方可悅。</p><p>芳辰追逸趣，禁苑信多奇。橋形通漢上，峰勢接雲危。</p><p>煙霞交隱映，花鳥自參差。何如肆轍跡，萬里賞瑤池。</p><p>飛蓋去芳園，蘭橈遊翠渚。萍間日彩亂，<span>荷處</span>香風舉。</p><p>桂楫滿中川，絃歌振長嶼。豈必汾河曲，方為歡宴所。</p><p>落日雙闕昏，回輿九重暮。長煙散初碧，皎月澄輕素。</p><p>搴幌玩琴書，開軒引雲霧。斜漢耿層閣，清風搖玉樹。</p><p>歡樂難再逢，芳辰良可惜。玉酒泛雲罍，蘭殽陳綺席。</p><p>千鍾合堯禹，百獸諧金石。得志重寸陰，忘懷輕尺璧。</p><p>建章歡賞夕，二八盡妖妍。羅綺昭陽殿，芬芳玳瑁筵。</p><p>佩移星正動，扇掩月初圓。無勞上懸圃，即此對神仙。</p><p>以茲遊觀極，悠然獨長想。披卷覽前蹤，撫躬尋既往。</p><p>望古茅茨約，瞻今蘭殿廣。人道惡高危，虛心戒盈蕩。</p><p>奉天竭誠敬，臨民思惠養。納善察忠諫，明科慎刑賞。</p><p>六五誠難繼，四三非易仰。廣待淳化敷，方嗣雲亭響。</p><p>卷1_2「飲馬長城窟行」李世民</p><p>塞外悲風切，交河冰已結。瀚海百重波，陰山千里雪。</p><p>迥戍危烽火，層巒引高節。悠悠卷旆旌，飲馬出長城。</p><p>寒沙連騎跡，朔吹斷邊聲。胡塵清玉塞，羌笛韻金鉦。</p><p>絕漠干戈戢，車徒振原隰。都尉反龍堆，將軍旋馬邑。</p><p>揚麾氛霧靜，紀石功名立。荒裔一戎衣，靈臺凱歌入。</p><p>卷1_3「執契靜三邊」李世民</p><p>執契靜三邊，持衡臨萬姓。玉彩輝關燭，金華流日鏡。</p><p>無為宇宙清，有美璇璣正。皎佩星連景，飄衣雲結慶。</p><p>戢武耀七德，升文輝九功。煙波澄舊碧，塵火息前紅。</p><p>霜野韜蓮劍，關城罷月弓。錢綴榆天合，新城柳塞空。</p><p>花銷蔥嶺雪，縠盡流沙霧。秋駕轉兢懷，春冰彌軫慮。</p><p>書絕龍庭羽，烽休鳳穴戍。衣宵寢二難，食旰餐三懼。</p><p>翦暴興先廢，除凶存昔亡。圓蓋歸天壤，方輿入地荒。</p><p>孔海池京邑，雙河沼帝鄉。循躬思勵己，撫俗愧時康。</p><p>元首佇鹽梅，股肱惟輔弼。羽賢崆嶺四，翼聖襄城七。</p><p>澆俗庶反淳，替文聊就質。已知隆至道，共歡區宇一。</p><p>卷1_4「正日臨朝」李世民</p><p>條風開獻節，灰律動初陽。百蠻奉遐贐，萬國朝未央。</p><p>雖無舜禹跡，幸欣天地康。車軌同八表，書文混四方。</p><p>赫奕儼冠蓋，紛綸盛服章。羽旄飛馳道，鐘鼓震巖廊。</p><p>組練輝霞色，霜戟耀朝光。晨宵懷至理，終愧撫遐荒。</p><p>卷1_5「幸武功慶善宮」李世民</p><p>壽丘惟舊跡，酆邑乃前基。粵予承累聖，懸弧亦在茲。</p><p>弱齡逢運改，提劍鬱匡時。指麾八荒定，懷柔萬國夷。</p><p>梯山鹹入款，駕海亦來思。單于陪武帳，日逐衛文lq.</p><p>端扆朝四嶽，無為任百司。霜節明秋景，輕冰結水湄。</p><p>芸黃遍原隰，禾穎積京畿。共樂還鄉宴，歡比大風詩。</p><p>卷1_6「重幸武功」李世民</p><p>代馬依朔吹，驚禽愁昔叢。況茲承眷德，懷舊感深衷。</p><p>積善忻餘慶，暢武悅成功。垂衣天下治，端拱車書同。</p><p>白水巡前跡，丹陵幸舊宮。列筵歡故老，高宴聚新豐。</p><p>駐蹕撫田畯，回輿訪牧童。瑞氣縈丹闕，祥煙散碧空。</p><p>孤嶼含霜白，遙山帶日紅。於焉歡擊築，聊以詠南風。</p><p>卷1_7「經破薛舉戰地」李世民</p><p>昔年懷壯氣，提戈初仗節。心隨朗日高，志與秋霜潔。</p><p>移鋒驚電起，轉戰長河決。營碎落星沉，陣卷橫雲裂。</p><p>一揮氛沴靜，再舉鯨鯢滅。於茲俯舊原，屬目駐華軒。</p><p>沉沙無故跡，減灶有殘痕。浪霞穿水淨，峰霧抱蓮昏。</p><p>世途亟流易，人事殊今昔。長想眺前蹤，撫躬聊自適。</p><p>卷1_8「過舊宅二首」李世民</p><p>新豐停翠輦，譙邑駐鳴笳。園荒一徑斷，苔古半階斜。</p><p>前池消舊水，昔樹發今花。一朝辭此地，四海遂為家。</p><p>金輿巡白水，玉輦駐新豐。紐落藤披架，花殘菊破叢。</p><p>葉鋪荒草蔓，流竭半池空。紉珮蘭凋徑，舒圭葉翦桐。</p><p>昔地一蕃內，今宅九圍中。架海波澄鏡，韜戈器反農。</p><p>八表文同軌，無勞歌大風。</p><p>卷1_9「還陝述懷」李世民</p><p>慨然撫長劍，濟世豈邀名。星旂紛電舉，日羽肅天行。</p><p>遍野屯萬騎，臨原駐五營。登山麾武節，背水縱神兵。</p><p>在昔戎戈動，今來宇宙平。</p><p>卷1_10「入潼關」李世民</p><p>崤函稱地險，襟帶壯兩京。霜峰直臨道，冰河曲繞城。</p><p>古木參差影，寒猿斷續聲。冠蓋往來合，風塵朝夕驚。</p><p>高談先馬度，偽曉預雞鳴。棄饋炕吃噸荊餑喔鶴城欏�</p><p>別有真人氣，安知名不名。</p><p>卷1_11「於北平作」李世民</p><p>翠野駐戎軒，盧龍轉征旆。遙山麗如綺，長流縈似帶。</p><p>海氣百重樓，巖鬆千丈蓋。茲焉可遊賞，何必襄城外。</p><p>卷1_12「遼城望月」李世民</p><p>玄兔月初明，澄輝照遼碣。映雲光暫隱，隔樹花如綴。</p><p>魄滿桂枝圓，輪虧鏡彩缺。臨城卻影散，帶暈重圍結。</p><p>駐蹕俯九都，停觀妖氛滅。</p><p>卷1_13「春日登陝州城樓俯眺原野回丹碧綴煙霞密翠斑…聊以命篇」李世民</p><p>碧原開霧隰，綺嶺峻霞城。煙峰高下翠，日浪淺深明。</p><p>斑紅妝蕊樹，圓青壓溜荊。跡巖勞傅想，窺野訪莘情。</p><p>巨川何以濟，舟楫佇時英。</p><p>卷1_14「春日玄武門宴群臣」李世民</p><p>韶光開令序，淑氣動芳年。駐輦華林側，高宴柏樑前。</p><p>紫庭文珮滿，丹墀袞紱連。九夷簉瑤席，五狄列瓊筵。</p><p>娛賓歌湛露，廣樂奏鈞天。清尊浮綠醑，雅曲韻朱弦。</p><p>粵餘君萬國，還慚撫八埏。庶幾保貞固，虛己厲求賢。</p><p>卷1_15「登三臺言志」李世民</p><p>未央初壯漢，阿房昔侈秦。在危猶騁麗，居奢遂役人。</p><p>豈如家四海，日宇罄朝倫。扇天裁戶舊，砌地翦基新。</p><p>引月擎宵桂，飄雲逼曙鱗。露除光炫玉，霜闕映雕銀。</p><p>舞接花樑燕，歌迎鳥路塵。鏡池波太液，莊苑麗宜春。</p><p>作異甘泉日，停非路寢辰。念勞慚逸己，居曠返勞神。</p><p>所欣成大廈，宏材佇渭濱。</p><p>卷1_16「出獵」李世民</p><p>楚王雲夢澤，漢帝長楊宮。豈若因農暇，閱武出轘嵩。</p><p>三驅陳銳卒，七萃列材雄。寒野霜氛白，平原燒火紅。</p><p>雕戈夏服箭，羽騎綠沉弓。怖獸潛幽壑，驚禽散翠空。</p><p>長煙晦落景，灌木振嚴風。所為除民瘼，非是悅林叢。</p><p>卷1_17「冬狩」李世民</p><p>烈烈寒風起，慘慘飛雲浮。霜濃凝廣隰，冰厚結清流。</p><p>金鞍移上苑，玉勒騁平疇。旌旗四望合，罝羅一面求。</p><p>楚踣爭兕殪，秦亡角鹿愁。獸忙投密樹，鴻驚起礫洲。</p><p>騎斂原塵靜，戈回嶺日收。心非洛汭逸，意在渭濱遊。</p><p>禽荒非所樂，撫轡更招憂。</p><p>卷1_18「春日望海」李世民</p><p>披襟眺滄海，憑軾玩春芳。積流橫地紀，疏派引天潢。</p><p>仙氣凝三嶺，和風扇八荒。拂潮雲布色，穿浪日舒光。</p><p>照岸花分彩，迷雲雁斷行。懷卑運深廣，持滿守靈長。</p><p>有形非易測，無源詎可量。洪濤經變野，翠島屢成桑。</p><p>之罘思漢帝，碣石想秦皇。霓裳非本意，端拱且圖王。</p><p>卷1_19「臨洛水」李世民</p><p>春搜馳駿骨，總轡俯長河。霞處流縈錦，風前漾卷羅。</p><p>水花翻照樹，堤蘭倒插波。豈必汾陰曲，秋雲發棹歌。</p><p>卷1_20「望終南山」李世民</p><p>重巒俯渭水，碧嶂插遙天。出紅扶嶺日，入翠貯巖煙。</p><p>疊鬆朝若夜，復岫闕疑全。對此恬千慮，無勞訪九仙。</p><p>卷1_21「元日」李世民</p><p>高軒曖春色，邃閣媚朝光。彤庭飛彩旆，翠幌曜明璫。</p><p>恭己臨四極，垂衣馭八荒。霜戟列丹陛，絲竹韻長廊。</p><p>穆矣薰風茂，康哉帝道昌。繼文遵後軌，循古鑑前王。</p><p>草秀故春色，梅豔昔年妝。巨川思欲濟，終以寄舟航。</p><p>卷1_22「初春登樓即目觀作述懷」李世民</p><p>憑軒俯蘭閣，眺矚散靈襟。綺峰含翠霧，照日蕊紅林。</p><p>鏤丹霞錦岫，殘素雪斑岑。拂浪堤垂柳，嬌花鳥續吟。</p><p>連甍豈一拱，眾幹如千尋。明非獨材力，終藉棟樑深。</p><p>彌懷矜樂志，更懼戒盈心。愧制勞居逸，方規十產金。</p><p>卷1_23「首春」李世民</p><p>寒隨窮律變，春逐鳥聲開。初風飄帶柳，晚雪間花梅。</p><p>碧林青舊竹，綠沼翠新苔。芝田初雁去，綺樹巧鶯來。</p><p>卷1_24「初晴落景」李世民</p><p>晚霞聊自怡，初晴彌可喜。日晃百花色，風動千林翠。</p><p>池魚躍不同，園鳥聲還異。寄言博通者，知予物外志。</p><p>卷1_25「初夏」李世民</p><p>一朝春夏改，隔夜鳥花遷。陰陽深淺葉，曉夕重輕煙。</p><p>哢鶯猶響殿，橫絲正網天。珮高蘭影接，綬細草紋連。</p><p>碧鱗驚棹側，玄燕舞簷前。何必汾陽處，始復有山泉。</p><p>卷1_26「度秋」李世民</p><p>夏律昨留灰，秋箭今移晷。峨嵋岫初出，洞庭波漸起。</p><p>桂白髮幽巖，菊黃開灞涘。運流方可嘆，含毫屬微理。</p><p>卷1_27「儀鸞殿早秋」李世民</p><p>寒驚薊門葉，秋髮小山枝。鬆陰背日轉，竹影避風移。</p><p>提壺菊花岸，高興芙蓉池。欲知涼氣早，巢空燕不窺。</p><p>卷1_28「秋日即目」李世民</p><p>爽氣浮丹闕，秋光澹紫宮。衣碎荷疏影，花明菊點叢。</p><p>袍輕低草露，蓋側舞松風。散岫飄雲葉，迷路飛煙鴻。</p><p>砌冷蘭凋佩，閨寒樹隕桐。別鶴棲琴裡，離猿啼峽中。</p><p>落野飛星箭，弦虛半月弓。芳菲夕霧起，暮色滿房櫳。</p><p>卷1_29「山閣晚秋」李世民</p><p>山亭秋色滿，巖牖涼風度。疏蘭尚染煙，殘菊猶承露。</p><p>古石衣新苔，新巢封古樹。歷覽情無極，咫尺輪光暮。</p><p>卷1_30「秋暮言志」李世民</p><p>朝光浮燒野，霜華淨碧空。結浪冰初鏡，在徑菊方叢。</p><p>約嶺煙深翠，分旗霞散紅。抽思滋泉側，飛想傅巖中。</p><p>已獲千箱慶，何以繼薰風。</p><p>卷1_31「喜雪」李世民</p><p>碧昏朝合霧，丹卷暝韜霞。結葉繁雲色，凝瓊遍雪華。</p><p>光樓皎若粉，映幕集疑沙。泛柳飛飛絮，妝梅片片花。</p><p>照璧臺圓月，飄珠箔穿露。瑤潔短長階，玉叢高下樹。</p><p>映桐珪累白，縈峰蓮抱素。斷續氣將沉，徘徊歲雲暮。</p><p>懷珍愧隱德，表瑞佇豐年。蕊間飛禁苑，鶴處舞伊川。</p><p>儻詠幽蘭曲，同歡黃竹篇。</p><p>卷1_32「秋日斅庾信體」李世民</p><p>嶺銜宵月桂，珠穿曉露叢。蟬啼覺樹冷，螢火不溫風。</p><p>花生圓菊蕊，荷盡戲魚通。晨浦鳴飛雁，夕渚集棲鴻。</p><p>颯颯高天吹，氛澄下熾空。</p><p>卷1_33「賦尚書」李世民</p><p>崇文時駐步，東觀還停輦。輟膳玩三墳，暉燈披五典。</p><p>寒心睹肉林，飛魄看沉湎。縱情昏主多，克己明君鮮。</p><p>滅身資累惡，成名由積善。既承百王末，戰兢隨歲轉。</p><p>卷1_34「詠司馬彪續漢志」李世民</p><p>二儀初創象，三才乃分位。非惟樹司牧，固亦垂文字。</p><p>綿代更膺期，芳圖無輟記。炎漢承君道，英謨纂神器。</p><p>潛龍既可躍，逵兔奚難致。前史殫妙詞，後昆沉雅思。</p><p>書言揚盛跡，補闕興洪志。川穀猶舊途，郡國開新意。</p><p>梅山未覺朽，谷水誰雲異。車服隨名錶，文物因時置。</p><p>鳳戟翼康衢，鑾輿總柔轡。清濁必能澄，洪纖幸無棄。</p><p>觀儀不失序，遵禮方由事。政宣竹律和，時平玉條備。</p><p>文囿雕奇彩，藝門蘊深致。雲飛星共流，風揚月兼至。</p><p>類禋遵令典，壇壝資良地。五勝竟無違，百司誠有庇。</p><p>粵予承暇景，談叢引泉祕。討論窮義府，看核披經笥。</p><p>大辨良難仰，小學終先匱。聞道諒知榮，含毫孰忘愧。</p><p>卷1_35「詠風」李世民</p><p>蕭條起關塞，搖颺下蓬瀛。拂林花亂彩，響谷鳥分聲。</p><p>披雲羅影散，泛水織文生。勞歌大風曲，威加四海清。</p><p>卷1_36「詠雨」李世民</p><p>罩雲飄遠岫，噴雨泛長河。低飛昏嶺腹，斜足灑巖阿。</p><p>泫叢珠締葉，起溜鏡圖波。濛柳添絲密，含吹織空羅。</p><p>卷1_37「詠雪」李世民</p><p>潔野凝晨曜，裝墀帶夕暉。集條分樹玉，拂浪影泉璣。</p><p>色灑妝臺粉，花飄綺席衣。入扇縈離匣，點素皎殘機。</p><p>卷1_38「賦得夏首啟節」李世民</p><p>北闕三春晚，南榮九夏初。黃鶯弄漸變，翠林花落餘。</p><p>瀑流還響谷，猿啼自應虛。早荷向心卷，長楊就影舒。</p><p>此時歡不極，調軫坐相於。</p><p>卷1_39「賦得白日半西山」李世民</p><p>紅輪不暫駐，烏飛豈復停。岑霞漸漸落，溪陰寸寸生。</p><p>藿葉隨光轉，葵心逐照傾。晚煙含樹色，棲鳥雜流聲。</p><p>卷1_40「置酒坐飛閣」李世民</p><p>高軒臨碧渚，飛簷迥架空。餘花攢鏤檻，殘柳散雕櫳。</p><p>岸菊初含蕊，園梨始帶紅。莫慮崑山暗，還共盡杯中。</p><p>卷1_41「採芙蓉」李世民</p><p>結伴戲方塘，攜手上雕航。船移分細浪，風散動浮香。</p><p>遊鶯無定曲，驚鳧有亂行。蓮稀釧聲斷，水廣棹歌長。</p><p>棲烏還密樹，泛流歸建章。</p><p>卷1_42「賦得櫻桃」李世民</p><p>華林滿芳景，洛陽遍陽春。朱顏含遠日，翠色影長津。</p><p>喬柯囀嬌鳥，低枝映美人。昔作園中實，今來席上珍。</p><p>卷1_43「賦得李」李世民</p><p>玉衡流桂圃，成蹊正可尋。鶯啼密葉外，蝶戲脆花心。</p><p>麗景光朝彩，輕霞散夕陰。暫顧暉章側，還眺靈山林。</p><p>卷1_44「賦得浮橋」李世民</p><p>岸曲非千里，橋斜異七星。暫低逢輦度，還高值浪驚。</p><p>水搖文鷁動，纜轉錦花縈。遠近隨輪影，輕重應人行。</p><p>卷1_45「謁幷州大興國寺詩」李世民</p><p>迴鑾遊福地，極目玩芳晨。梵鍾交二響，法日轉雙輪。</p><p>寶剎遙承露，天花近足春。未佩蘭猶小，無絲柳尚新。</p><p>圓光低月殿，碎影亂風筠。對此留餘想，超然離俗塵。</p><p>卷1_46「詠興國寺佛殿前幡」李世民</p><p>拂霞疑電落，騰虛狀寫虹。屈伸煙霧裡，低舉白雲中。</p><p>紛披乍依迥，掣曳或隨風。念茲輕薄質，無翅強搖空。</p><p>卷1_47「望送魏徵葬」李世民</p><p>閶闔總金鞍，上林移玉輦。野郊愴新別，河橋非舊餞。</p><p>慘日映峰沉，愁雲隨蓋轉。哀笳時斷續，悲旌乍舒捲。</p><p>望望情何極，浪浪淚空泫。無復昔時人，芳春共誰遣。</p><p>卷1_48「傷遼東戰亡」李世民</p><p>鑿門初奉律，仗戰始臨戎。振鱗方躍浪，騁翼正凌風。</p><p>未展六奇術，先虧一簣功。防身豈乏智，殉命有餘忠。</p><p>卷1_49「月晦」李世民</p><p>晦魄移中律，凝暄起麗城。罩雲朝蓋上，穿露曉珠呈。</p><p>笑樹花分色，啼枝鳥合聲。披襟歡眺望，極目暢春情。</p><p>卷1_50「秋日翠微宮」李世民</p><p>秋日凝翠嶺，涼吹肅離宮。荷疏一蓋缺，樹冷半帷空。</p><p>側陣移鴻影，圓花釘菊叢。攄懷俗塵外，高眺白雲中。</p><p>卷1_51「初秋夜坐」李世民</p><p>斜廊連綺閣，初月照宵幃。塞冷鴻飛疾，園秋蟬噪遲。</p><p>露結林疏葉，寒輕菊吐滋。愁心逢此節，長嘆獨含悲。</p><p>卷1_52「秋日二首」李世民</p><p>菊散金風起，荷疏玉露圓。將秋數行雁，離夏幾林蟬。</p><p>雲凝愁半嶺，霞碎纈高天。還似成都望，直見峨眉前。</p><p>爽氣澄蘭沼，秋風動桂林。露凝千片玉，菊散一叢金。</p><p>日岫高低影，雲空點綴陰。蓬瀛不可望，泉石且娛心。</p><p>卷1_53「冬宵各為四韻」李世民</p><p>雕宮靜龍漏，綺閣宴公侯。珠簾燭焰動，繡柱月光浮。</p><p>雲起將歌發，風停與管遒。瑣除任多士，端扆竟何憂。</p><p>卷1_54「冬日臨昆明池」李世民</p><p>石鯨分玉溜，劫燼隱平沙。柳影冰無葉，梅心凍有花。</p><p>寒野凝朝霧，霜天散夕霞。歡情猶未極，落景遽西斜。</p><p>卷1_55「望雪」李世民</p><p>凍雲宵遍嶺，素雪曉凝華。入牖千重碎，迎風一半斜。</p><p>不妝空散粉，無樹獨飄花。縈空慚夕照，破彩謝晨霞。</p><p>卷1_56「守歲」李世民</p><p>暮景斜芳殿，年華麗綺宮。寒辭去冬雪，暖帶入春風。</p><p>階馥舒梅素，盤花捲燭紅。共歡新故歲，迎送一宵中。</p><p>卷1_57「除夜」李世民</p><p>歲陰窮暮紀，獻節啟新芳。冬盡今宵促，年開明日長。</p><p>冰消出鏡水，梅散入風香。對此歡終宴，傾壺待曙光。</p><p>卷1_58「詠雨」李世民</p><p>和氣吹綠野，梅雨灑芳田。新流添舊澗，宿霧足朝煙。</p><p>雁溼行無次，花沾色更鮮。對此欣登歲，披襟弄五絃。</p><p>卷1_59「賦得含峰雲」李世民</p><p>翠樓含曉霧，蓮峰帶晚雲。玉葉依巖聚，金枝觸石分。</p><p>橫天結陣影，逐吹起羅文。非復陽臺下，空將惑楚君。</p><p>卷1_60「三層閣上置音聲」李世民</p><p>綺筵移暮景，紫閣引宵煙。隔棟歌塵合，分階舞影連。</p><p>聲流三處管，響亂一重弦。不似秦樓上，吹簫空學仙。</p><p>卷1_61「遠山澄碧霧」李世民</p><p>殘雲收翠嶺，夕霧結長空。帶岫凝全碧，障霞隱半紅。</p><p>彷彿分初月，飄颻度曉風。還因三裡處，冠蓋遠相通。</p><p>卷1_62「賦得花庭霧」李世民</p><p>蘭氣已薰宮，新蕊半妝叢。色含輕重霧，香引去來風。</p><p>拂樹濃舒碧，縈花薄蔽紅。還當雜行雨，彷彿隱遙空。</p><p>卷1_63「春池柳」李世民</p><p>年柳變池臺，隋堤曲直回。逐浪絲陰去，迎風帶影來。</p><p>疏黃一鳥弄，半翠幾眉開。縈雪臨春岸，參差間早梅。</p><p>卷1_64「芳蘭」李世民</p><p>春暉開紫苑，淑景媚蘭場。映庭含淺色，凝露泫浮光。</p><p>日麗參差影，風傳輕重香。會須君子折，佩裡作芬芳。</p><p>卷1_65「詠桃」李世民</p><p>禁苑春暉麗，花蹊綺樹妝。綴條深淺色，點露參差光。</p><p>向日分千笑，迎風共一香。如何仙嶺側，獨秀隱遙芳。</p><p>卷1_66「賦簾」李世民</p><p>參差垂玉闕，舒捲映蘭宮。珠光搖素月，竹影亂清風。</p><p>彩散銀鉤上，文斜桂戶中。惟當雜羅綺，相與媚房櫳。</p><p>卷1_67「詠烏代陳師道」李世民</p><p>凌晨麗城去，薄暮上林棲。辭枝枝暫起，停樹樹還低。</p><p>向日終難託，迎風詎肯迷。只待纖纖手，曲裡作宵啼。</p><p>卷1_68「詠飲馬」李世民</p><p>駿骨飲長涇，奔流灑絡纓。細紋連噴聚，亂荇繞蹄縈。</p><p>水光鞍上側，馬影溜中橫。翻似天池裡，騰波龍種生。</p><p>卷1_69「賦得殘菊」李世民</p><p>階蘭凝曙霜，岸菊照晨光。露濃晞晚笑，風勁淺殘香。</p><p>細葉凋輕翠，圓花飛碎黃。還持今歲色，復結後年芳。</p><p>卷1_70「賦秋日懸清光賜房玄齡」李世民</p><p>秋露凝高掌，朝光上翠微。參差麗雙闕，照耀滿重闈。</p><p>仙馭隨輪轉，靈烏帶影飛。臨波無定彩，入隙有圓暉。</p><p>還當葵藿志，傾葉自相依。</p><p>卷1_71「琵琶」李世民</p><p>半月無雙影，全花有四時。摧藏千里態，掩抑幾重悲。</p><p>促節縈紅袖，清音滿翠帷。駛彈風響急，緩曲釧聲遲。</p><p>空餘關隴恨，因此代相思。</p><p>卷1_72「宴中山」李世民</p><p>驅馬出遼陽，萬里轉旂常。對敵六奇舉，臨戎八陣張。</p><p>斬鯨澄碧海，卷霧掃扶桑。昔去蘭縈翠，今來桂染芳。</p><p>雲芝浮碎葉，冰鏡上朝光。回首長安道，方歡宴柏樑。</p><p>卷1_73「餞中書侍郎來濟」李世民</p><p>曖曖去塵昏灞岸，飛飛輕蓋指河梁。雲峰衣結千重葉，</p><p>雪岫花開幾樹妝。深悲黃鶴孤舟遠，獨嘆青山別路長。</p><p>聊將分袂沾巾淚，還用持添離席觴。</p><p>卷1_74「於太原召侍臣賜宴守歲」李世民</p><p>四時運灰琯，一夕變冬春。送寒餘雪盡，迎歲早梅新。</p><p>卷1_75「詠燭二首」李世民</p><p>焰聽風來動，花開不待春。鎮下千行淚，非是為思人。</p><p>九龍蟠焰動，四照逐花生。即此流高殿，堪持待月明。</p><p>卷1_76「詠弓」李世民</p><p>上弦明月半，激箭流星遠。落雁帶書驚，啼猿映枝轉。</p><p>卷1_77「賦得早雁出雲鳴」李世民</p><p>初秋玉露清，早雁出空鳴。隔雲時亂影，因風乍含聲。</p><p>卷1_78「賦得臨池柳」李世民</p><p>岸曲絲陰聚，波移帶影疏。還將眉裡翠，來就鏡中舒。</p><p>卷1_79「賦得臨池竹」李世民</p><p>貞條障曲砌，翠葉貫寒霜。拂牖分龍影，臨池待鳳翔。</p><p>卷1_80「賦得弱柳鳴秋蟬」李世民</p><p>散影玉階柳，含翠隱鳴蟬。微形藏葉裡，亂響出風前。</p><p>卷1_81「探得李」李世民</p><p>盤根直盈渚，交幹橫倚天。舒華光四海，卷葉蔭三川。</p><p>卷1_82「詠小山」李世民</p><p>近谷交縈蕊，遙峰對出蓮。徑細無全磴，鬆小未含煙。</p><p>卷1_83「賜蕭瑀」李世民</p><p>疾風知勁草，板蕩識誠臣。勇夫安識義，智者必懷仁。</p><p>卷1_84「賜房玄齡」李世民</p><p>太液仙舟迥，西園隱上才。未曉徵車度，雞鳴關早開。</p><p>卷1_85「遼東山夜臨秋」李世民</p><p>煙生遙岸隱，月落半崖陰。連山驚鳥亂，隔岫斷猿吟。</p><p>卷1_86「賜魏徵詩」李世民</p><p>醽醁勝蘭生，翠濤過玉.千日醉不醒，十年味不敗。</p><p>卷1_21「兩儀殿賦柏梁體」李世民</p><p>絕域降附天下平，——李世民</p><p>八表無事悅聖情。——淮安王</p><p>雲披霧斂天地明，——長孫無忌</p><p>登封日觀禪雲亭，——房玄齡</p><p>太常具禮方告成。——蕭瑀</p><p>卷1_22「句」李世民</p><p>雪恥酬百王，除凶報千古。</p><p>昔乘匹馬去，今驅萬乘來。</p><p>近日毛雖暖，聞弦心已驚。</p><div class=pgc-img><img alt="全唐詩 （共計900卷）（1——4卷）" onerror=errorimg.call(this); src=https://p3.pstatp.com/large/pgc-image/22b3b56d9e284c418134c56ef41f334c><p class=pgc-img-caption></p></div><h1 class=ql-align-center>卷002 李治</h1><p>卷二</p><p>卷2_1「太子納妃太平公主出降」李治</p><p>龍樓光曙景，魯館啟朝扉。豔日濃妝影，低星降婺輝。</p><p>玉庭浮瑞色，銀榜藻祥徽。雲轉花縈蓋，霞飄葉綴旂。</p><p>雕軒回翠陌，寶駕歸丹殿。鳴珠佩曉衣，鏤璧輪開扇。</p><p>華冠列綺筵，蘭醑申芳宴。環階鳳樂陳，玳席珍羞薦。</p><p>蝶舞袖香新，歌分落素塵。歡凝歡懿戚，慶葉慶初姻。</p><p>暑闌炎氣息，涼早吹疏頻。方期六合泰，共賞萬年春。</p><p>卷2_2「七夕宴懸圃二首」李治</p><p>羽蓋飛天漢，鳳駕越層巒。俱嘆三秋阻，共敘一宵歡。</p><p>璜虧夜月落，靨碎曉星殘。誰能重操杼，纖手濯清瀾。</p><p>霓裳轉雲路，鳳駕儼天潢。虧星凋夜靨，殘月落朝璜。</p><p>促歡今夕促，長離別後長。輕梭聊駐織，掩淚獨悲傷。</p><p>卷2_3「過溫湯」李治</p><p>溫渚停仙蹕，豐郊駐曉旌。路曲回輪影，巖虛傳漏聲。</p><p>暖溜驚湍駛，寒空碧霧輕。林黃疏葉下，野白曙霜明。</p><p>眺聽良無已，煙霞斷續生。</p><p>卷2_4「九月九日」李治</p><p>端居臨玉扆，初律啟金商。鳳闕澄秋色，龍闈引夕涼。</p><p>野淨山氣斂，林疏風露長。砌蘭虧半影，巖桂發全香。</p><p>滿蓋荷凋翠，圓花菊散黃。揮鞭爭電烈，飛羽亂星光。</p><p>柳空穿石碎，弦虛側月張。怯猿啼落岫，驚雁斷分行。</p><p>斜輪低夕景，歸旆擁通莊。</p><p>卷2_5「謁慈恩寺題奘法師房」李治</p><p>停軒觀福殿，遊目眺皇畿。法輪含日轉，花蓋接雲飛。</p><p>翠煙香綺閣，丹霞光寶衣。幡虹遙合彩，定水迥分暉。</p><p>蕭然登十地，自得會三歸。</p><p>卷2_6「謁大慈恩寺」李治</p><p>日宮開萬仞，月殿聳千尋。花蓋飛團影，幡虹曳曲陰。</p><p>綺霞遙籠帳，叢珠細網林。寥廓煙雲表，超然物外心。</p><p>卷2_7「守歲」李治</p><p>今宵冬律盡，來朝麗景新。花餘凝地雪，條含暖吹分。</p><p>綬吐芽猶嫩，冰□已鏤津。薄紅梅色冷，淺綠柳輕春。</p><p>送迎交兩節，暄寒變一辰。</p><p>卷2_8「咸亨殿宴近臣諸親柏梁體」李治</p><p>屏欲除奢政返淳。（霍王以下和句亡）</p><p>卷2_9「九月九日幸臨渭亭登高得秋字」李顯</p><p>九日正乘秋，三杯興已周。泛桂迎尊滿，吹花向酒浮。</p><p>長房萸早熟，彭澤菊初收。何藉龍沙上，方得恣淹留。</p><p>卷2_10「登驪山高頂寓目」李顯</p><p>四郊秦漢國，八水帝王都。閶闔雄裡閈，城闕壯規模。</p><p>貫渭稱天邑，含岐實奧區。金門披玉館，因此識皇圖。</p><p>卷2_11「幸秦始皇陵」李顯</p><p>眷言君失德，驪邑想秦餘。政煩方改篆，愚俗乃焚書。</p><p>阿房久已滅，閣道遂成墟。欲厭東南氣，翻傷掩鮑車。</p><p>卷2_12「立春日遊苑迎春」李顯</p><p>神皋福地三秦邑，玉臺金闕九仙家。寒光猶戀甘泉樹，</p><p>淑景偏臨建始花。彩蝶黃鶯未歌舞，梅香柳色已矜誇。</p><p>迎春正啟流霞席，暫囑曦輪勿遽斜。</p><p>卷2_13「十月誕辰內殿宴群臣效柏梁體聯句」李顯</p><p>潤色鴻業寄賢才，——李顯</p><p>叨居右弼愧鹽梅。——李嶠</p><p>運籌帷幄荷時來，——宗楚客</p><p>職掌圖籍濫蓬萊。——劉憲</p><p>兩司謬忝謝鍾裴，——崔湜</p><p>禮樂銓管效涓埃。——鄭愔</p><p>陳師振旅清九垓，——趙彥昭</p><p>欣承顧問侍天杯。——李適</p><p>銜恩獻壽柏梁臺，——蘇頲</p><p>黃縑青簡奉康哉。——盧藏用</p><p>鯫生侍從忝王枚，——李乂</p><p>右掖司言實不才。——馬懷素</p><p>宗伯秩禮天地開，——薛稷</p><p>帝歌難續仰昭回。——宋之問</p><p>微臣捧日變寒灰，——陸景初</p><p>遠慚班左愧遊陪。——上官婕妤</p><p>卷2_14「景龍四年正月五日移仗蓬萊宮御大明殿會吐…柏梁體聯句」李顯</p><p>大明御宇臨萬方，——李顯</p><p>顧慚內政翊陶唐。——皇后</p><p>鸞鳴鳳舞向平陽，——長寧公主</p><p>秦樓魯館沐恩光。——安樂公主</p><p>無心為子輒求郎，——太平公主</p><p>雄才七步謝陳王。——溫王重茂</p><p>當熊讓輦愧前芳，——上官昭容</p><p>再司銓筦恩可忘。——崔湜</p><p>文江學海思濟航，——鄭愔</p><p>萬邦考績臣所詳。——武平一</p><p>著作不休出中腸，——閻朝隱</p><p>權豪屏跡肅嚴霜。——竇從一</p><p>鑄鼎開嶽造明堂，——宗晉卿</p><p>玉醴由來獻壽觴。——明悉獵</p><p>卷2_15「石淙（太子時作）」李顯</p><p>三陽本是標靈紀，二室由來獨擅名。霞衣霞錦千般狀，</p><p>雲峰雲岫百重生。水炫珠光遇泉客，巖懸石鏡厭山精。</p><p>永願乾坤符睿算，長居膝下屬歡情。</p><p>卷2_16「石淙（相王時作）」李旦</p><p>奇峰嶾嶙箕山北，秀崿岧嶢嵩鎮南。地首地肺何曾擬，</p><p>天目天台倍覺慚。樹影蒙蘢鄣疊岫，波深洶湧落懸潭。</p><p>□願紫宸居得一，永欣丹扆御通三。</p><h1 class=ql-align-center>卷003 李隆基</h1><p>卷三</p><p>卷3_1「過晉陽宮」李隆基</p><p>緬想封唐處，實惟建國初。俯察伊晉野，仰觀乃參虛。</p><p>井邑龍斯躍，城池鳳翔餘。林塘猶沛澤，臺榭宛舊居。</p><p>運革祚中否，時遷命茲符。顧循承丕構，怵惕多憂虞。</p><p>尚恐威不逮，復慮化未孚。豈徒勞轍跡，所期訓戎車。</p><p>習俗問黎人，親巡慰里閭。永言念成功，頌德臨康衢。</p><p>長懷經綸日，嘆息履庭隅。艱難安可忘，欲去良踟躕。</p><p>卷3_2「行次成皋途經先聖擒建德之所緬思功業感而賦詩」李隆基</p><p>有隋政昏虐，群雄已交爭。先聖按劍起，叱吒風雲生。</p><p>飲馬河洛竭，作氣嵩華驚。克敵睿圖就，擒俘帝道亨。</p><p>顧慚嗣寶曆，恭承天下平。幸過翦鯨地，感慕神且英。</p><p>卷3_3「校獵義成喜逢大雪率題九韻以示群官」李隆基</p><p>弧矢威天下，旌旗遊近縣。一面施鳥羅，三驅教人戰。</p><p>暮雲成積雪，曉色開行殿。皓然原隰同，不覺林野變。</p><p>北風勇士馬，東日華組練。觸地銀獐出，連山縞鹿見。</p><p>月兔落高矰，星狼下急箭。既欣盈尺兆，復憶磻溪便。</p><p>歲豐將遇賢，俱荷皇天眷。</p><p>卷3_4「賜諸州刺史以題座右」李隆基</p><p>眷言思共理，鑑夢想維良。猗歟此推擇，聲績著周行。</p><p>賢能既俟進，黎獻實佇康。視人當如子，愛人亦如傷。</p><p>講學試誦論，阡陌勸耕桑。虛譽不可飾，清知不可忘。</p><p>求名跡易見，安貞德自彰。訟獄必以情，教民貴有常。</p><p>恤惸且存老，撫弱復綏強。勉哉各祗命，知予眷萬方。</p><p>卷3_5「送忠州太守康昭遠等」李隆基</p><p>端拱臨中樞，緬懷共予理。不有臺閣英，孰振循良美。</p><p>分符侯甸內，拜手明庭裡。誓節期飲冰，調人方導水。</p><p>嘉聲馳九牧，惠化光千祀。時雨侔昔賢，芳猷貫前史。</p><p>佇爾頌中和，吾將令卿士。</p><p>卷3_6「送李邕之任滑臺」李隆基</p><p>漢家重東郡，宛彼白馬津。黎庶既蕃殖，臨之勞近臣。</p><p>遠別初首路，今行方及春。課成應第一，良牧爾當仁。</p><p>卷3_7「端午三殿宴群臣探得神字」李隆基</p><p>五月符天數，五音調夏鈞。舊來傳五日，無事不稱神。</p><p>穴枕通靈氣，長絲續命人。四時花競巧，九子粽爭新。</p><p>方殿臨華節，圓宮宴雅臣。進對一言重，遒文六義陳。</p><p>股肱良足詠，風化可還淳。</p><p>卷3_8「溫湯對雪」李隆基</p><p>北風吹同雲，同雲飛白雪。白雪乍回散，同云何慘烈。</p><p>未見溫泉冰，寧知火井滅。表瑞良在茲，庶幾可怡悅。</p><p>卷3_9「登蒲州逍遙樓」李隆基</p><p>長榆息烽火，高柳靜風塵。卜征巡九洛，展豫出三秦。</p><p>昔是潛龍地，今為上理辰。時平乘道泰，聊賞遇年春。</p><p>黃河分地絡，飛觀接天津。一覽遺芳翰，千載肅如神。</p><p>卷3_10「經河上公廟」李隆基</p><p>昔聞有耆叟，河上獨遺榮。跡與塵囂隔，心將道德並。</p><p>詎以天地累，寧為寵辱驚。矯然翔寥廓，如何屈堅貞。</p><p>玄玄妙門啟，肅肅祠宇清。冥漠無先後，那能紀姓名。</p><p>卷3_11「過王濬墓」李隆基</p><p>吳國分牛鬥，晉室命龍驤。受任敵已滅，策勳名不彰。</p><p>居美未盡善，矜功徒自傷。長戟今何在，孤墳此路傍。</p><p>不觀松柏茂，空餘荊棘場。嘆嗟懸劍隴，誰識夢刀祥。</p><p>卷3_12「初入秦川路逢寒食」李隆基</p><p>洛陽芳樹映天津，灞岸垂楊窣地新。直為經過行處樂，</p><p>不知虛度兩京春。去年餘閏今春早，曙色和風著花草。</p><p>可憐寒食與清明，光輝並在長安道。自從關路入秦川，</p><p>爭道何人不戲鞭。公子途中妨蹴鞠，佳人馬上廢鞦韆。</p><p>渭水長橋今欲渡，蔥蔥漸見新豐樹。遠看驪岫入雲霄，</p><p>預想湯池起煙霧。煙霧氛氳水殿開，暫拂香輪歸去來。</p><p>今歲清明行已晚，明年寒食更相陪。</p><p>卷3_13「春臺望」李隆基</p><p>暇景屬三春，高臺聊四望。目極千里際，山川一何壯。</p><p>太華見重巖，終南分疊嶂。郊原紛綺錯，參差多異狀。</p><p>佳氣滿通溝，遲步入綺樓。初鶯一一鳴紅樹，</p><p>歸雁雙雙去綠洲。太液池中下黃鶴，昆明水上映牽牛。</p><p>聞道漢家全盛日，別館離宮趣非一。甘泉逶迤亙明光，</p><p>五柞連延接未央。周廬徼道縱橫轉，飛閣回軒左右長。</p><p>須唸作勞居者逸，勿言我後焉能恤。為想雄豪壯柏樑，</p><p>何如儉陋卑茅室。陽烏黯黯向山沉，夕鳥喧喧入上林。</p><p>薄暮賞餘回步輦，還念中人罷百金。</p><p>卷3_14「過大哥宅探得歌字韻」李隆基</p><p>魯衛情先重，親賢愛轉多。冕旒豐暇日，乘景暫經過。</p><p>戚里申高宴，平臺奏雅歌。復尋為善樂，方驗保山河。</p><p>卷3_15「同玉真公主過大哥山池」李隆基</p><p>地有招賢處，人傳樂善名。鶩池臨九達，龍岫對層城。</p><p>桂月先秋冷，蘋風向晚清。鳳樓遙可見，彷彿玉簫聲。</p><p>卷3_16「經鄒魯祭孔子而嘆之」李隆基</p><p>夫子何為者，棲棲一代中。地猶鄹氏邑，宅即魯王宮。</p><p>嘆鳳嗟身否，傷麟怨道窮。今看兩楹奠，當與夢時同。</p><p>卷3_17「惟此溫泉是稱愈疾豈予獨受其福思與兆人共之…言其志」李隆基</p><p>桂殿與山連，蘭湯湧自然。陰崖含秀色，溫谷吐潺湲。</p><p>績為蠲邪著，功因養正宣。願言將億兆，同此共昌延。</p><p>卷3_18「旋師喜捷」李隆基</p><p>邊服胡塵起，長安漢將飛。龍蛇開陣法，貔虎振軍威。</p><p>詐虜腦塗地，征夫血染衣。今朝書奏入，明日凱歌歸。</p><p>卷3_19「過老子廟」李隆基</p><p>仙居懷聖德，靈廟肅神心。草合人蹤斷，塵濃鳥跡深。</p><p>流沙丹灶沒，關路紫煙沉。獨傷千載後，空餘松柏林。</p><p>卷3_20「途次陝州」李隆基</p><p>境出三秦外，途分二陝中。山川入虞虢，風俗限西東。</p><p>樹古棠陰在，耕餘讓畔空。鳴笳從此去，行見洛陽宮。</p><p>卷3_21「野次喜雪」李隆基</p><p>拂曙闢行宮，寒皋野望通。繁雲低遠岫，飛雪舞長空。</p><p>賦象恆依物，縈迴屢逐風。為知勤恤意，先此示年豐。</p><p>卷3_22「送賀知章歸四明」李隆基</p><p>遺榮期入道，辭老竟抽簪。豈不惜賢達，其如高尚心。</p><p>寰中得祕要，方外散幽襟。獨有青門餞，群僚悵別深。</p><p>卷3_23「軒遊宮十五夜」李隆基</p><p>行邁離秦國，巡方赴洛師。路逢三五夜，春色暗中期。</p><p>關外長河轉，宮中淑氣遲。歌鐘對明月，不減舊遊時。</p><p>卷3_24「觀拔河俗戲」李隆基</p><p>壯徒恆賈勇，拔拒抵長河。欲練英雄志，須明勝負多。</p><p>噪齊山岌嶪，氣作水騰波。預期年歲稔，先此樂時和。</p><p>卷3_25「同劉晃喜雨」李隆基</p><p>節變寒初盡，時和氣已春。繁雲先合寸，膏雨自依旬。</p><p>颯颯飛平野，霏霏靜暗塵。懸知花葉意，朝夕望中新。</p><p>卷3_26「千秋節賜群臣鏡」李隆基</p><p>鑄得千秋鏡，光生百鍊金。分將賜群后，遇象見清心。</p><p>臺上冰華澈，窗中月影臨。更銜長綬帶，留意感人深。</p><p>卷3_27「賜道士鄧紫陽」李隆基</p><p>太乙三門訣，元君六甲符。下傳金版術，上刻玉清書。</p><p>有美探真士，囊中得祕書。自知三醮後，翊我滅殘胡。</p><p>卷3_28「幸蜀西至劍門」李隆基</p><p>劍閣橫雲峻，鑾輿出狩回。翠屏千仞合，丹嶂五丁開。</p><p>灌木縈旗轉，仙雲拂馬來。乘時方在德，嗟爾勒銘才。</p><p>卷3_29「答司馬承禎上劍鏡」李隆基</p><p>寶照含天地，神劍合陰陽。日月麗光景，星斗裁文章。</p><p>寫鑑表容質，佩服為身防。從茲一賞玩，永德保齡長。</p><p>卷3_30「送趙法師還蜀因名山奠簡」李隆基</p><p>道家奠靈簡，自昔仰神仙。真子今將命，蒼生福可傳。</p><p>江山尋故國，城郭信依然。二室遙相望，雲回洞裡天。</p><p>卷3_31「送道士薛季昌還山」李隆基</p><p>洞府修真客，衡陽念舊居。將成金闕要，願奉玉清書。</p><p>雲路三天近，松溪萬籟虛。猶期傳祕訣，來往候仙輿。</p><p>卷3_32「送玄同真人李抱朴謁灊山仙祠」李隆基</p><p>城闕天中近，蓬瀛海上遙。歸期千載鶴，春至一來朝。</p><p>採藥逢三秀，餐霞臥九霄。參同如有旨，金鼎待君燒。</p><p>卷3_33「春日出苑遊矚（太子時作）」李隆基</p><p>三陽麗景早芳辰，四序佳園物候新。梅花百樹障去路，</p><p>垂柳千條暗回津。鳥飛直為驚風葉，魚沒都由怯岸人。</p><p>惟願聖主南山壽，何愁不賞萬年春。</p><p>卷3_34「春晚宴兩相及禮官麗正殿學士探得風字」李隆基</p><p>乾道運無窮，恆將人代工。陰陽調曆象，禮樂報玄穹。</p><p>介冑清荒外，衣冠佐域中。言談延國輔，詞賦引文雄。</p><p>野霽伊川綠，郊明鞏樹紅。冕旒多暇景，詩酒會春風。</p><p>卷3_35「首夏花萼樓觀群臣宴寧王山亭回樓下又申之以賞樂賦詩」李隆基</p><p>今年通閏月，入夏展春輝。樓下風光晚，城隅宴賞歸。</p><p>九歌揚政要，六舞散朝衣。天喜時相合，人和事不違。</p><p>禮中推意厚，樂處感心微。別賞陽臺樂，前旬暮雨飛。</p><p>卷3_36「同二相已下群官樂遊園宴」李隆基</p><p>撰日巖廊暇，需雲宴樂初。萬方朝玉帛，千品會簪裾。</p><p>地入南山近，城分北斗餘。池塘垂柳密，原隰野花疏。</p><p>帟幕看逾暗，歌鐘聽自虛。興闌歸騎轉，還奏弼違書。</p><p>卷3_37「集賢書院成，送張說上集賢學士，賜宴得珍字」李隆基</p><p>廣學開書院，崇儒引席珍。集賢招袞職，論道命臺臣。</p><p>禮樂沿今古，文章革舊新。獻酬尊俎列，賓主位班陳。</p><p>節變雲初夏，時移氣尚春。所希光史冊，千載仰茲晨。</p><p>卷3_38「王屋山送道士司馬承禎還天台」李隆基</p><p>紫府求賢士，清溪祖逸人。江湖與城闕，異跡且殊倫。</p><p>間有幽棲者，居然厭俗塵。林泉先得性，芝桂欲調神。</p><p>地道逾稽嶺，天台接海濱。音徽從此間，萬古一芳春。</p><p>卷3_39「早度蒲津關」李隆基</p><p>鐘鼓嚴更曙，山河野望通。鳴鑾下蒲阪，飛旆入秦中。</p><p>地險關逾壯，天平鎮尚雄。春來津樹合，月落戍樓空。</p><p>馬色分朝景，雞聲逐曉風。所希常道泰，非復候饋客�</p><p>卷3_40「途經華嶽」李隆基</p><p>飭駕去京邑，鳴鸞指洛川。循途經太華，回蹕暫周旋。</p><p>翠崿留斜影，懸巖冒夕煙。四方皆石壁，五位配金天。</p><p>彷彿看高掌，依稀聽子先。終當銘歲月，從此記靈仙。</p><p>卷3_41「喜雪」李隆基</p><p>日觀卜先徵，時巡順物情。風行未備禮，雲密遽飄霙。</p><p>委樹寒花發，縈空落絮輕。朝如玉已會，庭似月猶明。</p><p>既睹膚先合，還欣尺有盈。登封何以報，因此謝功成。</p><p>卷3_42「幸鳳泉湯」李隆基</p><p>西狩觀周俗，南山歷漢宮。薦鮮知路近，省斂覺年豐。</p><p>陰谷含神爨，湯泉養聖功。益齡仙井合，愈疾醴源通。</p><p>不重鳴岐鳳，誰矜陳寶雄。願將無限澤，沾沐眾心同。</p><p>卷3_43「南出雀鼠谷答張說」李隆基</p><p>雷出應乾象，風行順國人。川途猶在晉，車馬漸歸秦。</p><p>背陝關山險，橫汾鼓吹頻。草依陽谷變，花待北巖春。</p><p>聞有鵷鸞客，清詞雅調新。求音思欲報，心跡竟難陳。</p><p>卷3_44「賜崔日知往潞州」李隆基</p><p>潞國開新府，壺關寵舊林。妙旌循吏德，持悅庶氓心。</p><p>禮樂中朝貴，神明列郡欽。揚風非贈扇，易俗是張琴。</p><p>藩鎮謳謠滿，行宮雨露深。會書丞相策，先賜潁川金。</p><p>卷3_45「為趙法師別造精院過院賦詩」李隆基</p><p>宗師心物外，為道運虛舟。不戀巖泉賞，來從宮禁遊。</p><p>探玄知幾歲，習靜更宜秋。煙樹辨朝色，風湍聞夜流。</p><p>坐朝繁聽覽，尋勝在清幽。欲廣無為化，因茲庶可求。</p><p>卷3_46「端午」李隆基</p><p>端午臨中夏，時清日復長。鹽梅已佐鼎，曲糵且傳觴。</p><p>事古人留跡，年深縷積長。當軒知槿茂，向水覺蘆香。</p><p>億兆同歸壽，群公共保昌。忠貞如不替，貽厥後昆芳。</p><p>卷3_47「春中興慶宮酺宴」李隆基</p><p>九達長安道，三陽別館春。還將聽朝暇，回作豫遊晨。</p><p>不戰要荒服，無刑禮樂新。合酺覃土宇，歡宴接群臣。</p><p>玉斝飛千日，瓊筵薦八珍。舞衣雲曳影，歌扇月開輪。</p><p>伐鼓魚龍雜，撞鐘角牴陳。曲終酣興晚，須有醉歸人。</p><p>卷3_48「千秋節宴」李隆基</p><p>蘭殿千秋節，稱名萬壽觴。風傳率土慶，日表繼天祥。</p><p>玉宇開花萼，宮縣動會昌。衣冠白鷺下，帟幕翠雲長。</p><p>獻遺成新俗，朝儀入舊章。月銜花綬鏡，露綴彩絲囊。</p><p>處處祠田祖，年年宴杖鄉。深思一德事，小獲萬人康。</p><p>卷3_49「左丞相說右丞相璟太子少傅乾曜同日上官命宴東堂賜詩」李隆基</p><p>赤帝收三傑，黃軒舉二臣。由來丞相重，分掌國之鈞。</p><p>我有握中璧，雙飛席上珍。子房推道要，仲子訝風神。</p><p>復輟臺衡老，將為調護人。鵷鸞同拜日，車騎擁行塵。</p><p>樂聚南宮宴，觴連北斗醇。俾予成百揆，垂拱問彝倫。</p><p>卷3_50「早登太行山中言志」李隆基</p><p>清蹕度河陽，凝笳上太行。火龍明鳥道，鐵騎繞羊腸。</p><p>白霧埋陰壑，丹霞助曉光。澗泉含宿凍，山木帶餘霜。</p><p>野老茅為屋，樵人薜作裳。宣風問耆艾，敦俗勸耕桑。</p><p>涼德慚先哲，徽猷慕昔皇。不因今展義，何以冒垂堂。</p><p>卷3_51「平胡」李隆基</p><p>雜虜忽猖狂，無何敢亂常。羽書朝繼入，烽火夜相望。</p><p>將出凶門勇，兵因死地強。蒙輪皆突騎，按劍盡鷹揚。</p><p>鼓角雄山野，龍蛇入戰場。流膏潤沙漠，濺血染鋒鋩。</p><p>霧掃清玄塞，雲開靜朔方。武功今已立，文德愧前王。</p><p>卷3_52「遊興慶宮作」李隆基</p><p>代邸青門右，離宮紫陌陲。庭如過沛日，水若渡江時。</p><p>綺觀連雞岫，朱樓接雁池。從來敦棣萼，今此茂荊枝。</p><p>萬葉傳餘慶，千年志不移。憑軒聊屬目，輕輦共追隨。</p><p>務本方崇訓，相輝保羽儀。時康俗易漸，德薄政難施。</p><p>鼓吹迎飛蓋，絃歌送羽卮。所希覃率土，孝弟一同規。</p><p>卷3_53「送張說巡邊」李隆基</p><p>端拱復垂裳，長懷御遠方。股肱申教義，戈劍靖要荒。</p><p>命將綏邊服，雄圖出廟堂。三臺入武帳，八座起文昌。</p><p>寶胄匡韓主，華宗輔漢王。茂先慚博物，平子謝文章。</p><p>盡節恢時佐，輸誠禦寇場。三軍臨朔野，駟馬即戎行。</p><p>鼓吹威夷狄，旌軒溢洛陽。雲臺先著美，今日更貽芳。</p><p>卷3_54「餞王晙巡邊」李隆基</p><p>振武威荒服，揚文肅遠墟。金壇申將禮，玉節授軍符。</p><p>免冑三方外，銜刀萬里餘。昔時吳會靜，今日虜庭虛。</p><p>分閫仍推轂，援桴且訓車。風揚旌旆遠，雨洗甲兵初。</p><p>坐見臺階謐，行聞襖祲除。檄來雖插羽，箭去亦飛書。</p><p>舟楫功須著，鹽梅望匪疏。不應陳七德，欲使化先敷。</p><p>卷3_55「巡省途次上黨舊宮賦」李隆基</p><p>三千初擊浪，九萬欲摶空。天地猶驚否，陰陽始遇蒙。</p><p>存貞期歷試，佐貳佇昭融。多謝時康理，良慚實賴功。</p><p>長懷問鼎氣，夙負拔山雄。不學劉琨舞，先歌漢祖風。</p><p>英髦既包括，豪傑自牢籠。人事一朝異，謳歌四海同。</p><p>如何昔朱邸，今此作離宮。雁沼澄瀾翠，猿巖落照紅。</p><p>小山秋桂馥，長阪舊蘭叢。即是淹留處，乘歡樂未窮。</p><p>卷3_56「潼關口號」李隆基</p><p>河曲回千里，關門限二京。所嗟非恃德，設險到天平。</p><p>卷3_57「千秋節賜群臣鏡」李隆基</p><p>瑞露垂花綬，寒冰澈寶輪。對茲臺上月，聊以慶佳辰。</p><p>卷3_58「續薛令之題壁」李隆基</p><p>啄木觜距長，鳳凰羽毛短。苦嫌鬆桂寒，任逐桑榆暖。</p><p>卷3_59「送胡真師還西山」李隆基</p><p>仙客厭人間，孤雲比性閒。話離情未已，煙水萬重山。</p><p>卷3_60「過大哥山池題石壁」李隆基</p><p>澄潭皎鏡石崔巍，萬壑千巖暗綠苔。</p><p>林亭自有幽貞趣，況復秋深爽氣來。</p><p>卷3_61「題梅妃畫真」李隆基</p><p>憶昔嬌妃在紫宸，鉛華不御得天真。</p><p>霜綃雖似當時態，爭奈嬌波不顧人。</p><p>卷3_62「鶺鴒頌」李隆基</p><p>伊我軒宮，奇樹青蔥，藹周廬兮。冒霜停雪，以茂以悅，</p><p>恣卷舒兮。連枝同榮，吐綠含英，曜春初兮。</p><p>蓐收御節，寒露微結，氣清虛兮。桂宮蘭殿，唯所息宴，</p><p>棲雍渠兮。行搖飛鳴，急難有情，情有餘兮。</p><p>顧惟德涼，夙夜兢惶，慚化疏兮。上之所教，下之所效，</p><p>實在予兮。天倫之性，魯衛分政，親賢居兮。</p><p>爰遊爰處，爰笑爰語，巡庭除兮。觀此翔禽，以悅我心，</p><p>良史書兮。</p><p>卷3_63「傀儡吟」李隆基</p><p>刻木牽絲作老翁，雞皮鶴髮與真同。</p><p>須臾弄罷寂無事，還似人生一夢中。</p><p>卷3_64「句」李隆基</p><p>昔見漳濱臥，言將人事違。今逢慶誕日，猶謂學仙歸。</p><p>棠棣花重發，鴒原鳥再飛。</p><p>德比代雲布，心如晉水清。</p><h1 class=ql-align-center>卷004 李亨</h1><p>卷四</p><p>卷4_1「延英殿玉靈芝詩三章，章八句」李亨</p><p>玉殿肅肅，靈芝煌煌。重英發秀，連葉分房。</p><p>宗廟之福，垂其耿光。（此章缺二句）</p><p>元氣產芝，明神合德。紫微間採，白蕣呈色。</p><p>載啟瑞圖，庶符皇極。天心有眷，王道惟直。</p><p>幸生芳本，當我扆旒。效此靈質，賁其王猷。</p><p>神惟不愛，道亦無求。端拱思惟，永荷天休。</p><p>卷4_2「賜梨李泌與諸王聯句」李亨</p><p>先生年幾許，顏色似童兒。——潁王</p><p>夜抱九仙骨，朝披一品衣。——信王</p><p>不食千鍾粟，唯餐兩顆梨。——益王</p><p>天生此間氣，助我化無為。——李亨</p><p>卷4_3「中和節日宴百僚賜詩」李適</p><p>韶年啟仲序，初吉諧良辰。肇茲中和節，式慶天地春。</p><p>歡酣朝野同，生德區宇均。雲開灑膏露，草疏芳河津。</p><p>歲華今載陽，東作方肆勤。慚非薰風唱，曷用慰吾人。</p><p>卷4_4「中和節賜百官燕集因示所懷」李適</p><p>至化恆在宥，保和茲息人。推誠撫諸夏，與物長為春。</p><p>仲月風景暖，禁城花柳新。芳時協金奏，賜宴同群臣。</p><p>絲竹豈雲樂，忠賢惟所親。庶洽朝野意，曠然天地均。</p><p>卷4_5「重陽日賜宴曲江亭，賦六韻詩用清字」李適</p><p>早衣對庭燎，躬化勤意誠。時此萬機暇，適與佳節並。</p><p>曲池潔寒流，芳菊舒金英。乾坤爽氣滿，臺殿秋光清。</p><p>朝野慶年豐，高會多歡聲。永懷無荒戒，良士同斯情。</p><p>卷4_6「九月十八賜百僚追賞因書所懷」李適</p><p>雨霽霜氣肅，天高雲日明。繁林已墜葉，寒菊仍舒榮。</p><p>懿此秋節時，更延追賞情。池臺列廣宴，絲竹傳新聲。</p><p>至樂非外獎，浹歡同中誠。庶敦朝野意，永使風化清。</p><p>卷4_7「送徐州張建封還鎮」李適</p><p>牧守寄所重，才賢生為時。宣風自淮甸，授鉞膺藩維。</p><p>入覲展遐戀，臨軒慰來思。忠誠在方寸，感激陳情詞。</p><p>報國爾所向，恤人予是資。歡宴不盡懷，車馬當還期。</p><p>穀雨將應候，行春猶未遲。勿以千里遙，而云無己知。</p><p>卷4_8「麟德殿宴百僚」李適</p><p>憂勤承聖緒，開泰喜時康。恭己臨群后，垂衣御八荒。</p><p>務閒春向暮，朝罷日猶長。紫殿初筵列，彤庭廣樂張。</p><p>成功歸輔弼，致理賴忠良。共此歡娛事，千秋樂未央。</p><p>卷4_9「元日退朝觀軍仗歸營」李適</p><p>獻歲視元朔，萬方鹹在庭。端旒揖群后，回輦閱師貞。</p><p>彩仗宿華殿，退朝歸禁營。分行左右出，轉旆風雲生。</p><p>歷歷趨複道，容容映層城。勇餘矜捷技，令肅無喧聲。</p><p>眷此戎旅節，載嘉良士誠。順時傾宴賞，亦以助文經。</p><p>卷4_10「中和節賜群臣宴賦七韻」李適</p><p>東風變梅柳，萬匯生春光。中和紀月令，方與天地長。</p><p>耽樂豈予尚，懿茲時景良。庶遂亭育恩，同致寰海康。</p><p>君臣永終始，交泰符陰陽。曲沼水新碧，華林桃稍芳。</p><p>勝賞信多歡，戒之在無荒。</p><p>卷4_11「三日書懷因示百僚」李適</p><p>佳節上元巳，芳時屬暮春。流觴想蘭亭，捧劍得金人。</p><p>風輕水初綠，日晴花更新。天文信昭回，皇道頗敷陳。</p><p>恭己每從儉，清心常保真。戒茲遊衍樂，書以示群臣。</p><p>卷4_12「重陽日中外同歡，以詩言志，因示群官」李適</p><p>爽節在重九，物華新雨餘。清秋黃葉下，菊散金潭初。</p><p>萬實行就稔，百工欣所如。歡心暢遐邇，殊俗同車書。</p><p>至化自敦睦，佳辰宜宴胥。鏘鏘間絲竹，濟濟羅簪裾。</p><p>此樂匪足耽，此誠期永孚。</p><p>卷4_13「重陽日即事」李適</p><p>令節曉澄霽，四郊煙靄空。天清白露潔，菊散黃金叢。</p><p>寡德荷天貺，順時休百工。豈懷歌鐘樂，思為君臣同。</p><p>至化在亭育，相成資始終。未知康衢詠，所仰惟年豐。</p><p>卷4_14「豐年多慶，九日示懷」李適</p><p>爽氣肅時令，早衣聞朔鴻。重陽有佳節，具物欣年豐。</p><p>皎潔暮潭色，芬敷新菊叢。芳尊滿衢室，繁吹凝煙空。</p><p>惠合信吾道，保和惟爾同。推誠至玄化，天下期為公。</p><p>卷4_15「七月十五日題章敬寺」李適</p><p>招提邇皇邑，複道連重城。法筵會早秋，駕言訪禪扃。</p><p>嘗聞大仙教，清淨宗無生。七物匪吾寶，萬行先求成。</p><p>名相既雙寂，繁華奚所榮。金風扇微涼，遠煙凝翠晶。</p><p>鬆院靜苔色，竹房深磬聲。境幽真慮恬，道勝外物輕。</p><p>意適本非說，含毫空復情。</p><p>卷4_16「中春麟德殿會百僚觀新樂詩一章，章十六句」李適</p><p>芳歲肇佳節，物華當仲春。乾坤既昭泰，煙景含氤氳。</p><p>德淺荷玄貺，樂成思治人。前庭列鐘鼓，廣殿延群臣。</p><p>八卦隨舞意，五音轉曲新。顧非咸池奏，庶協南風薰。</p><p>式宴禮所重，浹歡情必均。同和諒在茲，萬國希可親。</p><p>卷4_17「九日絕句」李適</p><p>禁苑秋來爽氣多，昆明風動起滄波。</p><p>中流簫鼓誠堪賞，詎假橫汾發棹歌。</p><p>卷4_18「暮春喜雨詩」李昂1</p><p>風雲喜際會，雷雨遂流滋。薦幣虛陳禮，動天實精思。</p><p>漸侵九夏節，覆在三春時。霢霂垂朱闕，飄颻入綠墀。</p><p>郊坰既沾足，黍稷有豐期。百辟同康樂，萬方佇雍熙。</p><p>卷4_19「題程修己竹障」李昂1</p><p>良工運精思，巧極似有神。</p><p>臨窗忽睹繁陰合，再盼真假殊未分。</p><p>卷4_20「宮中題」李昂1</p><p>輦路生春草，上林花發時。憑高何限意，無復侍臣知。</p><p>卷4_21「上巳日賜裴度」李昂1</p><p>注想待元老，識君恨不早。我家柱石衰，憂來學丘禱。</p><p>卷4_22「上元日二首」李昂1</p><p>上元高會集群仙，心齋何事欲祈年。</p><p>丹誠儻徹玉帝座，且共吾人慶大田。</p><p>蓂生三五葉初齊，上元羽客出桃蹊。</p><p>不愛仙家登真訣，願蒙四海福黔黎。</p><p>卷4_23「夏日聯句」李昂1</p><p>人皆苦炎熱，我愛夏日長。——李昂1</p><p>薰風自南來，殿閣生微涼。——柳公權</p><p>卷4_24「百丈山」李忱</p><p>大雄真跡枕危巒，梵宇層樓聳萬般。日月每從肩上過，</p><p>山河長在掌中看。仙峰不間三春秀，靈境何時六月寒。</p><p>更有上方人罕到，暮鍾朝磬碧雲端。</p><p>卷4_25「吊白居易」李忱</p><p>綴玉聯珠六十年，誰教冥路作詩仙。浮雲不繫名居易，</p><p>造化無為字樂天。童子解吟長恨曲，胡兒能唱琵琶篇。</p><p>文章已滿行人耳，一度思卿一愴然。</p><p>卷4_26「幸華嚴寺」李忱</p><p>雲散晴山幾萬重，煙收春色更衝融。帳殿出空登碧漢，</p><p>遐川俯望色藍籠。林光入戶低韶景，嶺氣通宵展霽風。</p><p>今日追遊何所似，莫慚漢武賞汾中。</p><p>卷4_27「重陽錫宴群臣」李忱</p><p>款塞旋徵騎，和戎委廟賢。傾心方倚注，葉力共安邊。</p><p>卷4_28「題涇縣水西寺」李忱</p><p>大殿連雲接爽溪，鐘聲還與鼓聲齊。</p><p>長安若問江南事，說道風光在水西。</p><p>卷4_29「瀑布聯句」李忱</p><p>千巖萬壑不辭勞，遠看方知出處高。——黃檗</p><p>溪澗豈能留得住，終歸大海作波濤。——李忱</p><p>卷4_30「句」李忱</p><p>海嶽宴鹹通。</p><p>七載秉鈞調四序，一方獄市獲來蘇。</p><p>卷4_31「句」李曄1</p><p>只解劈牛兼劈樹，不能誅惡與誅凶。（詠雷）</p><h1 class=ql-align-center><br></h1><h1 class=ql-align-center><br></h1></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/183c2bae.html alt="全唐詩 《共計900卷》（237——238卷）(錢起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../tw/%E7%A7%91%E5%AD%B8/183c2bae.html title="全唐詩 《共計900卷》（237——238卷）(錢起大全1)">全唐詩 《共計900卷》（237——238卷）(錢起大全1)</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/19c92b6.html alt="全唐詩 《共計900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../tw/%E9%81%8A%E6%88%B2/19c92b6.html title="全唐詩 《共計900卷》（87——91卷）">全唐詩 《共計900卷》（87——91卷）</a></li><hr><li><a href=../../tw/%E9%81%8A%E6%88%B2/e8a7f22.html alt="全唐詩 《共計900卷》（294——298卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5 style=border-radius:25px></a>
<a href=../../tw/%E9%81%8A%E6%88%B2/e8a7f22.html title="全唐詩 《共計900卷》（294——298卷）">全唐詩 《共計900卷》（294——298卷）</a></li><hr><li><a href=../../tw/%E9%81%8A%E6%88%B2/c7c2f74.html alt="全唐詩 《共計900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../tw/%E9%81%8A%E6%88%B2/c7c2f74.html title="全唐詩 《共計900卷》（202——206卷）">全唐詩 《共計900卷》（202——206卷）</a></li><hr><li><a href=../../tw/%E9%81%8A%E6%88%B2/aacd33c.html alt="全唐詩 《共計900卷》（139——143卷）  王昌齡大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../tw/%E9%81%8A%E6%88%B2/aacd33c.html title="全唐詩 《共計900卷》（139——143卷）  王昌齡大全">全唐詩 《共計900卷》（139——143卷） 王昌齡大全</a></li><hr><li><a href=../../tw/%E9%81%8A%E6%88%B2/3f9e967.html alt="全唐詩 《共計900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../tw/%E9%81%8A%E6%88%B2/3f9e967.html title="全唐詩 《共計900卷》（26——27卷）">全唐詩 《共計900卷》（26——27卷）</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>