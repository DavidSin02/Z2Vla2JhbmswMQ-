<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>雲笈七籤卷之六十七 金丹 金丹序 | 极客快訊</title><meta property="og:title" content="雲笈七籤卷之六十七 金丹 金丹序 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/640d299e558a4546a1a32fd4d75a8f92"><link rel=alternate hreflang=x-default href=https://geekbank.cf/tw/%e9%81%8a%e6%88%b2/ce020a9.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/ce020a9.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/ce020a9.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/ce020a9.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/ce020a9.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/ce020a9.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/ce020a9.html><link rel=canonical href=https://geekbank.cf/tw/%e9%81%8a%e6%88%b2/ce020a9.html><meta property="article:published_time" content="2020-10-29T20:47:42+08:00"><meta property="article:modified_time" content="2020-10-29T20:47:42+08:00"><meta name=Keywords content><meta name=description content="雲笈七籤卷之六十七 金丹 金丹序"><meta name=author content="极客快訊"><meta property="og:url" content="/tw/%E9%81%8A%E6%88%B2/ce020a9.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>雲笈七籤卷之六十七 金丹 金丹序</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p>金丹序#1</p><p>《抱朴子》曰：予考覽養生之書，鳩集久視之方，曾授披涉篇卷，以千計矣！莫不皆以還丹金液為大要者焉。然則此二事，蓋仙道之極也。服此而不仙，則古無仙矣！往者喪亂，奔播四出。予周旋徐、豫、荊、襄、江、廣數州之間，閱見移流道士數百人矣。或有素聞其名，在雲日之表者，率皆相似。其所知見，深淺有無，不足以相傾也。人各有道書數十卷，亦未能悉解之也，但寫蓄之耳。時有知行炁、斷谷、及服諸草木藥法，所有方書，大略皆同，理亦無異。或有得《道機經》者，以為至祕，乃雲是尹喜所撰。予告之曰：此是魏世軍督王圖所撰耳！非古人也。圖了不知大藥，止#2欲以行氣入室求仙，作此《道機》，謂道畢於此，此復是誤人之甚也。予問諸道士，以神丹金液之事，及《三皇文》，召天神地只之法，了無一人知之。其夸誕自譽及欺人，雲已久壽，及言曾與仙人共遊者，將太半矣？口之與書，微有妙說。或謂頗聞金丹，而今無復有得之者，惟上古已度仙人，乃當曉之。或有得丹方外說，不得其真經。或得雜碎丹方，便謂丹法盡於此也。昔左元放於天柱山中精思，而神人授之金丹仙經。會漢末荒亂，不遑合作，而避地來渡江東，志欲投名山以修斯道。予從祖仙公，又從元放授之，凡受《太清丹經》三卷，及《九鼎丹經》一卷。予師鄭君者，則予從祖仙公之弟子也，又於從祖受之，而家貧無資買藥。予親事之，灑掃積久，乃於馬跡山中立壇，盟而受之，並具諸口訣，訣之不書。江東先無此書，書出於左元放，元放以授餘從祖，從祖以授鄭君，鄭君以授予，故他道士了無知者也。然予受之已二十餘年矣，資無擔石，詎能為之？但長嘆耳！有積金盈櫃，聚錢如山者，復不知有如此不死之法。就令聞之，亦萬無一信，如何？夫歃#3玉則知漿茆之薄味，睹崑崙則覺丘垤之至卑。既覽金丹之道，則使人不復視小小方書。然大藥難卒得辨，當須且將御小者以自支持耳。然服他藥萬斛，為能有小益，而終不能使人遂長生也。故老子之訣言云：子不得還丹金液，徒#4自苦耳。夫五穀猶能活人，人得之則生，絕之則死，又況於上品之神藥，其益人豈不萬倍於五穀耶？夫金丹之為物，燒之愈久，變化愈妙。黃金入火，百鏈不消，埋之，終天不朽。服此二藥，鏈人身體，故能令人不老不死。此蓋假求於外物以自堅固，有如精#5之養火而不減，銅青塗腳，入水不腐，此是借銅之勁以扞其肉也。金丹入身中，沾治榮衛，非但銅青之外傳矣。世間多不信至道者，悠悠皆是。然萬一時偶好事者，而復不值此法，不值明師，無由聞天下之有斯事也。</p><p>予今略鈔金丹之都較，以示後之同志好之者，後之同志好之者精修之，精修之#6不可守淺近之方，而為#7之足以度世也。遂不遇之者，直#8當息意於無窮之冀耳。想見其說，必自知出演潦而浮滄海，背螢燭而向日月，聞雷電而覺布鼓之陋，見巨鯨而知寸介之細也。如其嘍嘍，無所先入，欲以弊藥必規昇騰者，何異策蹇驢而欲追迅風，棹藍舟而欲濟大川乎？又諸小餌丹方甚多，然作之有深淺，致力勢不同，雖有優劣，轉不相及，猶一酸之酒，不可以方九醞之醇耳。然小丹之一#9者也，猶自遠勝其草木之上者。凡草物燒之即腐，而丹砂燒之成水銀，積變又還成丹砂，其去凡藥亦遠矣！故能令人長生。神仙獨見此理，其去俗人，一何#10緬邈之無限乎！世人少所識，多所怪，或不知水銀出於丹砂，告之終不肯信，雲丹砂本赤物，從何得成此白物？又云丹砂是石耳，今燒諸石皆成灰，而丹砂何得獨爾？此近易之事，猶不可喻，其聞仙道大而笑之，不亦宜乎！上古真人愍將來之可教者，為作方法，委曲欲使其脫死亡之禍，可謂至言矣！然而俗人終不肯信，謂為虛文。若是虛文者，安得九轉九變，日數所成，皆如方耶？真人所以知此者，誠不可以膚近思求也。</p><p>予少好方術，負步諸門#11，不憚艱險，每有異聞，則以為喜。雖見毀笑，不以為戚，安知來者而不如今！是以著此以示識者。豈苟尚奇怪，而崇飾空言，欲令書行於世，信結流俗哉？盛陽不能榮枯朽，上智不能移下愚，書為曉者傳，書為識者貴。農夫得彤弓以驅鳥，南夷得袞衣以負薪，夫不知貴，焉可強哉#12？世人飽食終日，未必能勤儒墨之業，治進德之務，但共遨遊逍遙，以盡年月。其所營也，非榮則利。或飛蒼走黃於中原，或留連杯觴以羹沸，或荒沉絲竹，或耽淪綺紈，或控弦以疲筋骨，或博奕以棄功夫。聞至道之言而如醉，睹論道之事而晝睡。有身不惜？動之死地，不肯求問養生之法，自欲割削之，煎熬之，憔悴之，漉汔之。而有道者自寶祕其所知，無求於人，亦安肯強行語之乎？世人之常言，鹹以長生若可得者，古之聖人富貴，以當得之，而鮮得者，是無此道也，而不知古之富貴者，亦如今之富貴者耳。俱不信不求之，而皆以目前之所見者為急，亦安能得之耶？假令不得決意信命之可延，仙之可得，亦何惜於試之，小效#13但使得三二百歲，不猶愈於凡人之少夭乎？天下之事萬端，而道術尤難明於他事者也。何可以中才之心，而斷世間必無長生之道哉？若正以世人皆不信之，便為無#14，則世人智者又何太多乎？今若有識道意而猶修求之者，詎必便是至愚，而皆不及世人耶？又或慮於求長生，儻其不得，恐人笑之，以為暗惑。若所忌斷#15萬有一失。而天下果自有此不死－之道者，亦當不復為得之者所笑乎？日月有所不能周照，人心亦安足孤信哉！</p><p>黃帝九鼎神丹序</p><p>按《黃帝九鼎神丹經》曰：黃帝服之，遂以昇仙。又云：雖呼吸導引，及服草木之藥，可得延年，不免於死也。服神丹令人壽無極已，與天地相畢，乘雲駕龍，上下太清。黃帝以傳玄子，戒之曰：此道至重，必以授賢，苟非其人，雖積金如山，勿以此道告之也。受之者，以金人金魚投於東流水中以為約，歃血為盟，無神仙之骨，亦不可得見此道也。合丹當於名山之中，無人之地，結伴不得過三人，先齋百日，沐浴五香，致加清潔，勿近汙穢，又不得與俗人往來，又不令不信道者知之，謗毀神藥，藥即不成。成者舉家皆仙，不但一身耳。世人不合神丹，反信草木之藥。埋#16之即爛，燒之即焦，不能自生，況人乎#17？</p><p>九丹者，長生之要，非凡人所當見聞也。兆之蠢蠢，惟知貪富貴而已，豈有非行屍者乎？合時又當祭醮，自有圖法一卷。</p><p>九轉丹名</p><p>第一丹名丹華，當先作玄武#18，用雄黃、雌黃、礬汞、戎鹽、滷鹽、礜石、牡蠣、赤石脂、滑石、胡粉各數十斤，以為六一泥，固濟火之，三十六日成之，服七日仙。又以玄黃膏丸此丹，置猛火上，須臾成黃金。又以二百四十銖合水銀百斤火之，亦成黃金。金成者，藥成也，金不成者，藥不成也。更封藥而火之，日數如前，無不成也。</p><p>第二丹名神符，服之#19百日仙也。行度水火，以此丹塗足下，可步行水上。服之，三尸九蟲，皆消壞，其身中百病皆愈。</p><p>第三丹名神丹，服一刀圭，百日仙也。以與六畜吞之，亦不死。又能闢五兵。服二百日，仙人玉女，山川鬼神，皆來侍見如形#20。</p><p>第四丹名還丹，服一刀圭，百日仙也。朱鳥鳳凰，翔覆其上，玉女至傍。以一刀圭合水銀一斤火之，立成黃金。以此丹塗錢物用之，即日皆還。以此丹書凡人目上，百鬼走避。</p><p>第五丹名餌丹，服之三十日仙也。鬼神來侍，玉女至前。</p><p>第六丹名鏈丹，服之十日仙也。又以汞合火#21，即成黃金。</p><p>第七丹名柔丹，服一刀圭，百日仙也。以缺盆汗#22和之，服九十日仙也，九十老翁，亦能有子。與金公合火之，即成黃金。</p><p>第八丹名伏丹，服之百日仙也。以此丹如核許帶行，百鬼避之，以丹書門戶上，萬邪眾精不敢前，又闢盜賊虎狼。</p><p>第九丹名寒丹，服一刀圭，即日仙也。玉女來侍，飛行輕舉，不用羽翼。</p><p>凡此九丹，但此得一丹便仙，不在悉作之，作之在人所好者耳。凡餌九丹，欲昇天則昇，欲且止人間亦任意，皆能出入無間，不可得而害矣。</p><p>太清神丹法</p><p>抱朴子曰：太清神丹，其法出於元君，元君即老子之師也。《太清觀天經》有十篇，雲其上七篇不可教授，其下三篇世無足傳，當沉之三泉之下。三篇者，是正丹經，上中下凡三卷也。元君者，大神人也，能調和陰陽，役使風雨，驂駕九龍十二白虎，天下眾仙皆隸焉。猶自言本亦學道服丹之所致也，非自然也，況凡夫乎？其經曰：上士得道，昇為天官；中士得道，棲集崑崙；下士得道，長生世間；愚民不信，謂為虛言。從朝至暮，但作求死之事，了不求生，而天豈能強生之乎？凡人惟知美食、好衣、聲色。富貴而能#23恣心盡欲，盡命奄歿之徒#24，慎無以神丹告之，令其笑道慢#25真益罪也。傳丹經不得其人，即不告。若有篤信者，可將合成藥以分之，莫輕以其#26傳之也。知此道者，或王侯#27。為神丹既成，不但長生，又以作黃金。金成，取百斤先設大祭。祭自有別法一卷，不與九鼎祭同也。祭當別稱名銜，各檢署具用金斤數。</p><p>禮天二十斤，日月五斤，北斗八斤，太一八斤，井五斤，灶五斤，河伯十二斤，社五斤，門戶合鬼清君各五斤，</p><p>凡八十八斤。餘一十二斤，以好韋囊盛之，良日於都市中市盛之處，嘿聲放棄之，徑去，無復顧。凡用百斤外，乃得自恣用之耳。不先以金禮神，必致殃咎。</p><p>又曰：長生之道，不在祭祀事鬼神也，在#28導引與屈伸也。昇仙之要在神丹。知之不易，為之難#29也。子能作之，可長存也。近代漢末新野陰君，合此太清丹得仙。其人本儒生#30，多才思，善著詩及丹經贊並序，述初學道隨本師末#31。列已知識之得仙者四十餘人，甚分明。他作此太清小法#32，難於合《九鼎經》，是白日昇天之上法也。當合之日，先生華池，赤盥艮雪#33玄白飛符三五神水，乃可起火耳。</p><p>九轉丹遲速效驗</p><p>一轉之丹，服之三年仙。</p><p>二轉之丹，服之二年仙。</p><p>三轉之丹，服之一年仙。</p><p>四轉之丹，服之半年仙。</p><p>五轉之丹，服之百日仙。</p><p>六轉之丹，服之四十日仙。</p><p>七轉之丹，服之三十日仙。</p><p>八轉之丹，服之十日仙。</p><p>九轉之丹，服之三日仙。</p><p>若取九轉之丹，內神鼎中，夏日之後暴之昇熱#34，內朱兒一斤於蓋下，伏伺之，候日精照之。須臾，翕然俱起煌輝，神光五色，即化為還丹。取而服之一刀圭，即白日昇天。又以丹封泥之，塗於土釜中，糠火燒，先文後武，其一轉至九轉，遲速各有日數，多少以知之耳。其轉數少，其藥力未足，故服之用日多，乃#35得仙遲也。其轉數多，則藥力成#36，故服之用日少，而得仙速也。</p><p>九光丹法</p><p>九光丹與九轉丹法，大都相似耳。作之法：當以諸藥合火之，以轉五石。五石者，丹砂、雄黃、白礬、曾青、磁石也。一石輒五轉，而各成五色#37，五色為二十五色，色各有一兩，而異器盛之。欲起死人，未滿三日者，取青丹一刀圭，發其口，內之，死人立生也。欲致行廚，取黑丹和水，以塗左手，其所求如口所道皆至，可召天下萬物也。欲隱形及先知#38未然方來之事，及住年不老，服黃丹一刀圭，即便長生，坐見萬里之外，吉凶所知#39，皆如在目前也。人生宿命，盛衰壽夭，貴賤貧富皆知之也。其法俱在《太清經》卷中。</p><p>五靈丹法</p><p>《五靈丹》一卷，凡有五法也。丹砂、雄黃、雌黃、硫黃、曾青、礬石、石、戎鹽、太一餘糧，亦用六一泥及神室祭醮之，合之三十六日成。又用《五帝符》，以五色書之，亦令人不死，但不及太清及九鼎丹耳。</p><p>岷山丹法</p><p>《岷山丹法》，道士張蓋?精思於岷山石室中，得此方也。其法鼓黃銅#40以作方諸，以承取月水，以水銀覆之，致日精火其中，長服之不死。又取此丹置雄黃銅燧中，覆以汞暴之。二十日，發而治之，以井花水服如小豆大，百日，盲者能視，百病即愈，發白還黑，齒墮更生。</p><p>五成丹法</p><p>《五成丹》亦有九首，似九鼎而不及也。其要取雄黃，燒取其中銅，鑄以為器，覆之三歲#41，淳苦酒上，比百日，此器皆生赤乳，長數分，或有五色琅玕，取治而服之，亦令人長生。又可以和菟#42掘取克其血，以和此丹，服之即變化在意也。又以朱草和一刀圭，服之，能乘虛而行之。朱草葉如菰，生不群，長不雜，枝幹皆赤，莖如珊瑚，多生名山岩石之下，刻之汁如血，以玉及八石金銀投其中，立便可丸如泥，久則成水。以金投之，化為金漿，以玉投之，即為玉體。服之皆長生。</p><p>金液法威喜巨勝法附</p><p>《抱朴子》曰：金液，太一所服而仙者也，不減九丹矣。合之，用古秤黃金一斤，並用玄明龍膏、太一旬守中石#43、冰石、紫遊女、玄水液、金化石、丹砂，封之即成水。其經雲：金液入口，則身皆金色。老子受之於元君，元君曰：此道至重，百年一出，藏之石室。合之，齋戒百日，不得與俗人往來，於名山之側，東流之水上，別立精室#44，百日成，服一兩便仙。若未欲去世，且作地仙者。但齋戒百日。若欲昇天，皆先斷谷一年，乃服之。若半兩，則長生不死矣。萬害百毒，不能傷之，可畜妻子，居官秩，在意所欲，無所禁也。若後#45昇天者，乃齋戒服一兩，便飛仙矣。</p><p>《威喜巨勝法》：</p><p>取金液及水銀，左味#46合煮之，三十日出，以黃玉甌#47盛，以六一泥封，置猛火炊之，卒時#48皆化為丹，服如小豆大便仙。、以此丹一刀圭粉，水銀一斤即成銀#49。又取此丹#50一斤置火上扇之，化為赤金而流，名曰丹，以塗刀劍，闢兵萬里。以此丹金為盤椀飲食，俱令人長生。以承日月，下得神汋，如方諸之得水也，飲之者不死也。以金汋和黃土，內六一泥甌中，猛火炊之，盡成#51黃金。復以火灼之，皆化為丹，服之如小豆大，可以入名山大川為地仙。受《金液經》，投金人八兩於東流水中，歃血為誓，乃告之。</p><p>口訣曰：不知本法，盜其方而合之，終不成也。凡人有至信者，可以藥與之，不可輕傳其書，必兩受其殃，天神鑑人甚近，不可不知耳。</p><p>《抱朴子》曰：九丹成為仙藥之上，然合作之，所用雜藥甚多。若四方清通，市之可具；若九域分隔，則其物不可得也。又當起火，晝夜數十日，伺候火力，不可令失其適，勤苦致難，故不及合金液之易也。合金液，惟金為難得耳。古秤一斤於今秤二斤，率不過直三十許萬，其使用雜藥差易具。又不起火，但以置華池中，日數足便成耳。都合不#52用四十萬，而得一劑，可足八仙人也。</p><p>雲笈七籤卷之六十七</p><p>#1 金丹序：此章叢刊本、四庫本無。</p><p>#2 止：今本《抱朴子》作『正』。</p><p>#3 歡：品嚐，今本《 抱朴子》 作『飲』。</p><p>#4 徒：今本《抱朴子》作『虛』。</p><p>#5 精：今本《抱朴子》作『脂』。</p><p>#6 後之同志好之者精修之，精修之：今本《抱朴子》作『其勤求之，求之』。</p><p>#7 為：今本《抱朴子》作『謂』。</p><p>#8 直：只。</p><p>#9 一：今本《抱朴子》作『下』。</p><p>#10 一何：今本《 抱朴子》 作『亦何』。</p><p>#11 負步諸門：今本《抱朴子》作『負步請問』。</p><p>#12 夫不知貴，焉可強哉：今本《抱朴子》作『夫不知者，何可強哉』。</p><p>#13 小效：今本《抱朴子》作『試之小效』。</p><p>#14 便為無：今本《抱朴子》作『便謂為無』。</p><p>#15 若所忌斷：今本《抱朴子》作『若心所斷』。</p><p>#16 埋：此下今本《抱朴子》重有『草木之藥』四字。</p><p>#17 況人乎：今本《抱朴子》作『何能生人乎』。</p><p>#18 玄武：按今本《抱朴子》及下文例，當作『玄黃』。</p><p>#19 服之：此下今本《抱朴子》有『三九圭』三字。</p><p>#20 皆來侍見如形：今本《抱朴子》作『皆來侍之，見如人形』。</p><p>#21 火：此下今本《抱朴子》有『之』字。</p><p>#22 缺盆汗：按今本《抱朴子》當作『缺盆汁』。</p><p>#23 而能：今本《抱朴子》作『而已』，屬上讀。</p><p>#24 盡命奄歿之徒：今本《抱朴子》作『奄忽終歿之徒』。</p><p>#25 慢：四庫本作『侮』，今本《抱朴子》作『謗』。</p><p>#26 輕以其：叢刊本、四庫本均作『輕易』。《抱朴子》『其』下有『方』字。</p><p>#27 或王侯：今本《抱朴子》作『何用王侯』。</p><p>#28 在：此上今本《抱朴子》有『不』字。</p><p>#29 難：此上叢刊本、四庫本有『甚』字，《抱朴子》有『實』字。</p><p>#30 其人本儒生：此起至『甚分明』凡四十字，叢刊本、四庫本無。</p><p>#31 末：此上今本《抱朴子》有『本』字。</p><p>#32 他作此太清小法：叢刊本、四庫本均作『其法』。今本《抱朴子》『他』作『也』，屬上讀，此下為『作此太清丹，小為難合於九鼎』。</p><p>#33 艮雪：《抱朴子》作『艮雲』。</p><p>#34 夏日之後暴之昇熱：今本《抱朴子》作『夏至之後，爆之鼎熱』。昇（昇）當為『鼎』之誤。</p><p>#35 乃：叢刊本、四庫本均作『而』。</p><p>#36 成：《抱朴子》作『盛』。</p><p>#37 五色：按今本《抱朴子》當為『五石』。</p><p>#38 先知：原作『先然』，據四庫本及《抱朴子》改。</p><p>#39 吉凶所知：今本《抱朴子》作『吉凶皆知』。</p><p>#40 鼓黃銅：今本《抱朴子》作『鼓冶黃銅』。</p><p>#41 三歲：四庫本作『逾歲』。</p><p>#42 又可以和菟：今本《抱朴子》作『又可以和菟絲』。</p><p>#43 太一旬守中石：今本《抱朴子》作『太一旬首中石』。</p><p>#44 精室：今本《抱朴子》作『精舍』。</p><p>#45 後：今本《抱朴子》作『復』。</p><p>#46 左味：今本《抱朴子》作『一味』。</p><p>#47 黃玉甌：按《抱朴子》當為『黃土甌』。</p><p>#48 卒時：今本《抱朴子》作『六十時』。</p><p>#49 即成銀：原本無，據《抱朴子》補。</p><p>#50 丹：此下按今本《抱朴子》及下文例當有『金』字。</p><p>#51 成：今本《抱朴子》作『誠』。</p><p>#52 不：按今本《抱朴子》當作『可』。</p><div class=pgc-img><img alt="雲笈七籤卷之六十七 金丹 金丹序" onerror=errorimg.call(this); src=http://p1.pstatp.com/large/pgc-image/640d299e558a4546a1a32fd4d75a8f92><p class=pgc-img-caption></p></div></div></div><div class="post-meta meta-tags"><ul class=clearfix><li><a>金丹</a></li><li><a>雲笈</a></li><li><a>六十七</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/65a13456.html alt=六十七、第二世界 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/65a13456.html title=六十七、第二世界>六十七、第二世界</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>