<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2771卷》（2121—2130卷） 史浩 史介翁 史深 史愚 史鑄 | 极客快訊</title><meta property="og:title" content="《全宋詞 2771卷》（2121—2130卷） 史浩 史介翁 史深 史愚 史鑄 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/4e7e91e7992d4125b66839fdbf54d1cb"><link rel=alternate hreflang=x-default href=https://geekbank.cf/tw/%e9%81%8a%e6%88%b2/d74f15b.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/d74f15b.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/d74f15b.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/d74f15b.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/d74f15b.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/d74f15b.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/d74f15b.html><link rel=canonical href=https://geekbank.cf/tw/%e9%81%8a%e6%88%b2/d74f15b.html><meta property="article:published_time" content="2020-10-29T20:46:57+08:00"><meta property="article:modified_time" content="2020-10-29T20:46:57+08:00"><meta name=Keywords content><meta name=description content="《全宋詞 2771卷》（2121—2130卷） 史浩 史介翁 史深 史愚 史鑄"><meta name=author content="极客快訊"><meta property="og:url" content="/tw/%E9%81%8A%E6%88%B2/d74f15b.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2771卷》（2121—2130卷） 史浩 史介翁 史深 史愚 史鑄</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><h1>蘇幕遮</h1><h1>柳垂金，梅褪玉。昴宿呈祥，符應生公族。蓋世功名誇九牧。黼袞褒揚，慶閥輝南北。</h1><h1>賜宮醪，分篤耨。天與長生，謾把仙椿祝。好繼平陽騰茂躅。富貴千秋，飲聽瑤池曲。</h1><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p><strong>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</strong></p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/4e7e91e7992d4125b66839fdbf54d1cb><p class=pgc-img-caption></p></div><h1><strong>宋詞總集。</strong></h1><p><strong>宋人詞集的編纂，宋代本朝就開始了。</strong></p><p><strong>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</strong></p><p><strong>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</strong></p><p><strong>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</strong></p><p><strong>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</strong></p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/4305753d31044e25b8f07f1cd622f1f6><p class=pgc-img-caption></p></div><p><strong>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</strong></p><p><strong>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</strong></p><p><strong>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</strong></p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p9.pstatp.com/large/pgc-image/cf3506ad04c44dfca1f68c7ef5221cc8><p class=pgc-img-caption></p></div><h1><strong>目錄：</strong></h1><h1>卷2121史浩</h1><h1>卷2122史介翁</h1><h1>卷2123史雋之</h1><h1>卷2124史可堂</h1><h1>卷2125史深</h1><h1>卷2126史愚</h1><h1>卷2127史遠道</h1><h1>卷2128史鑄</h1><h1>卷2129史佐堯</h1><h1>卷2130壽涯禪師</h1><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/bbe479cdba3d4c9a884f30b6365be2ca><p class=pgc-img-caption></p></div><h1>史浩</h1><p>望海朝（慶八十）</p><p>熊羆嘉夢，風雲享會，石番溪應卜之年。黃菊萃英，紅萸釀馥，安排預賞芳筵。環佩擁神仙。向粉額兩字，金縷紅鮮。最好花裀展處，雙鳳舞翩翩。</p><p>人人競擘香箋。璨珠璣溢目，祝頌無邊。彭祖一分，莊椿十倍，千秋未足多言。日馭且停鞭。把燕閒歡樂，分付壺天。笑享親朋歲歲，春酒慶團圓。</p><p>感皇恩（叔父慶宅並章服代作）</p><p>健卒走紅塵，芝封飛到。金縷斜斜印三道。舞鸞翔鳳，猶帶御爐煙嫋。茜衣新象笏，銀章好。</p><p>對此況當，鶯花繚繞。畫棟翬翬映蓬島。繡簾初卷，共指鬆椿偕老。浩歌拚爛醉，金尊倒。</p><p>感皇恩</p><p>風雨攬元宵，收燈方了。深院紅蓮尚圍繞。德星同聚，更有祥光臨照。始知真洞府，春長好。</p><p>應是化工，偏憐衰老。剩把青藜作榮耀。正須沈醉，拚卻玉山頻倒。寄聲更漏子，休催曉。</p><p>滿庭芳（叔父慶宅並章服代作）</p><p>烘錦花堤，鋪綿柳巷，曉來膏雨初晴。畫堂初建，碧沼映朱楹。最好芙蓉繡褥，交輝敞、孔雀金屏。那堪更，華裾滿坐，和氣動歡聲。</p><p>冰清。真美行，棠陰善政，槐市高名。今朝消受得，茜服光榮。況是齊眉並壽，誰雲道、樂事難並。相將見，飛鳧過闕，除目下彤庭。</p><p>滿庭芳（立春詞，時方獄空）</p><p>愛日輕融，陰雲初斂，一番雪意闌珊。柳搖金縷，梅綻五腮寒。知是東皇翠葆，飛星漢、來止人間。開新宴，笙歌逗曉，和氣滿塵寰。</p><p>風光，偏舜水，賢侯政美，棠蔭多歡。更圜扉草鞠，木索長閒。休向今朝惜醉，紅妝映、群玉頹山。相將見，宜春帖子，清夜寫金鑾。</p><p>滿庭芳（次韻姚令威雪消）</p><p>微霰疏飄，驕雲輕簇，短檠黯淡籠紗。冷禁蘭帳，清曉忽飛花。已是平蕪步闊，那堪更、折竹如蓑。憑欄處，關心一葉，歸興渺無涯。</p><p>為瑞，已多少，適從狼子，來自龍沙。賴吾皇神武，薄海為家。盡掃腥風殺氣，依然放、紅日光華。回頭看，山蹊水塢，縞帶不隨車。</p><p>滿庭芳（四明尊老會勸鄉大夫酒）</p><p>鯨海波澄，棠陰日永，正宜坐嘯雍容。歲豐民樂，無訟到庭中。試數循良自古，龔黃外、誰可追蹤。那堪更，恩均髦壽，良會此宵同。</p><p>璇穹。佔瑞處，熒煌五馬，璀璨群公。盛笙歌羅綺，共引髯翁。只恐芝泥趣召，雙旌展、獵獵飛紅。須知道，君王渴見，名久在屏風。</p><p>滿庭芳（勸鄉老眾賓酒）</p><p>十載江湖，一朝簪組，寵榮曷稱衰容。聖恩不許。歸臥舊廬中。慨念東山伴侶，煙霞外、久闊仙蹤。今何幸，相逢故里，談笑一尊同。</p><p>吾州，真幸會，湖邊賀監，海上黃公。勝渭川遺老，絳縣仙翁。縱飲何辭爛醉，臉霞轉、一笑生紅。從今後，婆娑化國，千歲樂皇風。</p><p>滿庭芳（代鄉大夫報勸）</p><p>油幕初開，馬辛旄前導，暫歸梓里舂容。致身槐揆，功在鼎彝中。自是襟懷絕俗，今猶記、筆硯陳蹤。張高會，君恩厚賜，樂與故人同。</p><p>把麾，鄞水上，相看青眼，誰復如公。況親陪尊俎，笑接群翁。坐上笙歌屢合，須拚到、曉日酣紅。公今去，恩波四海，桃李盡東風。</p><p>滿庭芳（代鄉老眾賓報勸）</p><p>玉闕朝回，沙堤煙曉，碧幢光動軍容。虎符熊軾，行指七閩中。假道吾鄉我裡，揮金事、思躡前蹤。傾懷處，螢窗雪案，猶說昔年同。</p><p>相看，俱老大，襟期道義，不為王公。念兒時聚戲，念已成翁。取借玉壺美酒，還為壽、金盞翻紅。仍頻祝，中書二紀，寰海振淳風。</p><p>滿庭芳（代鄉老眾賓勸鄉大夫）</p><p>復擁旌麾，重歌襦衤誇，滿城長自春容。搢紳耆舊，歡溢笑談中。盡道邦君愷悌，逍遙遂、湖海遐蹤。今朝會，公真樂善，屈意與人同。</p><p>恩勤，東道主，揮金漢傅，懷綬朱公。引群仙環拱，欲壽吾翁。春甕初澄盎綠，春衫更、輕染香紅。持杯願，歸登絳闕，花萼醉春風。</p><p>滿庭芳（雪）</p><p>鶴冷風亭，鴻迷煙渚，曉來雪意填空。釀成嘉瑞，端為兆年豐。況有神媧妙手，調和得、雲彩皆同。樓臺上，鋪瓊綴玉。隨步廣寒宮。</p><p>天公。開地軸，八詞混一，莫辨提封。又須教、歸禽狡獸沈蹤。坐見花敷萬木，誰知道、春已輸工。三杯酒，西湖父老，相與話時雍。</p><p>慶清朝（梅花）</p><p>翠竹莖疏，碧溪流淺，綺窗為爾時開。依稀遠岸，才見一點寒梅。冷定半疑是雪，因風還度暗香來。醉清興，瘦策過橋，黃帽青鞋。</p><p>繁枝正微雨後，似怨人知晚，淚浥冰腮。殷勤百繞，留連踏遍莓苔。報道玉人睡覺，菱花初試曉妝臺。攜歸去，粉額殢人，比並輕抬。</p><p>驀山溪（次韻貝守柔幽居即事）</p><p>清談無限，林下逢人少。騎馬踏紅塵，恁區區、何時是了。名場利海，畢竟白頭翁，山簇翠，水拖藍，只個生涯好。</p><p>君侯灑落，卜築開冰沼。三徑直危樓，遍巖隈、幽花香草。風勾月引，餘事作詩人，詞歌雪，氣凌雲，寒瘦倫郊島。</p><p>青玉案（生日）</p><p>玉姬曾向瑤池舞。輕擲霓裳忤王母。從此煙霄飛鶴馭。一來人世，有緣相遇，得得為鴛侶。</p><p>年年此際霞觴舉。彩筆香箋染新句。休餌靈砂奔月去。齊眉不老，直須攜手，同上青冥路。</p><p>青玉案（用賀方回韻）</p><p>湧金斜轉青雲路。溯袞袞、紅塵去。春色勾牽知幾度。月簾風幌，有人應在，唾線餘香處。</p><p>年來不夢巫山暮。但苦憶、江南斷腸句。一笑匆匆何爾許。客情無奈，夜闌歸去，簌簌花空雨。</p><p>青玉案（為戴昌言歌姬作）</p><p>年來減卻風情大。百樣收心待不作。恰恨仙翁停畫舸。雪中把酒，美人頻為，淺破櫻桃顆。</p><p>清歌誰許陽春和。悄不放、遙空片雲過。驚落樑塵渾可可。一聲囀處，故園春近，桃李還知麼。</p><p>西江月（即席答官伎得我字）</p><p>紅蓼千堤挺蕊，蒼梧一葉辭柯。夜闌清露瀉銀河。洗出芙蓉半朵。</p><p>解帶初開粉面，繞樑還聽珠歌。心期端的在秋波。想得今宵只我。</p><p>喜遷鶯（叔父生日）</p><p>朱旂鳳闕展，弄罷五絃，南薰敲竹。雨糝桃蹊，錢浮荷沼，一瞬染成新綠。玉皇香案吏，曾是時、鶴飛江國。對此際，每丹霄效瑞，非煙鬱郁。</p><p>卜築。陶山曲，鳳榭月臺，圖畫應難足。綠綺春濃，青蛇星爛，肯便穩棲煙麓。玳筵稱壽，清皓齒、霏霏珠玉。競屈指，看芝封紫檢，鳴騶入谷。</p><p>喜遷鶯（癸酉歲元宵與紹興守曹景遊）</p><p>徵鴻回北。正雪洗燒痕，千巖勻綠。魚縱新漪，梅繁斷岸，春到鑑湖一曲。滿城繡簾珠幌，暖響聒天絲竹。漸向晚，放芙蕖千頃，交輝華燭。</p><p>賢牧。棠陰靜，康阜政成，褒詔來黃屋。玉筍光寒，紫荷香潤，人道此裝須趣。且出催花銀漏，恣飲寶觥醽醁。嚮明歲，看傳柑歸去，腰橫金粟。</p><p>喜遷鶯（收燈後會客）</p><p>才過元夕。送宴賞未闌，歡娛無極。且莫收燈，仍休止酒，留取鳳笙龍笛。金馬玉堂學士，當此同開華席。最堪愛，是蘭膏光在，金釭連壁。</p><p>難覓。交歡處，杯吸百川，雅量皆京力敵。老子衰遲，居然懷感，厚意怎生酬得。況已倦遊客路，一志歸安泉石。但屈指，願諸賢袞繡，聯飛鵬翼。</p><p>喜遷鶯（立春）</p><p>譙門殘月。正畫角曉寒，梅花吹徹。瑞日烘雲，和風解凍，青帝乍臨東闕。暖響土牛簫鼓，夾路珠簾高揭。最好是，看彩幡金勝，釵頭雙結。</p><p>奇絕。開宴處，珠履玳簪，俎豆爭羅列。舞袖翩翻，歌聲縹緲，壓倒柳腰鶯舌。勸我應時納祜，還把金爐香爇。願歲歲，這一卮春酒，長陪佳節。</p><p>喜遷鶯（守歲）</p><p>雪消春淺。聽爆竹送窮，椒花待旦，繫馬合簪，鳴鴉列炬，幾處玳筵開宴。介我百千眉壽，齊捧玉壺金盞。最奇絕，是小桃新坼，爭妍粉面。</p><p>女伴。頻告語，守歲通宵，莫放笙歌散。酒暈朝霞，寒欺重翠，卻憶鳳屏香暖。笑拂滿身花影，遙指珠簾深院。待到了，道一聲穩睡，明年相見。</p><p>喜遷鶯（四明洞天）</p><p>憑高寓目。愛屹起四窗，雲南雲北。縹緲煙霞，蕭森松竹，多少洞天巖谷。著向十洲三島，入海何妨登陸。要知處，在皇家新賜，西湖一曲。</p><p>林麓。真勝概，樊榭鹿亭，百卉生幽馥。綠綺春濃，青蛇星爛，隔斷世間塵俗。笑呼羨門儔侶，時引寶觴醽醁。醉和醒，但南山之壽，難忘勤祝。</p><p>點絳脣</p><p>我為勞生，自憐浪跡天涯遍。如今春換。又是孤萍斷。</p><p>誰信年時，老子情非淺。思量見。畫樓天遠。花倚夕陽院。</p><p>點絳脣</p><p>千里歡謠，使君美政高三輔。沸天簫鼓。笑擁鋒車去。</p><p>臥轍攀轅，漫擬雙旌住。還知否。禁林深處。已闢金閨路。</p><p>點絳脣</p><p>翠幄園林，火雲方綻南薰起。玉輪天外。夜色涼如水。</p><p>況有清歌，勸我尊浮蟻。拚沈醉。萬花叢裡。一枕朦朧睡。</p><p>點絳脣</p><p>曾到蟾宮，玉輪乞得長隨手。數聲輕叩。已自鏘瓊玖。</p><p>最好長清，渾不驚秋候。歌闌後。那回辭酒。笑把遮檀口。</p><p>木蘭花慢</p><p>忠勞久篤於王家；維熊維羆，吉夢是生於男子。彩絢朝陽之發附側，光騰天上之麒麟。豈維相閥之英，抑亦聖朝之瑞。椒花柏葉，王正初過於三朝；鳳蠟星球，燈夕匪遙於十日。懿茲盛旦，宜溢歡聲。恭維某官、昴宿儲神，長庚孕瑞。五百年之名世，王國克生；八千歲而為春，帝心簡在。繇甘泉之法從，作鄞水之民師。暫離玉立之班，聊踐人生之貴。公平政教，攬回六邑之陽和；灑落文章，改觀十洲之風月。萃其陰德，獲是遐齡。紫府茂萬福之祺，黑頭佇三公之拜。某一廛受地，千指戴天。雖居原憲之貧，實感文翁之化。式逢慶誕，輒獻邑出發。寄調於木蘭花，侑歡於金蕉葉。仰祈青矚，少見丹衷。幹冒臺嚴，不任愧汗。</p><p>喜陽和應律，啟佳氣、滿寰瀛。正雪洗疏梅，雲浮淡月，昨夜生明。熊羆信占夢好，當年相閥再蟠英。收拾仙風道韻，萃茲一點臺星。</p><p>功名。壯歲逢真。主紫橐、耀西清。向玉筍光中，瑤林宴裡，來擁雙旌。青氈家舊物，看長參、鼎鼐樂昇平。春醑休辭介壽，鶴書已播彤廷。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p9.pstatp.com/large/pgc-image/8b0c68cf3225454eb39da128b85db355><p class=pgc-img-caption></p></div><p>臨江仙（宰執得旨移庖復會報勸）</p><p>袞繡蟬聯三重客，朝回曉日曈曨。綠楊門巷擁花驄。喜承天上語，來作主人公。</p><p>況值瑤林風露爽，冰輪碾上晴空。桂香和影墮金鐘。莫辭通夕醉，明日是秋中。</p><p>臨江仙（贈婦人寫字）</p><p>檻竹敲風初破睡，楚臺夢雨精神。背屏斜映小腰身。山明雙翦水，香滿一釵雲。</p><p>爐嫋金絲簾窣地，綺窗秋靜無塵。半鉤春筍帶湘筠。蘭亭初寫就，愁殺衛夫人。</p><p>臨江仙（倚坐）</p><p>繡幕羅裙風冉冉，象床氈幄低垂。獸爐香嫋錦屏圍。不貪欹鈿枕，偏愛倚花枝。</p><p>軟玉紅綃輕暖透，溫溫翠袖扶持。正堪安穩坐稱時。雨雲忘峽夢，身境是瑤池。</p><p>鷓鴣天（曇少雲丈室觀李子永見贈佳闋，走筆次韻）</p><p>畫角梅花曲未終。霜嚴飛落五更風。誰知林外雞三唱，推出紅輪海上峰。</p><p>官一品，祿千鍾。此時分付荷重瞳。更教賜子云南境，絕勝湖邊九里鬆。</p><p>鷓鴣天（次韻陸務觀賀東歸）</p><p>我本飄然出岫雲。掛冠歸去岸綸巾。但教名利休韁鎖，心地何時不是春。</p><p>竹葉美，菊花新。百杯且聽繞樑塵。故鄉父老應相賀，林下方今見一人。</p><p>鷓鴣天（祝壽）</p><p>孔雀雙飛敞畫屏。錦花裀上舞娉婷。紅綃袖暖琉璃滑，金鴨爐香椒桂馨。</p><p>丹臉渥，秀眉青。平生陰德在遐齡。如今便好添龜鶴，元是南箕一壽星。</p><p>鷓鴣天（送試）</p><p>曉日日童日龍花露稀。明光已報敞金扉。三千彩仗翔鸞舞，數百銀袍振鷺飛。</p><p>開雉扇，正垂衣。奏篇初得上彤墀。臚傳繞殿天顏喜，先折東風第一枝。</p><p>蝶戀花（扇鼓）</p><p>桂影團團光正滿。更似菱花，齊把勻嬌面。非鏡非蟾君細看。元來卻是吳姬扉。</p><p>一曲陽春猶未遍。驚落樑塵，不數鶯喉囀。好著紅綃籠玉腕。輕敲引入笙歌院。</p><p>寶鼎現</p><p>樂府多傳之。惜其止敘藩方宴遊之盛，而不及皇都。真隱居士用韻以補其遺。</p><p>霞霄丹闕，瑞靄佳氣，青蔥如綺。才半月、東君雨露，無限韶華生寶砌。漸向晚、放燭龍掀舞，周幣紅蕖紺蕊。況對峙、鰲峰贔屓，不隔蓬萊弱水。</p><p>聖主有樂昇平意。引芝華、雙輦凝翠。紛萬俗、歌謠弦管，聲混鶯吟喧鳳吹。更漏永、正冰輪掩映，光接康衢萬里。</p><p>似移下、一天星斗，妝點都城表裡。清警蹕、忽登樓，簇彩仗、錦襦絲履。看柑傳萬顆，恩浹王公近侍。散異卉覆千官醉。競捧瑤觴起。願歲歲、今宵宴賞，春滿山河百二。</p><p>最高樓（鄉老十人皆年八十，淳熙丁酉三月十九日，作慶勸酒）</p><p>當年尚父，一個便興周。今十倍，更何憂。衝融道貌丹為臉，扶疏漆發黑盈頭。世方知，非熊老，聚吾州。</p><p>有智略、可從茲日用，有志願、可從茲日酬。天付我，怎教休。瓊漿且共飛千斛，蟠桃應得見三偷。諒吾皇，恢復後，盡封侯。</p><p>明月逐人來（壽仙翁）</p><p>莫嫌春淺。寒威俱斂。陽和至此時方見。木君敷令，把雪霜掃斷。要集德星勝伴。</p><p>為有仙翁，正爾名喧蕃漢。眉壽比、聃彭更遠。兼資勳業，已中雙額度箭。清步槐庭影滿。</p><p>蹋莎行（鄭開府出示諸公所賦琵琶詞，即席次韻）</p><p>歌舌鶯嬌，舞腰蜂細。華堂是處皆頤指。四弦獨擅席中春，移船出塞聲能繼。</p><p>慢捻幽情，輕攏柔思。其中有口傳心事。主人燈火下樓時，偏渠領略深深意。</p><p>生查子（即席次韻陸務觀）</p><p>雙蛟畫鼓催，一水銀蟾滿。見奪錦標回，卻倚花枝看。</p><p>已擘冷金箋，更酹玻璃碗。歸去詫鄉關，不負平生眼。</p><p>江城子</p><p>片帆初落甬勾東。碧湖空。滿汀風。回首一川，銀浪颭孤篷。且駕兩椽煙雨裡，憑曲檻，浥空濛。</p><p>閒移拄杖上晴峰。莫匆匆。伴冥鴻。笑指家山，萍葉藕花中。腳力倦時呼小艇，歸棹穩，月朦朧。</p><p>浪淘沙令（祝壽）</p><p>祝壽祝壽。筵開錦繡。拈起香來玉也似手。拈起盞來金也似酒。祝壽祝壽。</p><p>命比乾坤久。長壽長壽。鬆椿自此碧森森底茂。烏兔從他汨轆轆底走。長壽長壽。</p><p>瑞鶴仙（元日朝回）</p><p>霽光春未曉。擁絳蠟攢星，霜蹄輕褭。皇居聳雲杪。靄祥煙瑞氣，青蔥繚繞。金門羽葆。聽臚唱、千官併到。慶三朝、雉扇開時，拜舞仰瞻天表。</p><p>榮耀。萬方圖籍，四裔明王，贐多次珍寶。椒盤頌好。稱壽斝，祝難老。更傳宣錫坐，鈞天妙樂，聲遏行雲縹緲。逗歸來、酒暈生霞，此恩怎報。</p><p>永龍吟（洞天）</p><p>翠空縹緲虛無，算唯海上蓬瀛好。瓊瑤宮闕。蕊珠臺榭，玲瓏繚繞。弱水沈冥，瑞雲遮隔，幾人曾到。四明中，自有神仙洞府，煙霞裡、知多少。</p><p>堪笑當年狂客，愛休官、何須入道。婆娑綠髮垂肩，著甚黃冠烏帽。花底金船，月邊玉局，盡能遲老。待丹成九轉，飄然駕鶴，卻遊三島。</p><p>永龍吟（湖山勝概金沙酴沒架）</p><p>平湖渺渺煙波，是中只許神仙住。人間空愛，夭桃繁李，雪飛紅雨。誰信壺天，靚妝玉貌，春光容與。似佳人才子，青冥步穩，同攜手、成歡聚。</p><p>老子時來宴賞，擁笙歌、留連尊俎。烏紗壓倒，香雲簪遍，知他幾度。多謝東君，肯教滿架，長情相處。更須拚痛飲，年年此際，作芳菲主。</p><p>永遇樂（洞天）</p><p>鄞有壺天，景傳圖畫，聲著海縣。四面攢峰，皆七十二，各在窗中見。祥雲擁蔽，飛泉繚繞，咫尺似天涯遠。如今向、仙家覓得，挈來十洲東畔。</p><p>虛無縹緲，蓬萊方丈，所喜只居隔岸。羽幰垂珠，瓊車織翠，長是陪嘉宴。豺狼遠跡，風波不作，日月御輪須緩。且銜杯、稱賢樂聖，度茲歲晚。</p><p>迎仙客（洞天）</p><p>瑞雲繞。四窗好。何須隔水尋蓬島。日常曉。春不老。玉蕊樓臺，果是無塵到。</p><p>沒智巧。沒華妙。箇中只喜風波少。清尊倒。朱顏笑。回首行人，猶在長安道。</p><p>南浦（洞天）</p><p>一箭舜弦風，向曉來、輕寒初報麥秀。蝶股歇花須，韶光老，鶯聲倦聞呼友。池塘綠暗，數竿粉節天然瘦。對茲美景，愛清歌妙曲，千鍾芳酒。</p><p>誰知別是壺中，繚畫閣朱欄，煙谷雲岫。三島十洲東，青霄上，神工幻成巖竇。瑤臺閬苑，翠旌羽葆頻相就。世凡洗斷，教烏兔從今，遲遲飛走。</p><p>夜合花（洞天）</p><p>三島煙霞，十洲風月，四明古號仙鄉。縈紆雉堞，中涵一片湖光。繞岸異卉奇芳。跨虹橋、隱映垂楊。玉樓珠閣，冰簾捲起，無限紅妝。</p><p>龍舟兩兩飛揚。見飄翻繡旗，歌雜笙簧。清尊滿泛，休辭飲到斜陽。直須畫蠟熒煌。況夜深、不阻城隍。且拚沈醉，歸途便教，徹曉何妨。</p><p>人月圓（元宵）</p><p>夕陽影裡東風軟，驕馬趁香車。看花妝鏡，藏春繡幕，百萬人家。</p><p>夜闌歸去，星繁絳蠟，珠翠鮮華。笙歌不散，疏鍾隱隱，月在梅木牙。</p><p>人月圓（詠圓子）</p><p>驕雲不向天邊聚，密雪自飛空。佳人纖手，霎時造化，珠走盤中。</p><p>六街燈市，爭圓鬥小，玉碗頻供。香浮蘭麝，寒消齒頰，粉臉生紅。</p><p>粉蝶兒（元宵）</p><p>一箭和風，穠薰許多春意。鬧蛾兒、滿城都是。向深閨，爭翦碎、吳綾蜀綺。點妝成，分明是、粉須香翅。</p><p>玉容似花，全勝故園桃李。最相宜、鬢雲秋水。怎教他，卻去與、莊周同睡。願年年，伴星球、爛遊燈市。</p><p>粉蝶兒（詠圓子）</p><p>玉屑輕盈，鮫綃霎時鋪遍。看仙娥、騁些神變。咄嗟間，如撒下、真珠一串。火方然，湯初滾、盡浮鍋面。</p><p>歌樓酒墟，今宵任伊索喚。那佳人、怎生得見。更添糖，拚折本、供他幾碗。浪兒門，得我這些方便。</p><p>教池回（競渡）</p><p>雲淡天低，疏雨乍霽，桃溪嫩綠蒙茸。珠簾映畫轂，金勒耀花驄。繞湖上、羅衣隘香風。擘波雙引蛟龍。尋奇處，高標錦段，各騁英雄。</p><p>縹緲初登彩舫，簫鼓沸，群仙玉佩丁東。夕陽中、拚一飲千鍾。看看見、璧月穿林杪，十洲三島舂容。醉歸去，雙旌搖曳，夾路金籠。</p><p>如夢令（酴醿·金沙同架）</p><p>小院春風不老。鵲碧霓裳縹緲。雪臉間朱顏，各自一般輕妙。忒掉。忒掉。真個一雙兩好。</p><p>洞仙歌（茉莉花）</p><p>瓊肌太白，淺著鵝黃罩。金縷檀心更天巧。算同時、雖有似火紅榴，爭比得、淡妝伊家輕妙。</p><p>興來清賞處，無限真香，可惜生教生閩嶠。這消息、縱使移向蒸沈，終不似憑欄，披襟一笑。若歸去長安詫標容，單道勝、酴醿水仙風貌。</p><p>醉蓬萊（擬人賀生日）</p><p>紀今辰高會，屈指三朝，更逢重九。珠履瑤簪，聚一天星斗。菊蕊含芳，桂花籠豔，有美容爭秀。袞繡堂中，蓬壺影裡，異香噴獸。</p><p>況是清朝，太平真主，治享雍熙，眷深耆舊。恩錫兼金，遣星軺東走。咫尺威光，下拜歸美，願我皇眉壽。自此重裁，謝箋千紙，年年回奏。</p><p>聲聲慢（喜雪錫宴）</p><p>風收淅瀝，霧隱森羅。群山萬玉嵯峨。禁街車馬，銀盃縞帶相過。胥濤晚來息怒，練光浮、都不揚波。最好處，是漁翁歸去，鼓棹披蓑。</p><p>況是東堂錫宴，龍墀驟，貂璫宣勸金荷。慶此嘉瑞，明歲黍傳播應多。天家預知混一，把瓊瑤、鋪遍山河。這宴飲，罄華戎、同醉泰和。</p><p>秋蕊香（生日）</p><p>玉露，秋色似畫，東堂宴席初開。紅萸泛壽斝，紫菊上妝臺。倚欄見、新雁已南來。落霞孤鶩徘徊。最奇處，重陽將近，涼滿襟懷。</p><p>蕭灑秀眉，華髮丹臉，映雙瞳、的白樂如孩。擘香箋、聽麗句新裁。池上三回蟠桃熟，玉纖時捧瓊杯。但願得，年年此會滿蓬萊。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/8b6a02720bcd4e03a5242668957cf09a><p class=pgc-img-caption></p></div><p>漁家傲（留別孫表材）</p><p>春恨不禁聽杜宇。買舟忽覓東鄞路。一笑輕帆同野渡。頻回顧。吳山越岫俱眉嫵。</p><p>何事匆匆分袂去。夫君小隱臨煙渚。明夜月華來行塢。相思處。還應夢屬清江艫。</p><p>花心動（競渡）</p><p>遲日輕陰，雨初收，花枝溼紅猶滴。玉鐙繡韉，才得新晴，柳岸往來如織。畫樓幾處珠簾卷，風光遍、神仙瑤席。萃佳景，分明管領，一陂澄碧。</p><p>忽見波濤D878激。蒼煙際、雙龍起為京力敵。桂楫撥雲，鼉鼓轟雷，競奪錦標千尺。恁時彩艦虹橋畔，舂容引、寶觥霞液。興濃處，笙歌又還竟夕。</p><p>水龍吟（次韻彌大梅詞）</p><p>雪中蓓蕾嫣然，美人莫恨春容少。化工消息，只須些子，陽和便了。文杏徒繁，牡丹雖貴，敢誇妍妙。看冰肌玉骨，詩家漫道，銀蟾瑩、白駒皎。</p><p>樓上角聲催曉。是東皇、絲綸新草。青旂蒼輅，欲臨東闕，遣伊先到、排斥風霜，掃除氛霧，直教聞早。算功高調鼎，不如竹外，一枝斜好。</p><p>瑞鶴仙</p><p>是花堪愛惜。謝天教、花信添花顏色。花紅襯花碧。燦朝陽花露，鮫珠頻滴。花光的白樂。映花下、□裀百尺。趁花時，手捻花枝，飽嗅此花消息。</p><p>常恐，一番花褪，失了花容，怎生尋覓。花神效力。將花貌，盡留得。更移花並植，仙家玉圃，不許花陰過隙。向花前，長把蕉花，為花主席。</p><p>喜遷鶯（清明）</p><p>三春正美。是霽景融和，韶華如綺。夾岸香紅，登牆粉白，開遍故園桃李。畫舸繡簾高卷，錦轂朱軒低倚。對此際，向池臺好處，爭傾綠蟻。</p><p>醉裡。須醒悟，些子芳菲，造物都謾你。一瞬光陰，霎時蜂蝶，還付落花流水。我有大丹九轉，真個長春不死。待得了，把高歌清賞，隨緣而已。</p><p>菩薩蠻（清明）</p><p>提壺漫欲尋芳去。桃紅柳綠年年事。唯有列仙翁。清明本在躬。</p><p>何須從外討。皮裡陽秋好。堪羨箇中人。無時不是春。</p><p>南浦（四月八日）</p><p>天氣正清和，慶西乾、釋迦如來出世。毓質向金盆，祥雲布、層霄九龍噴水。東傳震旦，正令此日人人記。露盤百卉擁金容，香湯爭來拂洗。</p><p>誰知這個因緣，化眾生令求，塵埃脫離。一點本昭昭，當須向、茲時便知瞥地。何煩費手，自然作個惺惺底。若猶未晤，且管令師僧，八丈十二。</p><p>青玉案（入梅用賀方回韻）</p><p>銀濤漸溢江南路。泛短棹、輕帆去。破塊跳珠知幾度。竹窗新粉，藕池香碧，應在雲深處。</p><p>蕭蕭鶴髮雖雲暮。曾得神仙悟真句。久視長生親見語。離愁掃盡，更無慵困，怕甚黃梅雨。</p><p>花心動（端午）</p><p>槐夏陰濃，筍成竿、紅榴正堪攀折。菖B321碎瓊，角黍堆金，又賞一年佳節。寶觥交勸殷勤願，把玉腕、彩絲雙結。最好是，龍舟競奪，錦標方徹。</p><p>此意憑誰向說。紛兩岸，遊人強生區別。勝負既分，些個悲歡，過眼盡歸休歇。到頭都是強陽氣，初不悟、本無生滅。見破底，何須更求指訣。</p><p>卜算子（端午）</p><p>符籙玉搔頭，艾虎青絲鬢。一曲清歌倒酒蓮，尚有香蒲暈。</p><p>角簟碧紗廚，揮扇消煩悶。唯有先生心地涼，不怕炎曦近。</p><p>永遇樂（夏至）</p><p>日永繡工，減卻一線，節臨短至。幸有杯盤，隨分快樂，得醺醺醉。尋思塵世，寒來暑往，凍極又還熱熾。恰如個、脾家瘧疾，比著略長些子。</p><p>人生百歲，一年一發，且是不通醫治。兩鬢青絲，皆伊染就，今已星星地。除非爐內，龍盤虎繞，養得大丹神水。卻從他、陰陽自變，卦分泰否。</p><p>鵲橋仙（七夕）</p><p>金烏玉兔，時當幾望，只是光明相與。天孫河鼓事應同，又豈比、人間男女。</p><p>精神契合，風雲交際，不在一宵歡聚，乘槎曾得問星津，為我說、因緣如此。</p><p>瑞鶴仙（七夕）</p><p>霽天風露好。乍暑退西郊，涼生秋早。銀潢炯雲杪。擁香車鵲翅，凌波初到。清歌縹緲。憑危閣、新蟾吐曜。有盈尊美酒，蛛絲鈿合，拜舞競分天巧。</p><p>堪笑。世間痴絕，不識人中，拙是珍寶。多愁易老。都緣是，不聞道。騁些兒機智，遭他驅使，畢竟辛勤到了。又何如，百事無能，是非較少。</p><p>念奴嬌（中秋）</p><p>碧天似水，看常娥摩出，一輪寒璧。桂魄扶疏光照耀，塵界都成銀色。萬象森羅，羞明卷彩，黯淡唯今夕。風高露重，井梧溼翠時滴。</p><p>誰信鶴髮婆娑，鄮峰真隱，對影為三益。虎繞龍蟠丹就後，一顆清輝的國。不養銀蟾，不關玉兔，到處無虧蝕。三千行滿，也能飛上璇極。</p><p>芰荷香（中秋）</p><p>過橫塘。見紅妝翠蓋，柄柄擎香。月娥有意，暮靄收盡銀潢。一輪高掛，且放同、千里清光。秋中氣爽天涼。露凝玉臂，風拂雲裳。</p><p>老子通宵不忍睡，把青尊小酌，仍更思量。自家活計，幸有無限珍藏。大千世界，靜極後、普現十方。圓明不損毫芒。精神會處，獨坐胡床。</p><p>清平樂（李漕生日）</p><p>池臺非霧。縹緲雙溪路。家在江南佳麗處。看取謝公風度。</p><p>蟠桃酒醞千秋。金夥欲上遲留。笑待錦花裀上，雙鸞舞徹梁州。</p><p>清平樂（同前）</p><p>翠蛾雪柳。鬢影春風透。燈火千門輝綺繡。移下一天星斗。</p><p>剩拚連夜歡遊。金波欲上遲留。且看香梅影底，雙鸞舞徹梁州。</p><p>清平樂（遊石頭城）</p><p>石頭虎踞。驕虜何能渡。曾是六朝雄勝處。瑞繞碧江雲路。</p><p>當時霸國多賢。風流只解遺鞭。便好揚北伐，舉頭即見長安。</p><p>清平樂（樞密叔父生日）</p><p>萬花如繡。淑景薰晴晝。一曲齊稱千歲壽。歡擁兩行紅袖。</p><p>當年西府橫翔。急流穩上仙鄉。笑閱石番溪日月，行看尚父鷹揚。</p><p>清平樂（代宰執勸趙丞相酒）</p><p>槐庭元老。四海真師表。曲為故人敦久要。隔巷不嫌時到。</p><p>虛堂已入涼。一觥為壽何辭。看即關河恢復，千秋永輔淳熙。</p><p>清平樂（勸王樞使）</p><p>當年桂籍。同展摩雲翼。位冠洪樞情似昔。肯共一尊瑤席。</p><p>經綸素韞胸中。籌帷小試成功。已殄黃池小丑，行收沙漠膚功。</p><p>清平樂（勸陳參政）</p><p>吾皇睿哲。廷有真三傑。同向清時揚茂烈。掩跡皋陶夔契。</p><p>聯鑣忽訪山樊。涼生花底清尊。太史明朝日奏，臺星皆聚柴門。</p><p>清平樂（代使相勸酒）</p><p>南陽賓友。道舊須尊酒。一曲為公千歲壽。絃索春風纖手。</p><p>忠謀黼黻明昌。英詞錦繡肝腸。帝所盛推頗牧，人間尤重班揚。</p><p>朝中措（雪）</p><p>凍雲著地靜無風。簌簌墜遙空。無限人間險穢，一時為爾包容。</p><p>憑高試望，樓臺改觀，山徑迷蹤。唯有碧江千里，依然不住流東。</p><p>七娘子（重陽）</p><p>東籬壽菊金猶淺。對南山、把酒開新宴。絳闕叢霄，玉書丹篆。坐間俱是神仙伴。</p><p>童顏綠髮何曾變。喜嬰兒奼女交相戀。寄語詩翁，茱萸重看。明年此會人人健。</p><p>惜黃花（重陽）</p><p>秋光將老。黃花開早。露浥清曉，金錢萬疊猶小。簪遍碧雲鬟，壓倒烏紗帽。更把來、玉觴同酹。</p><p>過□添爐鼎，朱顏愈少。壯道骨，長仙風，養成靈寶。今日去登高，謾說龍山好。悄不如、自家蓬島。</p><p>浣溪沙</p><p>翠館銀下紫清。內家聞說慶嘉平。柳條萱草眼偏明。</p><p>小閣數杯成酩酊，醒來不愛佩環聲。為通幽夢到蓬瀛。</p><p>臨江仙（除夜）</p><p>臘月正當三十夜，幾人到此惺惺。一輪明月本圓明。朗然無礙，何用問前程。</p><p>況有長生真祕□，歲華雖換休驚。但將歌酒樂昇平。塵緣如未了，明日賀新正。</p><p>感皇恩（除夜）</p><p>結柳送窮文，驅儺嚇鬼。爆火熏天漫兒戲。自家爐鼎，有卻冷清清地。臘月三十日，如何避。</p><p>且與做些，神仙活計。鉛汞收添結靈水。跳丸日月，一任東生西委。玉顏長向此，迎新歲。</p><p>滿庭芳（立春）</p><p>梅萼冰融，柳絲金淺，緒風還報初春。木君青旆，獵獵下蒼旻。親奉虛皇妙旨，將枯朽、鹹與維新。須臾見，芳效樂圃，生氣遍無垠。</p><p>青絲，行白玉，一杯介壽，紅浪粼粼。便安排歌舞，蝶翅鶯脣。別有神仙窟宅，乾坤內、充滿氤氳。功成處，花開不老，酒熟鎮甘醉。</p><p>撲胡蝶（勸酒）</p><p>光陰轉指。百歲知能幾。兒時童稚，老來將耄矣。就中些子強壯，又被浮名牽繫。良辰盡成輕棄。</p><p>此何理。若有惺惺活底，必解自為計。清尊在手，且須拚爛醉。醉鄉不涉風波地。睡到花陰正午，笙歌又還催起。</p><p>蝶戀花</p><p>玉甕新醅翻綠蟻。滴滴真珠，便有香浮鼻。欲把盈尊成雅會。更須尋個無愁地。</p><p>況是賞心多樂事。美景良辰，又復來相值。料得天家深有意。教人長壽花前醉。</p><p>臨江仙（勸酒）</p><p>自古聖賢皆寂寞，只教飲者留名。萬花叢裡酒如澠。池臺仍舊貫，歌管有新聲。</p><p>欲識醉鄉真樂地，全勝方丈蓬瀛。是非榮辱不關情。百杯須痛飲，一枕拚春酲。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/64d0a0dca7ba47c1842c5cdc97751538><p class=pgc-img-caption></p></div><p>粉蝶兒（勸酒）</p><p>一盞陽和，分明至珍無價。解教人、口羅哩哩口羅。把胸中，些磊塊，一時鎔化。悟從前，恁區區，總成虛假。</p><p>何妨竟夕，交酬玉觴金斝。更休辭、醉眠花下。待明朝，紅日上，三竿方罷。引笙歌，擁珠璣，笑扶歸馬。</p><p>瑞鶴仙（勸酒）</p><p>瑞煙籠繡幕。正玳席歡燕，觥籌交錯。高情動寥廓。恣清談雄辯，珠璣頻落。鏘鏘妙樂。且贏取、昇平快樂。又何辭、醉玉頹山，是處有人扶著。</p><p>追念摶風微利，畫餅浮名，久成離索。輸忠素約。沒材具，漫擔閣。悵良辰美景，花前月下，空把歡遊蹉卻。到如今、對酒當歌，怎休領略。</p><p>永遇樂</p><p>桃李繁華，芰荷清淨，景物相繼。霜後橙黃，雪中梅綻，迤邐春還至。尋思天氣，寒暄涼燠，各有一時樂地。如何被，浮名牽役，此歡遂成拋棄。</p><p>如今醒也，扁舟短棹，更有籃輿胡倚。到處為家，山餚社酒，野老為賓侶。三杯之後，吳歌楚舞，忘卻曳金穿履。雖逢個、清朝貴客，也須共來一醉。</p><p>青玉案（勸酒）</p><p>閒忙兩字無多子。嘆舉世、皆由此。逐利爭名忙者事。廛中得喪，仕中寵辱，無限非和是。</p><p>誰人解識閒中味。雪月煙雲自能致。世態只如風過耳。三杯兩盞，眼朦朧地，長向花前醉。</p><p>滿庭芳（遊湖）</p><p>和靖重湖，知章一曲，浙江左右為鄰。繡韉彩艦，只許日尋春。正好厭厭夜飲，都寂靜、沒個遊人。夫何故，歡闌興阻，只為隔城闉。</p><p>堪嘉，唯甬水，迴環雉堞，中峙三神。更樓臺繚岸，花柳迷津。不惜頻添畫燭，更深看、舞上華裀。拚沈醉，從他咿喔，金距報凌晨。</p><p>滿庭芳（茅舍）</p><p>柴作疏籬，茅編小屋，繞堤苦竹黃蘆。老翁蝸處，卻自樂清虛。理釣何妨鉤直，據琴又、不管絃無。逍遙處，都捐世慮，忘我亦忘渠。</p><p>雨餘。添美景，眉橫山嫵，臉媚花腴。笑凡間粉黛，濃抹輕塗。客至三杯薄酒，欲眠後、一枕蘧蘧。起來見，龜翻鶴舞，卻是壽星圖。</p><p>臨江仙（戲彩堂立石名曰瑞雪，彌大作詞，因用其韻）</p><p>曾向泗濱浮玉質，也居十二峰前。飛來蘚發尚如拳，鬱紛因出岫，巧鏤是誰。</p><p>挈榼憑欄成勝賞，老夫亦自頹然。坐疑靄靄上瑤天。已為蘇旱雨，卻放老龍眠。</p><p>好事近（梅花）</p><p>欹枕不成眠，得句十分清絕。一夜酸風閣花，醞江天飛雪。</p><p>曉來的白樂看枝頭，老蚌剖明月。帝所待調金鼎，莫教人輕折。</p><p>好事近（次韻彌大梅花）</p><p>對竹擘吟箋，正是賞梅時節。便把這些清致，作東湖三絕。</p><p>帝家金鼎待調羹，何似且休折。卻愛玉樓清弄，褪霏霏香雪。</p><p>念奴嬌（次韻商築叟秋香）</p><p>銀潢耿耿，正露零仙掌，塵空天幕。碧玉扶疏□萬朵，偏稱水村山郭。巧醞檀英，密包金粟，只待清秋著。三春桃李，自應束在高閣。</p><p>好是月窟奇標，東堂幽韻，不管西風惡。獨立盈盈回首笑，白葦丹楓索索。折向冰壺，莫教紗帽，醉裡輕簪卻。濃芳長在，□疑身在雲壑。</p><p>念奴嬌（親情拾得一婢，名念奴，雪中來歸）</p><p>枝頭蓓蕾，褪紅綃微露，江南春色。多謝東風吹半朵，來入騷人瑤席。粉臉輕紅，芳心羞吐，別有真消息。妝臺簾卷，壽陽著意留得。</p><p>好是雪滿群山，玉纖頻捻，泛清波文鷁。深院相逢人盡道，標格都從天錫。夢蝶徒勞，霜禽休妒，爭奈伊憐惜。高樓誰倚，寄言休為橫笛。</p><p>念奴嬌（次韻樓友觀潮）</p><p>銀塘江上，展鮫綃初見，長天一色。風拭菱花光照眼，誰許紅塵輕積。轉盼馮夷，奔雲起電，兩岸驚濤拍。振空破地，水龍爭噴吟笛。</p><p>客有步屟江干，胸吞奇觀，寄英詞元白。素壁淋浪翻醉墨，飄灑神仙蹤跡。好待波勻。橫飛小艇，快引香D12F碧。煙消月出，不眠拚了通夕。</p><p>白苧（次韻真書記梅花）</p><p>臘天寒，曉風勁，幽香頻吐。精神綽約，誰羨姑射居處。江南探春獨步。恨無侶。微語。又誰管、雪勢霜威埋妒。且圖少陵東閣作詩苦。擬煩玉纖輕拗、寧相許。</p><p>惜取。欄干遍倚，月淡黃昏，水邊清淺，不放紅塵染汙。似名畫手丹青，罷施緗素。不隨豔卉，強媚韶光一瞬，飄蕩無據。只恐金門，寶鼎方調，時時來覷。便把枝頭，豆顆朝天去。</p><p>浣溪沙（即席次韻王正之覓遷哥鞋）</p><p>一握鉤兒能幾何。弓弓珠蹙杏紅羅。即時分惠謝奴哥。</p><p>香壓幽蘭蘭尚淺，樣窺初月月仍多。只堪掌上懨瓊波。</p><p>浣溪沙（夜飲詠足即席）</p><p>珠履三千巧鬥妍。就中弓窄只遷遷。惱伊劃襪轉堪憐。</p><p>舞罷有香留繡褥，步餘無跡在金蓮。好隨雲雨楚峰前。</p><p>浣溪沙</p><p>溼翠湖山收晚煙。月華如練水如天。興來催上釣魚船。</p><p>青箬一尊汀草畔，霜筠數曲渚花邊。更於何處覓神仙。</p><p>浣溪沙</p><p>樑武憨痴達摩呆。箇中消息豈容猜。九年面壁口慵開。</p><p>只履卻尋歸路止，一花原不是君栽。這回枉了一遭來。</p><p>浣溪沙</p><p>索得玄珠也是呆。人人有分莫胡猜。頂門一眼鎮長開。</p><p>路斷玉關無轍跡，雪埋蔥嶺沒根栽。始稱達摩不曾來。</p><p>浣溪沙</p><p>勝概朱楹俯碧湖。蕭蕭風月一塵無。只堪綠蟻滿尊浮。</p><p>況是小春天正爽，杖藜相與探梅初。半皴枝上未成珠。</p><p>浣溪沙</p><p>遠岫數堆蒼玉髻。平湖千頃碧琉璃。笙歌催我上船時。</p><p>載月有如浮玉鑑，採蓮還復擁燕脂。更於何處覓瑤池。</p><p>武陵春（戴昌言家姬供春盤）</p><p>報道東皇初弭節，芳思滿凌晨。爭看釵頭彩勝新。金字寫宜春。</p><p>四坐行盤堆白玉，纖手自和勻。恰似蟾宮妙麗人。將月出浮雲。</p><p>千秋歲（戴丈夫婦慶八十）</p><p>吾鄉我裡。偕老真無比。宴席展，歡聲起。蕊宮仙子繞，玉砌萊衣戲。稱賀處，眉心競指朱書字。</p><p>憶昔西周呂。年紀雖相似。獨自個，誰為侶。如今雙鳳老，堪引同螺醉。彭祖壽，十分方一從頭紀。</p><p>新荷葉</p><p>真隱先生，家居近在東湖。茅屋三椽，自有一種清虛。秫來釀酒，便無後、也解賒沽。只愁客至，不能拚此芳壺。</p><p>且樂天真，醉鄉里、無限歡娛。時倚花枝，困來著枕蘧蘧。回觀昨夢，徒然使、心剿形附。始知今日，得閒卻是良圖。</p><p>醉蓬萊（勸酒）</p><p>喜泉通碧甃。秫刈黃雲，釀成芳酎。瑞靄凝香，更陽和鍾秀。曉甕寒光，夜槽清響，聽頷珠頻溜。晝錦堂深，聚星筵啟，一觥為壽。</p><p>況此神仙，蕊宮儔侶，玉殿英遊，盡皆親舊。贏得開懷，對良辰握手。醉席淋漓笑語，都不問、欲殘更漏。繡幕春風，輕絲美韻，明朝還又。</p><p>瑤臺第一層</p><p>寥廓澄清。人正在、瑤臺第一層。瑞靄深處，蕊宮掩映，金碧觚稜。異花非世種，藹剩馥、紫霧飛騰。有仙駕，過吾廬環堵，少駐雲軿。</p><p>俄驚。重壺疊巘，頓然瀟灑俗塵清。佩環聲裡，寶觥瀲灩，舞態娉婷。祝言千歲壽，仍更予、五福川增。返蓬瀛。問今朝茲會，昔日誰曾。</p><p>如夢令（飲婦人酒）</p><p>摘索衣裳宮樣。生得臉兒福相。容止忒精神，一似觀音形像。歸向。歸向。見者擎拳合掌。</p><p>如夢令</p><p>粉臉霞生一縷。掩映綠雲秋水。言語更雍容，具足十分嬌美。無比。無比。要比除非鏡裡。</p><p>如夢令</p><p>紅杏白梨肌理。時樣新妝淡佇。真個是觀音，少個楊枝淨水。歡喜。歡喜。盡此一鍾醇美。</p><p>如夢令</p><p>羅襪半鉤新月。更把鳳鞋珠結。步步著金蓮，行得輕輕瞥瞥。難說。難說。真是世間奇絕。</p><p>如夢令</p><p>試把珠簾低卷。宛見梅妝粉面。綠繞更紅圍，齊捧瑤卮來勸。堪羨。堪羨。此是神仙閬苑。</p><p>如夢令</p><p>一笑尊前相語。莫遣良辰虛度。飲興正濃時，兔碗聊分春露。留住。留住。催辦後筵歌舞。</p><p>南歌子（熟水）</p><p>藻澗蟾光動，松風蟹眼鳴。濃薰沈麝入金瓶。瀉出溫溫一盞、滌煩膺。</p><p>爽繼雲龍餅，香無芝術名。主人襟韻有餘清。不向今宵忘了、淡交情。</p><p>畫堂春（茶詞）</p><p>小槽春釀香紅。良辰飛蓋相從。主人著意在金鐘。茗碗作先容。</p><p>欲到醉鄉深處，應須仗、兩腋香風。獻酬高興渺無窮。歸騎莫匆匆。</p><p>杏花天</p><p>夢魂飛過屏山曲。見依舊、如花似玉。天寒翠袖依修竹。兩點春山斗綠。</p><p>披衣起、閒愁萬斛。正月淡、梅花照屋。重溫繡被薰清馥。不管明燒畫燭。</p><p>臨江仙</p><p>憶昔來時雙髻小，如今雲鬢堆鴉。綠窗冉冉度年華。秋波嬌殢酒，春筍慣分茶。</p><p>居士近來心緒懶，不堪老眼看花。畫堂明月隔天涯。春風吹柳絮，知是落誰家。</p><p>念奴嬌（題道隆觀）</p><p>試憑闌干春欲暮，桃花點點胭脂。故山凝望水雲迷。數堆蒼玉髻，千頃碧琉璃。</p><p>我本清都閒散客，蓬萊未是幽奇。明朝歸去鶴齊飛。三山乘縹緲，海運到天池。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/a5307e0640244883b1fe1eb9946fe535><p class=pgc-img-caption></p></div><h1 class=ql-align-center>史介翁</h1><p>菩薩蠻</p><p>柳絲輕颺黃金樓。織成一片紗窗雨。鬥合做春愁。因慵薰玉篝。</p><p>暮寒羅袖薄。社雨催花落。先自為詩忙。薔薇一陣香。</p><h1 class=ql-align-center>史雋之</h1><p>望海潮（浮遠堂）</p><p>危岑孤秀，飛軒爽豁，空江泱漭黃流。吳札故邱，春申舊國，西風吹換清秋。滄海浪初收。共登高臨眺，尊俎綢繆。鳳集高岡，駒留空谷接英遊。</p><p>八窗盡控瓊鉤。送帆檣杳杳，潮汐悠悠。千古興懷，關河極目，愁邊滅沒輕鷗。淮岸隔重洲。認澹霞天末，一縷青浮。未許英雄老去，西北是神州。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/ebbd2afb3d764161b71bed94cb4fb431><p class=pgc-img-caption>史可堂(第1/1頁)(本章完，請閱讀下一章)上一章 返回目錄 整</p></div><h1 class=ql-align-center>史可堂</h1><p>聲聲慢（和陸景思黃木香）</p><p>羞朱妒粉，染霧裁雲，淡然蒼佩仙裳。半額蜂妝，莫道梳洗家常。碧羅亂縈小帶，翠虯寒、一架清香。春思苦，倚晴嬌無力，如待韓郎。</p><p>密幄籠芳吟夜，任露沾輕袖，月轉空樑。弱骨柔姿，偏解勾引詩狂。遺細碎金滿地，恨無情、風送韶光。間畫永，看青青、垂蔓過牆。</p><p>驀山溪</p><p>危闌看月，番做聽秋雨。一滴一聲愁，似相伴、離人悲苦。籠香袖冷，獨立倚西風，紅葉落，菊花殘，都是關情處。如何排遣，賴有高陽侶。長嘯酒壚邊，且同賦、秋娘詞句。山翁醉矣，一笛小樓空，思往事，看孤雲，目斷徵鴻去。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p3.pstatp.com/large/pgc-image/4f9a833ebc44435a9fc763b3ee2d246c><p class=pgc-img-caption></p></div><h1 class=ql-align-center>史深</h1><p class=ql-align-center>玉漏遲</p><p>綠樹深庭院。侵簾暝草，沿砌幽蘚。問訊餘芳，糝逕碎紅千點。暗有芹香墮幾，認杏棟、營巢新燕。晴思軟。春光幾放，費人裁翦。</p><p>梅陰地溼無塵，但密袖薰虯，靜看詩卷。半掬羈心，似翠蕉難展。花事因循過了，漸愁人、薰風團扇。屏畫掩。屏上數峰青遠。</p><p>木蘭花慢</p><p>畫樓簾半卷，倩誰覓、鳳簫音。記待月梅邊，籠香酒後，私語屏陰。匆匆佩珠暗解，斷歸鴻、消息兩沈沈。前度劉郎易老，舊時飛燕難尋。</p><p>羅襟。薄有淚痕侵。釵股暗黃金。向寶奩密看，綾箋小字，長是驚心。登臨漫勞眺遠，但青山、杳隔暮雲深。曾傍灣擊馬，紫騮嘶度平林。</p><p>花心動（泊舟四聖觀）</p><p>肌雪浮香，見梅花清姿，漫勞凝佇。淡粉最嬌，羞把春□，長記壽陽眉嫵。綠苔深逕尋幽地，誰相伴、凌波微步。翠鴛冷，芳塵路杳，舊遊何處。</p><p>不信重城間阻。終沒個因由，寄聲傳語。寶炬凝珠，彩筆呵冰，密寫斷腸新句。月寒煙暝孤山下，羞吟□、斷橋邊去。遮愁緒。丹青怎生畫取。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/f77d8d63df4b4da8a34270096a5b9942><p class=pgc-img-caption></p></div><h1 class=ql-align-center>史愚</h1><p>謁金門</p><p>深院宇。寂寂不禁風雨。苔逕流錢青莫數。銀泥蝸篆古。</p><p>滿院多應無主。卻被痴兒拈取。穿向柳絲喧笑語。買將春色去。</p><h1 class=ql-align-center>史遠道</h1><p>獨腳令</p><p>牆頭梅蕊一枝新。宋玉東鄰算未真。折與冰姿綽約人。怯霜晨。桃李紛紛不當春。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p9.pstatp.com/large/pgc-image/600f455714e44e0e87669355c5bfd22b><p class=pgc-img-caption></p></div><h1 class=ql-align-center>史鑄</h1><p>瑞鷓鴣（詠桃花菊）</p><p>底事秋英色厭黃。喜行春令借紅妝。謝天分付千年品，特地攙先九日香。陶令駭觀須把酒，崔生瞥見誤成章。蜂情蝶思兼迷了，採蕊還如媚景忙。</p><h1 class=ql-align-center>史佐堯</h1><p>蘇幕遮</p><p>柳垂金，梅褪玉。昴宿呈祥，符應生公族。蓋世功名誇九牧。黼袞褒揚，慶閥輝南北。</p><p>賜宮醪，分篤耨。天與長生，謾把仙椿祝。好繼平陽騰茂躅。富貴千秋，飲聽瑤池曲。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/1cd25511afa14ef8a9f88013a3261c92><p class=pgc-img-caption></p></div><h1 class=ql-align-center>壽涯禪師</h1><p>漁家傲（詠魚籃觀音）</p><p>深願弘慈無縫罅。乘時走入眾生界。窈窕丰姿都沒賽。提魚賣。堪笑馬郎來納敗。</p><p>清冷露溼金襽壞。茜裙不把珠纓蓋。特地掀來呈捏怪。牽人愛。還盡許多菩薩債。</p><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/91609ae69d6f44e9be2c97a568dd4c64><p class=pgc-img-caption></p></div><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p3.pstatp.com/large/pgc-image/f3644fe51f334e0098b0b928630b837b><p class=pgc-img-caption></p></div><div class=pgc-img><img alt="《全宋詞 2771卷》（2121—2130卷） 史浩 史介翁 史深 史愚 史鑄" onerror=errorimg.call(this); src=http://p1.pstatp.com/large/pgc-image/687ceaba1be9452c962d85166a223a9d><p class=pgc-img-caption></p></div></div></div><div class="post-meta meta-tags"><ul class=clearfix><li><a>史浩</a></li><li><a>全宋詞</a></li><li><a>2771</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/e260f201.html alt="《全宋詞 2771卷》（1153卷）樂笑翁《張炎》存詞302首" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8 style=border-radius:25px></a>
<a href=../../tw/%E7%A7%91%E5%AD%B8/e260f201.html title="《全宋詞 2771卷》（1153卷）樂笑翁《張炎》存詞302首">《全宋詞 2771卷》（1153卷）樂笑翁《張炎》存詞302首</a></li><hr><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E9%81%8A%E6%88%B2/ff6223a5.html alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c3ddc1e5128549e699ad70955e1e17a1 style=border-radius:25px></a>
<a href=../../tw/%E9%81%8A%E6%88%B2/ff6223a5.html title="《全宋詞 2771卷》（1661—1665卷）賀鑄 洪茶 洪皓 洪惠英 洪邁">《全宋詞 2771卷》（1661—1665卷）賀鑄 洪茶 洪皓 洪惠英 洪邁</a></li><hr><li><a href=../../tw/%E7%A7%91%E6%8A%80/fcfdb485.html alt="《全宋詞 2771卷》（1323卷）此身將過浙江東。夢魂先在鑑湖中。" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9f0a635044ce42539f7ce98accaa35d2 style=border-radius:25px></a>
<a href=../../tw/%E7%A7%91%E6%8A%80/fcfdb485.html title="《全宋詞 2771卷》（1323卷）此身將過浙江東。夢魂先在鑑湖中。">《全宋詞 2771卷》（1323卷）此身將過浙江東。夢魂先在鑑湖中。</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr><li><a href=../../tw/%E9%81%8A%E6%88%B2/6dba71c.html alt="《全宋詞 2771卷》（1821—1842卷）李清照 李洤 李璮 李商英李演" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/6dba71c.html title="《全宋詞 2771卷》（1821—1842卷）李清照 李洤 李璮 李商英李演">《全宋詞 2771卷》（1821—1842卷）李清照 李洤 李璮 李商英李演</a></li><hr><li><a href=../../tw/%E9%81%8A%E6%88%B2/13c6501.html alt="《全宋詞 2771卷》（966—984卷） 薛夢桂 潘希白 文及翁 林自然" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/1fecc032daf442759592966850caef9a style=border-radius:25px></a>
<a href=../../tw/%E9%81%8A%E6%88%B2/13c6501.html title="《全宋詞 2771卷》（966—984卷） 薛夢桂 潘希白 文及翁 林自然">《全宋詞 2771卷》（966—984卷） 薛夢桂 潘希白 文及翁 林自然</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>