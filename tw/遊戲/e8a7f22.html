<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>全唐詩 《共計900卷》（294——298卷） | 极客快訊</title><meta property="og:title" content="全唐詩 《共計900卷》（294——298卷） - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5"><link rel=alternate hreflang=x-default href=https://geekbank.cf/tw/%e9%81%8a%e6%88%b2/e8a7f22.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/e8a7f22.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/e8a7f22.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/e8a7f22.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/e8a7f22.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/e8a7f22.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/e8a7f22.html><link rel=canonical href=https://geekbank.cf/tw/%e9%81%8a%e6%88%b2/e8a7f22.html><meta property="article:published_time" content="2020-10-29T20:47:18+08:00"><meta property="article:modified_time" content="2020-10-29T20:47:18+08:00"><meta name=Keywords content><meta name=description content="全唐詩 《共計900卷》（294——298卷）"><meta name=author content="极客快訊"><meta property="og:url" content="/tw/%E9%81%8A%E6%88%B2/e8a7f22.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>全唐詩 《共計900卷》（294——298卷）</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><p><strong>簡介</strong>：《全唐詩》，中國規模最大的一部詩歌總集，是清朝初年編修的彙集唐代詩歌的總集，全書共九百卷，成書於清康熙四十五年（1706年）。《全唐詩》共收錄唐代詩人四萬九千四百零三首詩，一千五百五十五條句子，作者共二千八百七十三人。曹雪芹的祖父曹寅奉旨刊刻《全唐詩》，全書架構在明代胡震亨《唐音統籤》和清代季振宜 《唐詩》的基礎上採集殘碑、斷碣、稗史、雜書增補遺漏。《全唐詩》將唐代詩歌彙集在一起，為研究者提供了莫大的方便，但由於成書倉促，存在問題也很多，如缺漏多、誤收、編排混亂、不注出處等。全書以《帝王》、《后妃》作品列首，《樂章》、《 樂府》次之，又以年代為限，列出唐代詩人，接著是《聯句》、《逸句》、《名媛 》、《僧》、《道士》、《仙》、《神》、《鬼》、《怪》、《夢》、《諧謔》、《判》、《歌》等。</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p1.pstatp.com/large/dfic-imagehandler/7a8555bd-8d21-4ce6-b208-267a02fdc4d5><p class=pgc-img-caption></p></div><p><strong>目錄：</strong>卷294崔峒 卷295苗發 卷296張南史 卷297王建 卷298王建</p><h1 class=ql-align-center>卷294崔峒</h1><p>卷二百九十四</p><p>卷294_1「揚州選蒙相公賞判雪後呈上」崔峒</p><p>自得山公許，休耕海上田。慚看長史傳，欲棄釣魚船。</p><p>窮巷殷憂日，蕪城雨雪天。此時瞻相府，心事比旌懸。</p><p>卷294_2「客舍書情寄趙中丞」崔峒</p><p>東楚復西秦，浮雲類此身。關山勞策蹇，僮僕慣投人。</p><p>孤客來千里，全家託四鄰。生涯難自料，中夜問情親。</p><p>卷294_3「客舍有懷因呈諸在事」崔峒</p><p>讀書常苦節，待詔豈辭貧。暮雪猶驅馬，晡餐又寄人。</p><p>愁來佔吉夢，老去惜良辰。延首平津閣，家山日已春。</p><p>卷294_4「書懷寄楊郭李王判官」崔峒</p><p>慣作雲林客，因成懶漫人。吏欺從政拙，妻笑理家貧。</p><p>李郭應時望，王楊入幕頻。從容丞相閣，知憶故園春。</p><p>卷294_5「奉和給事寓直」崔峒</p><p>桂枝家共折，雞樹代相傳。忝向鸞臺下，仍看雁影連。</p><p>夜閒方步月，漏盡欲朝天。知去丹墀近，明王許薦賢。</p><p>卷294_6「初入集賢院贈李獻仁（曾於常山聯官）」崔峒</p><p>燕代官初罷，江湖路便分。九遷從命薄，四十幸人聞。</p><p>跡愧趨丹禁，身曾系白雲。何由返滄海，昨日謁明君。</p><p>卷294_7「酬李補闕雨中寄贈」崔峒</p><p>十年隨馬宿，幾度受人恩。白髮還鄉井，微官有子孫。</p><p>竹窗寒雨滴，苦砌夜蟲喧。獨愧東垣友，新詩慰旅魂。</p><p>卷294_8「初除拾遺酬丘二十二見寄（一作初拜命酬丘丹見贈）」崔峒</p><p>江海久垂綸，朝衣忽掛身。丹墀初謁帝，白髮免羞人。</p><p>才愧文章士，名當諫諍臣。空餘薦賢分，不敢負交親。</p><p>卷294_9「劉展下判官相招以詩答之」崔峒</p><p>國有非常寵，家承異姓勳。背恩慚皎日，不義若浮雲。</p><p>但使忠貞在，甘從玉石焚。竄身如有地，夢寐見明君。</p><p>卷294_10「送侯山人赴會稽」崔峒</p><p>仙客辭蘿月，東來就一官。且歸滄海住，猶向白雲看。</p><p>猿叫江天暮，蟲聲野浦寒。時遊鏡湖裡，為我把魚竿。</p><p>卷294_11「宿禪智寺上方演大師院」崔峒</p><p>石林高几許，金剎在中峰。白日空山梵，清霜後夜鍾。</p><p>竹窗回翠壁，苔徑入寒鬆。幸接無生法，疑心怯所從。</p><p>卷294_12「題空山人石室」崔峒</p><p>早晚悟無生，頭陀不到城。雲山知夏臘，猿鳥見修行。</p><p>地僻無溪路，人尋逐水聲。年年深谷裡，誰識遠公名。</p><p>卷294_13「登蔣山開善寺（一作李嘉祐詩）」崔峒</p><p>山殿秋雲裡，香菸出翠微。客尋朝磬至，僧背夕陽歸。</p><p>下界千門見，前朝萬事非。看心兼送目，葭菼暮依依。</p><p>卷294_14「題崇福寺禪院」崔峒</p><p>僧家竟何事，掃地與焚香。清磬度山翠，閒雲來竹房。</p><p>身心塵外遠，歲月坐中長。向晚禪堂掩，無人空夕陽。</p><p>卷294_15「秋晚送丹徒許明府赴上國，因寄江南故人」崔峒</p><p>秋暮之彭澤，籬花遠近逢。君書前日至，別後此時重。</p><p>寒夜江邊月，晴天海上峰。還知南地客，招引住新豐。</p><p>卷294_16「送薛仲方歸揚州」崔峒</p><p>佳句應無敵，貞心不有猜。慚為丈人行，怯見後生才。</p><p>泛舸貪斜月，浮橈值早梅。綠楊新過雨，芳草待君來。</p><p>卷294_17「送韋員外還京」崔峒</p><p>十年離亂後，此去若為情。春晚香山綠，人稀豫水清。</p><p>野陂看獨樹，關路逐殘鶯。前殿朝明主，應憐白髮生。</p><p>卷294_18「潤州送友人」崔峒</p><p>見君還此地，灑淚向江邊。國士勞相問，家書無處傳。</p><p>荒城胡馬跡，塞木戍人煙。一路堪愁思，孤舟何渺然。</p><p>卷294_19「送張芬東歸」崔峒</p><p>喧喧五衢上，鞍馬自驅馳。落日臨阡陌，貧交欲別離。</p><p>早知時事異，堪與世人隨。握手將何贈，君心我獨知。</p><p>卷294_20「送蘇修游上饒」崔峒</p><p>愛爾無羈束，雲山恣意過。一身隨遠岫，孤棹任輕波。</p><p>世事關情少，漁家寄宿多。蘆花淺淡處，江月奈人何。</p><p>卷294_21「送陸明府之盱眙」崔峒</p><p>陶令之官去，窮愁慘別魂。白煙橫海戍，紅葉下淮村。</p><p>澹浪搖山郭，平蕪到縣門。政成堪吏隱，免負府公恩。</p><p>卷294_22「江南迴逢趙曜，因送任十一赴交城主簿」崔峒</p><p>江上長相憶，因高北望看。不知攜老幼，何處度艱難。</p><p>屈指同人盡，傷心故里殘。遙憐驅匹馬，白首到微官。</p><p>卷294_23「送薛良史往越州謁從叔」崔峒</p><p>辭家年已久，與子分偏深。易得相思淚，難為欲別心。</p><p>孤雲隨浦口，幾日到山陰。遙想蘭亭下，清風滿竹林。</p><p>卷294_24「送丘二十二之蘇州」崔峒</p><p>積水與寒煙，嘉禾路幾千。孤猿啼海島，群雁起湖田。</p><p>曾見長洲苑，嘗聞大雅篇。卻將封事去，知爾愛閒眠。</p><p>卷294_25「登潤州芙蓉樓」崔峒</p><p>上古人何在，東流水不歸。往來潮有信，朝暮事成非。</p><p>煙樹臨沙靜，雲帆入海稀。郡樓多逸興，良牧謝玄暉。</p><p>卷294_26「江上書懷」崔峒</p><p>骨肉天涯別，江山日落時。淚流襟上血，發變鏡中絲。</p><p>胡越書難到，存亡夢豈知。登高回首罷，形影自相隨。</p><p>卷294_27「春日憶姚氏外甥」崔峒</p><p>離亂人相失，春秋雁自飛。只緣行路遠，未必寄書稀。</p><p>二月花無數，頻年意有違。落暉看過後，獨坐淚沾衣。</p><p>卷294_28「送真上人還蘭若」崔峒</p><p>得道雲林久，年深暫一歸。出山逢世亂，乞食覺人稀。</p><p>半偈初傳法，中峰又掩扉。愛憎應不染，塵俗自依依。</p><p>卷294_29「潤州送師弟自江夏往台州」崔峒</p><p>遠客乘流去，孤帆向夜開。春風江上使，前日漢陽來。</p><p>別路猶千里，離心重一杯。剡溪木未落，羨爾過天台。</p><p>卷294_30「送李道士歸山」崔峒</p><p>秋城臨古路，城上望君還。曠野入寒草，獨行隨遠山。</p><p>授人鴻寶內，將犬白雲間。早晚燒丹罷，遙知冰雪寒。</p><p>卷294_31「宿江西竇主簿廳（與此公亡兄聯官）」崔峒</p><p>廣庭方緩步，星漢話中移。月滿關山道，烏啼霜樹枝。</p><p>時艱難會合，年長重親知。前事成金石，悽然淚欲垂。</p><p>卷294_32「喜逢妻弟鄭損因送入京」崔峒</p><p>亂後自江城，相逢喜復驚。為經多載別，欲問小時名。</p><p>對酒悲前事，論文畏後生。遙知盈卷軸，紙貴在江城。</p><p>卷294_33「詠門下畫小松上元王杜三相公（一作錢起詩）」崔峒</p><p>昔聞生澗底，今見起毫端。眾草此時沒，何人知歲寒。</p><p>豈能裨棟宇，且貴出門闌。只在丹青意，凌雲也不難。</p><p>卷294_34「寄上禮部李侍郎」崔峒</p><p>吳楚相逢處，江湖共泛時。任風舟去遠，待月酒行遲。</p><p>白髮常同嘆，青雲本要期。貴來君卻少，秋至老偏悲。</p><p>玉佩明朝盛，蒼苔陋巷滋。追尋恨無路，唯有夢相思。</p><p>卷294_35「書情寄上蘇州韋使君兼呈吳縣李明府」崔峒</p><p>數年湖上謝浮名，竹杖紗巾遂性情。雲外有時逢寺宿，</p><p>日西無事傍江行。陶潛縣裡看花發，庾亮樓中對月明。</p><p>誰念獻書來萬里，君王深在九重城。</p><p>卷294_36「題桐廬李明府官舍（一作贈同官李明府）」崔峒</p><p>訟堂寂寂對煙霞，五柳門前聚曉鴉。流水聲中視公事，</p><p>寒山影裡見人家。觀風競美新為政，計日還知舊觸邪。</p><p>可惜陶潛無限酒，不逢籬菊正開花。</p><p>卷294_37「贈竇十九（時公車待詔長安）」崔峒</p><p>靈臺暮宿意多違，木落花開羨客歸。江海幾時傳錦字，</p><p>風塵不覺化緇衣。山陽會裡同人少，灞曲農時故老稀。</p><p>幸得漢皇容直諫，憐君未遇覺人非。</p><p>卷294_38「虔州見鄭表新詩因以寄贈」崔峒</p><p>梅花嶺裡見新詩，感激情深過楚詞。平子四愁今莫比，</p><p>休文八詠自同時。萍鄉露冕真堪惜，鳳沼鳴珂已訝遲。</p><p>才子風流定難見，湖南春草但相思。</p><p>卷294_39「贈元祕書」崔峒</p><p>舊書稍稍出風塵，孤客逢秋感此身。秦地謬為門下客，</p><p>淮陰徒笑市中人。也聞阮籍尋常醉，見說陳平不久貧。</p><p>幸有故人茅屋在，更將心事問情親。</p><p>卷294_40「送韋八少府判官歸東京」崔峒</p><p>玄成世業紫真官，文似相如貌勝潘。鴻雁南飛人獨去，</p><p>雲山一別歲將闌。清淮水急桑林晚，古驛霜多柿葉寒。</p><p>瓊樹相思何日見，銀鉤數字莫為難。</p><p>卷294_41「送馮八將軍奏事畢歸滑臺幕府」崔峒</p><p>王門別後到滄洲，帝裡相逢俱白頭。自嘆馬卿常帶疾，</p><p>還嗟李廣不封侯。棠梨宮裡瞻龍袞，細柳營中著虎裘。</p><p>想到滑臺桑葉落，黃河東注杏園秋。</p><p>卷294_42「送王侍御佐婺州（作郎士元：蓋少府新除江南尉問風俗）」崔峒</p><p>聞君作尉向江潭。吳越風煙到自諳。客路尋常經竹徑，</p><p>人家大底傍山嵐。緣溪花木偏宜遠，避地衣冠盡向南。</p><p>惟有夜猿啼海樹，思鄉望北意難堪。</p><p>卷294_43「越中送王使君赴江華」崔峒</p><p>皁蓋春風自越溪，獨尋芳樹桂陽西。遠水浮雲隨馬去，</p><p>空山弱筱向雲低。遙知異政荊門北，舊許新詩康樂齊。</p><p>萬里相思在何處，九疑殘雪白猿啼。</p><p>卷294_44「送皇甫冉往白田」崔峒</p><p>江邊盡日雉鳴飛，君向白田何日歸。楚地蒹葭連海迥，</p><p>隋朝楊柳映堤稀。津樓故市無行客，山館空庭閉落暉。</p><p>試問疲人與征戰，使君雙淚定沾衣。</p><p>卷294_45「題蘭若」崔峒</p><p>絕頂茅庵老此生，寒雲孤木獨經行。</p><p>世人那得知幽徑，遙向青峰禮磬聲。</p><p>卷294_46「送賀蘭廣赴選」崔峒</p><p>而今用武爾攻文，流輩干時獨臥雲。</p><p>白髮青袍趨會府，定應衡鏡卻慚君。</p><p>卷294_47「清江曲內一絕（折腰體）」崔峒</p><p>八月長江去浪平，片帆一道帶風輕。</p><p>極目不分天水色，南山南是岳陽城。</p><p>卷294_48「武康郭外望許緯先生山居」崔峒</p><p>湖上千峰帶落暉，白雲開處見柴扉。</p><p>鬆門一徑仍生草，應是仙人向郭稀。</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p1.pstatp.com/large/dfic-imagehandler/49a4c189-3a66-4b85-9248-c0e225b52544><p class=pgc-img-caption></p></div><h1 class=ql-align-center>卷295苗發</h1><p>卷二百九十五</p><p>卷295_1「送司空曙之蘇州」苗發</p><p>盤門吳舊地，蟬盡草秋時。歸國人皆久，移家君獨遲。</p><p>廣陵經水宿，建鄴有僧期。若到西霞寺，應看江總碑。</p><p>卷295_2「送孫德諭罷官往黔州（孫父曾牧此州，因寄家也）」苗發</p><p>中歲分符典石城，兩朝趨陛謁承明。闕下昨承歸老疏，</p><p>天南今切去鄉情。親知握手三秋別，几杖扶身萬里行。</p><p>伯道暮年無嗣子，欲將家事託門生。</p><p>卷295_3「送歸中丞使新羅冊立弔祭」吉中孚</p><p>官稱漢獨坐，身是魯諸生。絕域通王制，窮天向水程。</p><p>島中分萬象，日處轉雙旌。氣積魚龍窟，濤翻水浪聲。</p><p>路長經歲去，海盡向山行。複道殊方禮，人瞻漢使榮。</p><p>卷295_4「詠被中繡鞋」夏侯審</p><p>雲裡蟾鉤落鳳窩，玉郎沈醉也摩挲。</p><p>陳王當日風流減，只向波間見襪羅。</p><p>卷295_5「行路難」王烈</p><p>行客滿長路，路長良足哀。白日持角弓，射人而取財。</p><p>千金誰家子，紛紛死黃埃。見者不敢言，言者不得回。</p><p>家人各望歸，豈知長不來。</p><p>卷295_6「雪」王烈</p><p>雪飛當夢蝶，風度幾驚人。半夜一窗曉，平明千樹春。</p><p>花園應失路，白屋忽為鄰。散入仙廚裡，還如雲母塵。</p><p>卷295_7「酬崔峒」王烈</p><p>徇世甘長往，逢時忝一官。欲朝青瑣去，羞向白雲看。</p><p>榮寵無心易，艱危抗節難。思君寫懷抱，非敢和幽蘭。</p><p>卷295_8「塞上曲二首」王烈</p><p>紅顏歲歲老金微，砂磧年年臥鐵衣。</p><p>白草城中春不入，黃花戍上雁長飛。</p><p>孤城夕對戍樓閒，回合青冥萬仞山。</p><p>明鏡不須生白髮，風沙自解老紅顏。</p><p>卷295_9「傷李端」衛象</p><p>才子浮生促，泉臺此路賒。官卑楊執戟，年少賈長沙。</p><p>人去門棲鵩，災成酒誤蛇。唯餘封禪草，留在茂陵家。</p><p>卷295_10「古詞」衛象</p><p>鵲血雕弓溼未乾，鸊鵜新淬劍光寒。</p><p>遼東老將鬢成雪，猶向旄頭夜夜看。</p><p>卷295_11「晴江秋望」崔季卿</p><p>八月長江萬里晴，千帆一道帶風輕。</p><p>盡日不分天水色，洞庭南是岳陽城。</p><p>卷295_12「贈兄」何兆</p><p>洛陽紙價因兄貴，蜀地紅箋為弟貧。</p><p>南北東西九千里，除兄與弟更無人。</p><p>卷295_13「玉蕊花（一作嚴休復詩）」何兆</p><p>羽車潛下玉龜山，塵世何緣睹蕣顏。</p><p>惟有多情天上雪，好風吹上綠雲鬟。</p><p>卷295_14「句」何兆</p><p>芙蓉十二池心漏，薝蔔三千灌頂香。（見《焦氏筆乘》）。</p><p>卷295_15「嚴陵灘下寄常建」奚賈</p><p>日入溪水靜，尋真此亦難。乃知滄洲人，道成仍釣竿。</p><p>漾楫乘微月，振衣生早寒。紛吾成獨往，自速耽考槃。</p><p>已息漢陰誚，且同濠上觀。曠然心無涯，誰問容膝安。</p><p>卷295_16「謁李尊師」奚賈</p><p>萬物返常性，惟道貴自然。先生容其微，隱几為列仙。</p><p>煉魄閉瓊戶，養毛飛洞天。將知逍遙久，得道無歲年。</p><p>卷295_17「尋許山人亭子」奚賈</p><p>桃源若遠近，漁子棹輕舟。川路行難盡，人家到漸幽。</p><p>山禽拂席起，溪水入庭流。君是何年隱，如今成白頭。</p><p>卷295_18「句」奚賈</p><p>眠澗花自落，步林鳥不飛。</p><p>谿谷何蕭條，日入人獨行。</p><p>落日下平楚，孤煙生洞庭。（見《詩式》）。</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p3.pstatp.com/large/dfic-imagehandler/ab4fd2f1-9f87-473d-b57c-1c5b92627f59><p class=pgc-img-caption></p></div><h1 class=ql-align-center>卷296張南史</h1><p>卷二百九十六</p><p>卷296_1「富陽南樓望浙江風起」張南史</p><p>南樓渚風起，樹杪見滄波。稍覺征帆上，蕭蕭暮雨多。</p><p>沙洲殊未極，雲水更相和。欲問任公子，垂綸意若何。</p><p>卷296_2「奉酬李舍人秋日寓直見寄」張南史</p><p>秋日金華直，遙知玉佩清。九重門更肅，五色詔初成。</p><p>槐落宮中影，鴻高苑外聲。翻從魏闕下，江海寄幽情。</p><p>卷296_3「同韓侍郎秋朝使院」張南史</p><p>重門啟曙關，一葉報秋還。露井桐柯溼，風庭鶴翅閒。</p><p>忘情簪白筆，假夢入青山。惆悵只應此，難裁語默間。</p><p>卷296_4「送朱大遊塞（一作送朱大北遊）」張南史</p><p>歲暮一為別，江湖聊自寬。且無人事處，誰謂客行難。</p><p>郢曲憐公子，吳州憶伯鸞。蒼蒼遠山際，松柏獨宜寒。</p><p>卷296_5「送鄭錄事赴太原」張南史</p><p>嘆息不相見，紅顏今白頭。重為西候別，方起北風愁。</p><p>六月胡天冷，雙城汾水流。盧諶即故吏，還復向幷州。</p><p>卷296_6「送餘贊善使還赴薛尚書幕」張南史</p><p>音書不可論，河塞雪紛紛。雁足期蘇武，狐裘見薛君。</p><p>城池通紫陌，鞍馬入黃雲。遠棹漳渠水，平流幾處分。</p><p>卷296_7「送李侍御入茅山採藥」張南史</p><p>苦縣家風在，茅山道錄傳。聊聽驄馬使，卻就紫陽仙。</p><p>江海生岐路，雲霞入洞天。莫令千歲鶴，飛到草堂前。</p><p>卷296_8「寄中書李舍人」張南史</p><p>昨宵悽斷處，對月與臨風。鶴病三江上，蘭衰百草中。</p><p>題詩隨謝客，飲酒寄黃翁。早歲心相待，還因貴賤同。</p><p>卷296_9「和崔中丞中秋月」張南史</p><p>秋夜月偏明，西樓獨有情。千家看露溼，萬里覺天清。</p><p>映水金波動，銜山桂樹生。不知飛鵲意，何用此時驚。</p><p>卷296_10「西陵懷靈一上人兼寄朱放」張南史</p><p>淮海風濤起，江關憂思長。同悲鵲繞樹，獨坐雁隨陽。</p><p>山晚雲藏雪，汀寒月照霜。由來濯纓處，漁父愛滄浪。</p><p>卷296_11「寄靜虛上人云門」張南史</p><p>寒日白雲裡，法侶自提攜。竹徑通城下，鬆門隔水西。</p><p>方同沃洲去，不自武陵迷。彷彿心疑處，高峰是會稽。</p><p>卷296_12「送司空十四北遊宋州」張南史</p><p>九拒危城下，蕭條送爾歸。寒風吹畫角，暮雪犯征衣。</p><p>道里猶成間，親朋重與違。白雲愁欲斷，看入大梁飛。</p><p>卷296_13「殷卿宅夜宴」張南史</p><p>日暗城烏宿，天寒櫪馬嘶。詞人留上客，妓女出中閨。</p><p>積雪連燈照，迴廊映竹迷。太常今夜宴，誰不醉如泥。</p><p>卷296_14「宣城雪後還望郡中寄孟侍御（立春後開元觀送強文學還京）」張南史</p><p>臘後年華變，關西驛騎遙。塞鴻連暮雪，江柳動寒條。</p><p>山水還鄣郡，圖書入漢朝。高樓非別處，故使百憂銷。</p><p>卷296_15「獨孤常州北亭」張南史</p><p>北洫敞高明，憑軒見野情。朝回五馬跡，更勝百花名。</p><p>海樹凝煙遠，湖田見鶴清。雲光侵素壁，水影蕩閒楹。</p><p>俗賴褰帷謁，人歡倒屣迎。始能崇結構，獨有謝宣城。</p><p>卷296_16「早春書事奉寄中書李舍人」張南史</p><p>儒服山東士，衡門洛下居。風塵游上路，簡冊委空廬。</p><p>戎馬生郊日，賢人避地初。竄身初浩蕩，投跡豈躊躇。</p><p>翠羽憐窮鳥，瓊枝顧散樗。還令親道術，倒欲混樵漁。</p><p>敝縕袍多補，飛蓬鬢少梳。誦詩陪賈誼，酌酒伴應璩。</p><p>鶴膝兵家備，鳧茨儉歲儲。泊舟依野水，開徑接園蔬。</p><p>暫閱新山澤，長懷故里閭。思賢乘朗月，覽古到荒墟。</p><p>在竹慚充箭，為蘭倖免鋤。那堪聞相府，更遣詣公車。</p><p>蹇足終難進，顰眉竟未舒。事從因病止，生寄負恩餘。</p><p>不見神仙久，無由鄙吝祛。帝庭張禮樂，天閣繡簪裾。</p><p>日色浮青瑣，香菸近玉除。神清王子敬，氣逐馬相如。</p><p>銅漏時常靜，金門步轉徐。唯看五字表，不記八行書。</p><p>宿昔投知己，周旋謝起予。只應高位隔，詎是故情疏。</p><p>為報周多士，須憐楚子虛。一身從棄置，四節苦居諸。</p><p>柳發三條陌，花飛六輔渠。靈盤浸沆瀣，龍首映儲胥。</p><p>北海樽留客，西江水救魚。長安同日遠，不敢詠歸歟。</p><p>卷296_17「陸勝宅秋暮雨中探韻同作」張南史</p><p>同人永日自相將，深竹閒園偶闢疆。已被秋風教憶鱠，</p><p>更聞寒雨勸飛觴。歸心莫問三江水，旅服徒沾九日霜。</p><p>醉裡欲尋騎馬路，蕭條几處有垂楊。</p><p>卷296_18「春日道中寄孟侍御」張南史</p><p>春來遊子傍歸路，時有白雲遮獨行。水流亂赴石潭響，</p><p>花開不知山樹名。誰家魚網求鮮食，幾處人煙事火耕。</p><p>昨日已嘗村酒熟，一杯思與孟嘉傾。</p><p>卷296_19「江北春望贈皇甫補闕」張南史</p><p>閒園柳綠井桃紅，野徑荒墟左右通。清迥獨連江水北，</p><p>芳菲更似洛城東。時看雨歇人歸岫，每覺潮來樹起風。</p><p>聞道金門堪避世，何須身與海鷗同。</p><p>卷296_20「酬張二倉曹楊子閒居見寄兼呈韓郎中左補闕皇甫冉」張南史</p><p>孤雲獨鶴自悠悠，別後經年尚泊舟。漁父致詞相借問，</p><p>仙郎能賦許依投。折芳遠計三春草，乘興閒看萬里流。</p><p>莫怪杜門頻乞假，不堪扶病拜龍樓。</p><p>卷296_21「秋夜聞雁寄南十五兼呈空和尚（一作和空上人）」張南史</p><p>晚節聞君道趣深，結茅栽樹近東林。禪師幾度曾摩頂，</p><p>高士何年更發心。北渚三更聞過雁，西城萬木動寒砧。</p><p>不見支公與玄度，相思擁膝坐長吟。</p><p>卷296_22「雪」張南史</p><p>雪，雪。花片，玉屑。結陰風，凝暮節。高嶺虛晶，</p><p>平原廣潔。初從雲外飄，還向空中噎。千門萬戶皆靜，</p><p>獸炭皮裘自熱。此時雙舞洛陽人，誰悟郢中歌斷絕。</p><p>卷296_23「月」張南史</p><p>月，月。暫盈，還缺。上虛空，生溟渤。散彩無際，</p><p>移輪不歇。桂殿入西秦，菱歌映南越。正看雲霧秋卷，</p><p>莫待關山曉沒。天涯地角不可尋，清光永夜何超忽。</p><p>卷296_24「泉」張南史</p><p>泉，泉。色淨，苔鮮。石上激，雲中懸。津流竹樹，</p><p>脈亂山川。扣玉千聲應，含風百道連。太液並歸池上，</p><p>雲陽舊出宮邊。北陵井深鑿不到，我欲添淚作潺湲。</p><p>卷296_25「竹」張南史</p><p>竹，竹。披山，連谷。出東南，殊草木。葉細枝勁，</p><p>霜停露宿。成林處處雲，抽筍年年玉。天風乍起爭韻，</p><p>池水相涵更綠。卻尋庾信小園中，閒對數竿心自足。</p><p>卷296_26「花」張南史</p><p>花，花。深淺，芬葩。凝為雪，錯為霞。鶯和蝶到，</p><p>苑佔宮遮。已迷金谷路，頻駐玉人車。芳草欲陵芳樹，</p><p>東家半落西家。願得春風相伴去，一攀一折向天涯。</p><p>卷296_27「草」張南史</p><p>草，草。折宜，看好。滿地生，催人老。金殿玉砌，</p><p>荒城古道。青青千里遙，悵悵三春早。每逢南北離別，</p><p>乍逐東西傾倒。一身本是山中人，聊與王孫慰懷抱。</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p9.pstatp.com/large/dfic-imagehandler/7aa62054-c83d-4ff9-81aa-e8ab33995541><p class=pgc-img-caption></p></div><h1 class=ql-align-center>卷297王建</h1><p>卷二百九十七</p><p>卷297_1「送人」王建</p><p>白日向西沒，黃河復東流。人生足著地，寧免四方遊。</p><p>我行無返顧，祝子勿回頭。當須向前去，何用起離憂。</p><p>但恐無廣路，平地作山丘。令我車與馬，欲疾反停留。</p><p>蜀客多積貨，邊人易封侯。男兒戀家鄉，歡樂為仇讎。</p><p>丁寧相勸勉，苦口幸無尤。對面無相成，不如豺虎儔。</p><p>彼遠不寄書，此寒莫寄裘。與君俱絕跡，兩念無因由。</p><p>卷297_2「主人故亭」王建</p><p>主人昔專城，城南起高亭。貴與賓客遊，工者夜不寧。</p><p>酒食宴圃人，栽接望早成。經年使家僮，遠道求異英。</p><p>郡中暫閒暇，繞樹引諸生。開泉浴山禽，為愛山中聲。</p><p>世間事難保，一日各徂徵。死生不相及，花落實方榮。</p><p>我來至此中，守吏非本名。重君昔為主，相與下馬行。</p><p>舊島日日摧，池水不復清。豈無後人賞，所貴手自營。</p><p>澆酒向所思，風起如有靈。此去不重來，重來傷我形。</p><p>卷297_3「古從軍」王建</p><p>漢家逐單于，日沒處河曲。浮雲道旁起，行子車下宿。</p><p>槍城圍鼓角，氈帳依山谷。馬上懸壺漿，刀頭分頰肉。</p><p>來時高堂上，父母親結束。回面不見家，風吹破衣服。</p><p>金瘡在肢節，相與拔箭鏃。聞道西涼州，家家婦女哭。</p><p>卷297_4「邯鄲主人」王建</p><p>遠客無主人，夜投邯鄲市。飛蛾繞殘燭，半夜人醉起。</p><p>壚邊酒家女，遺我緗綺被。合成雙鳳花，宛轉不相離。</p><p>縱令顏色改，勿遣合歡異。一念始為難，萬金誰足貴。</p><p>門前長安道，去者如流水。晨風群鳥翔，裴回別離此。</p><p>卷297_5「泛水曲」王建</p><p>載酒入煙浦，方舟泛綠波。子酌我復飲，子飲我還歌。</p><p>蓮深微路通，峰曲幽氣多。閱芳無留瞬，弄桂不停柯。</p><p>水上秋日鮮，西山碧峨峨。茲歡良可貴，誰復更來過。</p><p>卷297_6「江南雜體二首」王建</p><p>江上風翛翛，竹間湘水流。日夜桂花落，行人去悠悠。</p><p>復見離別處，蟲聲陰雨秋。</p><p>處處江草綠，行人發瀟湘。瀟湘回雁多，日夜思故鄉。</p><p>春夢不知數，空山蘭蕙芳。</p><p>卷297_7「遠征歸」王建</p><p>萬里發遼陽，處處問家鄉。回車不淹轍，雨雪滿衣裳。</p><p>行見日月疾，坐思道路長。但令不征戍，暗鏡生重光。</p><p>卷297_8「思遠人」王建</p><p>妾思常懸懸，君行復綿綿。征途向何處，碧海與青天。</p><p>歲久自有念，誰令長在邊。少年若不歸，蘭室如黃泉。</p><p>卷297_9「傷近者不見」王建</p><p>離人隔中庭，幸不為遠征。雕樑下有壁，聞語亦聞行。</p><p>天涯尚寄信，此處不傳情。君能並照水，形影自分明。</p><p>卷297_10「元日早朝」王建</p><p>大國禮樂備，萬邦朝元正。東方色未動，冠劍門已盈。</p><p>帝居在蓬萊，肅肅鐘漏清。將軍領羽林，持戟巡宮城。</p><p>翠華皆宿陳，雪仗羅天兵。庭燎遠煌煌，旗上日月明。</p><p>聖人龍火衣，寢殿開璇扃。龍樓橫紫煙，宮女天中行。</p><p>六蕃倍位次，衣服各異形。舉頭看玉牌，不識宮殿名。</p><p>左右雉扇開，蹈舞分滿庭。朝服帶金玉，珊珊相觸聲。</p><p>泰階備雅樂，九奏鸞鳳鳴。裴回慶雲中，竽磬寒錚錚。</p><p>三公再獻壽，上帝錫永貞。天明告四方，群后保太平。</p><p>卷297_11「聞故人自征戍回」王建</p><p>昔聞著征戍，三年一還鄉。今來不換兵，須死在戰場。</p><p>念子無氣力，徒學事戎行。少年得生還，有同墮穹蒼。</p><p>自去報爾家，再行上高堂。爾弟修廢櫪，爾母縫新裳。</p><p>恍恍恐不真，猶未苦承望。每日空出城，畏渴攜壺漿。</p><p>安得縮地經，忽使在我傍。亦知遠行勞，人悴馬玄黃。</p><p>慎莫多停留，苦我居者腸。</p><p>卷297_12「七泉寺上方」王建</p><p>長年好名山，本性今得從。回看塵跡遙，稍見麋鹿蹤。</p><p>老僧雲中居，石門青重重。陰泉養成龜，古壁飛卻龍。</p><p>掃石禮新經，懸幡上高峰。日夕猿鳥合，覓食聽山鍾。</p><p>將火尋遠泉，煮茶傍寒鬆。晚隨收藥人，便宿南澗中。</p><p>晨起衝露行，溼花枝茸茸。歸依向禪師，願作香火翁。</p><p>卷297_13「從元太守夏宴西樓」王建</p><p>六月晨亦熱，卑居多煩昏。五馬遊西城，几杖隨朱輪。</p><p>西樓臨方塘，嘉木當華軒。鳧鷖滿中流，有酒復盈尊。</p><p>山東地無山，平視大海垠。高風涼氣來，灝景沈清源。</p><p>青衿儼坐傍，禮容益敦敦。願為顏氏徒，歌詠夫子門。</p><p>卷297_14「酬柏侍御聞與韋處士同遊靈臺寺見寄」王建</p><p>西域傳中說，靈臺屬雍州。有泉皆聖蹟，有石皆佛頭。</p><p>所出薝蔔香，外國俗來求。毒蛇護其下，樵者不可偷。</p><p>古碑在雲巔，備載置寺由。魏家移下來，後人始增修。</p><p>近與韋處士，愛此山之幽。各自具所須，竹籠盛茶甌。</p><p>牽馬過危棧，襞衣涉奔流。草開平路盡，林下大石稠。</p><p>過郭轉經峰，忽見東西樓。瀑布當寺門，迸落衣裳秋。</p><p>石苔鋪紫花，溪葉裁碧油。鬆根載殿高，飄颻仙山浮。</p><p>縣中賢大夫，一月前此遊。賽神賀得雨，豈暇多停留。</p><p>二十韻新詩，遠寄尋山儔。清泠玉澗泣，冷切石磬愁。</p><p>君名高難閒，餘身愚終休。相將長無因，從今生離憂。</p><p>卷297_15「荊南贈別李肇著作轉韻詩」王建</p><p>輝天覆耀地，再為歌詠始。素傳學道徒，清門有君子。</p><p>文澗瀉潺潺，德峰來壘壘。兩京二十年，投食公卿間。</p><p>封章既不下，故舊多慚顏。賣馬市耕牛，卻歸湘浦山。</p><p>麥收蠶上簇，衣食應豐足。碧澗伴僧禪，秋山對雨宿。</p><p>且歡身體適，倖免纓組束。上宰鎮荊州，敬重同歲遊。</p><p>歡逢通世友，簡授畫戎籌。遲遲就公食，愴愴別野裘。</p><p>主人開宴席，禮數無形跡。醉笑或顛吟，發談皆損益。</p><p>臨甃理芳鮮，升堂引賓客。早歲慕嘉名，遠思今始平。</p><p>孔門忝同轍，潘館幸諸甥。自知再婚娶，豈望為親情。</p><p>欣欣還切切，又二千里別。楚筆防寄書，蜀茶憂遠熱。</p><p>關山足重疊，會合何時節。莫嘆各從軍，且愁岐路分。</p><p>美人停玉指，離瑟不中聞。爭向巴山夜，猿聲滿碧雲。</p><p>卷297_16「早發金堤驛」王建</p><p>蟲聲四野合，月色滿城白。家家閉戶眠，行人發孤驛。</p><p>離家尚苦熱，衣服唯輕綌。時節忽復遷，秋風徹經脈。</p><p>人睡落塹轍，馬驚入蘆荻。慰遠時問程，驚昏忽搖策。</p><p>從軍豈雲樂，憂患常縈積。唯願在貧家，團圓過朝夕。</p><p>卷297_17「和裴相公道中贈別張相公」王建</p><p>雲間雙鳳鳴，一去一歸城。鞍馬朝天色，封章戀闕情。</p><p>日臨宮樹高，煙蓋沙草平。會當戎事息，聯影繞池行。</p><p>卷297_18「和錢舍人水植詩」王建</p><p>盆裡盛野泉，晚鮮幽更好。初活草根浮，重生荷葉小。</p><p>多時水馬出，盡日蜻蜓繞。朝早獨來看，冷星沈碧曉。</p><p>卷297_19「題壽安南館」王建</p><p>明蒙竹間亭，天暖幽桂碧。雲生四面山，水接當階石。</p><p>溼樹浴鳥痕，破苔臥鹿跡。不緣塵駕觸，堪作商皓宅。</p><p>卷297_20「送張籍歸江東」王建</p><p>清泉浣塵緇，靈藥釋昏狂。君詩發大雅，正氣回我腸。</p><p>復令五彩姿，潔白歸天常。昔歲同講道，青襟在師傍。</p><p>出處兩相因，如彼衣與裳。行行成此歸，離我適咸陽。</p><p>失意未還家，馬蹄盡四方。訪餘詠新文，不倦道路長。</p><p>僮僕懷昔念，亦如還故鄉。相親惜晝夜，寢息不異床。</p><p>猶將在遠道，忽忽起思量。黃金未為罍，無以挹酒漿。</p><p>所念俱貧賤，安得相發揚。回車遠歸省，舊宅江南廂。</p><p>歸鄉非得意，但貴情義彰。五月天氣熱，波濤毒於湯。</p><p>慎勿多飲酒，藥膳願自強。</p><p>卷297_21「勵學」王建</p><p>買地不肥實，其繁系耕鑿。良田少鋤理，蘭焦香亦薄。</p><p>勿以聽者迷，故使宮徵錯。誰言三歲童，還能分善惡。</p><p>孜孜日求益，猶恐業未博。況我性頑蒙，復不勤修學。</p><p>有如朝暮食，暫虧憂隕穫。若使無六經，賢愚何所託。</p><p>卷297_22「山中寄及第故人」王建</p><p>長長南山鬆，短短北澗楊。俱承日月照，倖免斤斧傷。</p><p>去年與子別，誠言暫還鄉。如何棄我去，天路忽騰驤。</p><p>誰謂有雙目，識貌不識腸。豈知心內乖，著我薜蘿裳。</p><p>尋君向前事，不嘆今異翔。往往空室中，寤寐說珪璋。</p><p>十年居此溪，鬆桂日蒼蒼。自從無佳人，山中不輝光。</p><p>盡棄所留藥，亦焚舊草堂。還君誓已書，歸我學仙方。</p><p>既為參與辰，各願不相望。始終名利途，慎勿罹咎殃。</p><p>卷297_23「求友」王建</p><p>鑑形須明鏡，療疾須良醫。若無傍人見，形疾安自知。</p><p>世路薄言行，學成棄其師。每懷一飯恩，不重勸勉詞。</p><p>斅學既不誠，朋友道日虧。遂作名利交，四海爭奔馳。</p><p>常慕正直人，生死不相離。苟能成我身，甘與僮僕隨。</p><p>我言彼當信，彼道我無疑。針藥及病源，以石投深池。</p><p>終朝舉善道，敬愛當行之。縱令誤所見，亦貴本相規。</p><p>不求立名聲，所貴去瑕玼.各願貽子孫，永為後世資。</p><p>卷297_24「寄李益少監兼送張實遊幽州」王建</p><p>大雅廢已久，人倫失其常。天若不生君，誰復為文綱。</p><p>迷者得道路，溺者遇舟航。國風人已變，山澤增輝光。</p><p>星辰有其位，豈合離帝傍。賢人既遐徵，鳳鳥安來翔。</p><p>少小慕高名，所念隔山岡。集卷新紙封，每讀常焚香。</p><p>古來難自達，取鑑在賢良。未為知音故，徒恨名不彰。</p><p>諒無金石堅，性命豈能長。常恐一世中，不上君子堂。</p><p>偉哉清河子，少年志堅強。篋中有素文，千里求發揚。</p><p>自顧音韻乖，無因合宮商。幸君達精誠，為我求回章。</p><p>卷297_25「寄崔列中丞」王建</p><p>火山無冷地，濁流無清源。人生在艱世，何處避讒言。</p><p>諸侯鎮九州，天子開四門。尚有忠義士，不得申其冤。</p><p>嘉木移遠植，為我當行軒。君子居要途，易失主人恩。</p><p>我愛古人道，師君直且溫。貪泉誓不飲，邪路誓不奔。</p><p>如何非岡阪，故使車輪翻。妓妾隨他人，家事幸獲存。</p><p>當時門前客，默默空冤煩。從今遇明代，善惡亦須論。</p><p>莫以曾見疑，直道遂不敦。</p><p>卷297_26「喻時」王建</p><p>去者如弊帷，來者如新衣。鮮華非久長，色落還棄遺。</p><p>詎知行者夭，豈悟壯者衰。區區未死間，回面相是非。</p><p>好聞苦不樂，好視忽生疵。乃明萬物情，皆逐人心移。</p><p>古今盡如此，達士將何為。</p><p>卷297_27「贈王侍御」王建</p><p>愚者昧邪正，貴將平道行。君子抱仁義，不懼天地傾。</p><p>三受主人闢，方出咸陽城。遲疑匪自崇，將顯求賢名。</p><p>自來掌軍書，無不盡臣誠。何必操白刃，始致海內平。</p><p>恭事四海人，甚於敬公卿。有惡如己辱，聞善如己榮。</p><p>或人居飢寒，進退陳中情。徹晏聽苦辛，坐臥身不寧。</p><p>以心應所求，盡家猶為輕。衣食有親疏，但恐逾禮經。</p><p>我今願求益，詎敢為友生。幸君揚素風，永作來者程。</p><p>卷297_28「宋氏五女（若芬五女：若華、若昭、若倫、若憲、若茵）」王建</p><p>五女誓終養，貞孝內自持。兔絲自縈紆，不上青松枝。</p><p>晨昏在親傍，閒則讀書詩。自得聖人心，不因儒者知。</p><p>少年絕音華，貴絕父母詞。素釵垂兩髦，短窄古時衣。</p><p>行成聞四方，徵詔環珮隨。同時入皇宮，聯影步玉墀。</p><p>鄉中尚其風，重為修茅茨。聖朝有良史，將此為女師。</p><p>卷297_29「送于丹移家洺州」王建</p><p>憶昔門館前，君當童子年。今來見成長，俱過遠所傳。</p><p>詩禮不外學，兄弟相攻研。如彼販海翁，豈種溪中田。</p><p>四方尚爾文，獨我敬爾賢。但愛金玉聲，不貴金玉堅。</p><p>孤遺一室中，寢食不相捐。飽如腸胃同，疾苦膚體連。</p><p>耕者求沃土，漚者求深源。彼邦君子居，一日可徂遷。</p><p>念此居處近，各為衣食牽。從今不見面，猶勝異山川。</p><p>既乖歡會期，鬱郁兩難宣。素琴苦無徽，安得宮商全。</p><p>他皆緩別日，我願促行軒。送人莫長歌，長歌離恨延。</p><p>羸馬不知去，過門常盤旋。會當為爾鄰，有地容一泉。</p><p>卷297_30「留別舍弟」王建</p><p>孤賤相長育，未曾為遠遊。誰不重歡愛，晨昏闕珍羞。</p><p>出門念衣單，草木當窮秋。非疾有憂嘆，實為人子尤。</p><p>世情本難合，對面隔山丘。況復干戈地，懦夫何所投。</p><p>與爾俱長成，尚為溝壑憂。豈非輕歲月，少小不勤修。</p><p>從今解思量，勉力謀善猷。但得成爾身，衣食寧我求。</p><p>固合受此訓，墮慢為身羞。歲暮當歸來，慎莫懷遠遊。</p><p>卷297_31「壞屋」王建</p><p>官家有壞屋，居者願離得。苟或幸其遷，回循任傾側。</p><p>若當君子住，一日還修飾。必使換榱楹，先須木端直。</p><p>永令雀與鼠，無處求棲息。堅固傳後人，從今勉勞力。</p><p>以茲喻臣下，亦可成邦國。雖曰愚者詞，將來幸無惑。</p><p>卷297_32「送薛蔓應舉」王建</p><p>四海重貢獻，珠贐稱至珍。聖朝開禮闈，所貴集嘉賓。</p><p>若生在世間，此路出常倫。一士登甲科，九族光彩新。</p><p>憧憧車馬徒，爭路長安塵。萬目視高天，升者得苦辛。</p><p>況子當少年，丈人在鹹秦。出門見宮闕，獻賦侍朱輪。</p><p>有賢大國豐，無子一家貧。男兒富邦家，豈為榮其身。</p><p>煌煌文明代，俱幸生此辰。自顧非國風，難以合聖人。</p><p>子去東堂上，我歸南澗濱。願君勤作書，與我山中鄰。</p><p>卷297_33「將歸故山留別杜侍御」王建</p><p>有川不得涉，有路不得行。沈沈百憂中，一日如一生。</p><p>錯來幹諸侯，石田廢春耕。虎戟衛重門，何因達中誠。</p><p>日月俱照輝，山川異陰晴。如何百里間，開目不見明。</p><p>我今歸故山，誓與草木並。願君去丘阪，長使道路平。</p><p>卷297_34「送韋處士老舅」王建</p><p>憶昨痴小年，不知有經籍。常隨童子游，多向外家劇。</p><p>偷花入鄰里，弄筆書牆壁。照水學梳頭，應門未穿幘。</p><p>人前賞文性，梨果蒙不惜。賦字詠新泉，探題得幽石。</p><p>自從出關輔，三十年作客。風雨一飄颻，親情多阻隔。</p><p>如何二千里，塵土驅蹇瘠。良久陳苦辛，從頭嘆衰白。</p><p>既來今又去，暫笑還成戚。落日動徵車，春風捲離席。</p><p>雲臺觀西路，華嶽祠前柏。會得過帝鄉，重尋舊行跡。</p><p>卷297_35「送同學故人」王建</p><p>各為四方人，此地同事師。業成有先後，不得長相隨。</p><p>出林多道路，緣岡復繞陂。念君辛苦行，令我形體疲。</p><p>黃葉墮車前，四散當此時。亭上夜蕭索，山風水離離。</p><p>卷297_36「幽州送申稷評事歸平盧」王建</p><p>行子繞天北，山高塞復深。升堂展客禮，臨水濯纓襟。</p><p>驅馳戎地馬，聚散林間禽。一杯瀉東流，各願無異心。</p><p>薊亭雖苦寒，春夕勿重衾。從軍任白頭，莫賣故山岑。</p><p>卷297_37「溫門山」王建</p><p>早入溫門山，群峰亂如戟。崩崖欲相觸，呀豁斷行跡。</p><p>脫屐尋淺流，定足畏欹石。路盡十里溪，地多千歲柏。</p><p>洞門晝陰黑，深處惟石壁。似見丹砂光，亦聞鍾乳滴。</p><p>靈池出山底，沸水衝地脈。暖氣成溼煙，濛濛窗中白。</p><p>隨僧入古寺，便是雲外客。月出天氣涼，夜鐘山寂寂。</p><p>卷297_38「代故人新姬侍疾」王建</p><p>雙轂不回轍，子疾已在旁。侍坐長搖扇，迎醫漸下床。</p><p>新施箱中幔，未洗來時妝。奉君纏綿意，幸願莫相忘。</p><p>卷297_39「採桑」王建</p><p>鳥鳴桑葉間，綠條復柔柔。攀看去手近，放下長長鉤。</p><p>黃花蓋野田，白馬少年遊。所念豈回顧，良人在高樓。</p><p>卷297_40「曉思」王建</p><p>曉氣生綠水，春條露霏霏。林間棲鳥散，遠念徵人起。</p><p>幽花宿含彩，早蝶寒弄翅。君行非晨風，詎能從門至。</p><p>卷297_41「早起」王建</p><p>回燈正衣裳，出戶星未稀。堂前候姑起，環珮生晨輝。</p><p>暗池光冪zx，密樹花葳蕤。九城鐘漏絕，遙聽直郎歸。</p><p>卷297_9「酬張十八病中寄詩」王建</p><p>本性慵遠行，綿綿病自生。見君綢繆思，慰我寂寞情。</p><p>風幌夜不掩，秋燈照雨明。彼愁此又憶，一夕兩盈盈。</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p1.pstatp.com/large/dfic-imagehandler/8d26e6c4-63e9-40a0-865e-536364907986><p class=pgc-img-caption></p></div><h1 class=ql-align-center>卷298王建</h1><p>卷二百九十八</p><p>卷298_1「涼州行」王建</p><p>涼州四邊沙皓皓，漢家無人開舊道。邊頭州縣盡胡兵，</p><p>將軍別築防秋城。萬里人家皆已沒，年年旌節發西京。</p><p>多來中國收婦女，一半生男為漢語。蕃人舊日不耕犁，</p><p>相學如今種禾黍。驅羊亦著錦為衣，為惜氈裘防鬥時。</p><p>養蠶繰繭成匹帛，那堪繞帳作旌旗。城頭山雞鳴角角，</p><p>洛陽家家學胡樂。</p><p>卷298_2「寒食行」王建</p><p>寒食家家出古城，老人看屋少年行。丘壟年年無舊道，</p><p>車徒散行入衰草。牧兒驅牛下冢頭，畏有家人來灑掃。</p><p>遠人無墳水頭祭，還引婦姑望鄉拜。三日無火燒紙錢，</p><p>紙錢那得到黃泉。但看壟上無新土，此中白骨應無主。</p><p>卷298_3「促刺詞（一作促促行）」王建</p><p>促刺復促刺，水中無魚山無石。少年雖嫁不得歸，</p><p>頭白猶著父母衣。田邊舊宅非所有，我身不及逐雞飛。</p><p>出門若有歸死處，猛虎當衢向前去。百年不遣踏君門，</p><p>在家誰喚為新婦。豈不見他鄰舍娘，嫁來常在舅姑傍。</p><p>卷298_4「壟頭水」王建</p><p>壟水何年壟頭別，不在山中亦嗚咽。徵人塞耳馬不行，</p><p>未到壟頭聞水聲。謂是西流入蒲海，還聞北去繞龍城。</p><p>壟東壟西多屈曲，野麋飲水長簇簇。胡兵夜回水旁住，</p><p>憶著來時磨劍處。向前無井復無泉，放馬回看壟頭樹。</p><p>卷298_5「北邙行（一作北邙山）」王建</p><p>北邙山頭少閒土，盡是洛陽人舊墓。舊墓人家歸葬多，</p><p>堆著黃金無買處。天涯悠悠葬日促，岡阪崎嶇不停轂。</p><p>高張素幕繞銘旌，夜唱輓歌山下宿。洛陽城北復城東，</p><p>魂車祖馬長相逢。車轍廣若長安路，蒿草少於松柏樹。</p><p>澗底盤陀石漸稀，盡向墳前作羊虎。誰家石碑文字滅，</p><p>後人重取書年月。朝朝車馬送葬回，還起大宅與高臺。</p><p>卷298_6「溫泉宮行」王建</p><p>十月一日天子來，青繩御路無塵埃。宮前內裡湯各別，</p><p>每個白玉芙蓉開。朝元閣向山上起，城繞青山龍暖水。</p><p>夜開金殿看星河，宮女知更月明裡。武皇得仙王母去，</p><p>山雞晝鳴宮中樹。溫泉決決出宮流，宮使年年修玉樓。</p><p>禁兵去盡無射獵，日西麋鹿登城頭。梨園弟子偷曲譜，</p><p>頭白人間教歌舞。</p><p>卷298_7「春詞」王建</p><p>紅煙滿戶日照樑，天絲軟弱蟲飛揚。菱花霍霍繞帷光，</p><p>美人對鏡著衣裳。庭中並種相思樹，夜夜還棲雙鳳凰。</p><p>卷298_8「遼東行」王建</p><p>遼東萬里遼水曲，古戍無城復無屋。黃雲蓋地雪作山，</p><p>不惜黃金買衣服。戰回各自收弓箭，正西回面家鄉遠。</p><p>年年郡縣送徵人，將與遼東作丘阪。寧為草木鄉中生，</p><p>有身不向遼東行。</p><p>卷298_9「塞上梅」王建</p><p>天山路傍一株梅，年年花發黃雲下。昭君已歿漢使回，</p><p>前後徵人惟繫馬。日夜風吹滿隴頭，還隨隴水東西流。</p><p>此花若近長安路，九衢年少無攀處。</p><p>卷298_10「戴勝詞」王建</p><p>戴勝誰與爾為名，木中作窠牆上鳴。聲聲催我急種穀，</p><p>人家向田不歸宿。紫冠采采褐羽斑，銜得蜻蜓飛過屋。</p><p>可憐白鷺滿綠池，不如戴勝知天時。</p><p>卷298_11「鞦韆詞」王建</p><p>長長絲繩紫復碧，嫋嫋橫枝高百尺。少年兒女重鞦韆，</p><p>盤巾結帶分兩邊。身輕裙薄易生力，雙手向空如鳥翼。</p><p>下來立定重系衣，復畏斜風高不得。傍人送上那足貴，</p><p>終賭鳴璫鬥自起。回回若與高樹齊，頭上寶釵從墮地。</p><p>眼前爭勝難為休，足踏平地看始愁。</p><p>卷298_12「開池得古釵」王建</p><p>美人開池北堂下，拾得寶釵金未化。鳳凰半在雙股齊，</p><p>鈿花落處生黃泥。當時墮地覓不得，暗想窗中還夜啼。</p><p>可知將來對夫婿，鏡前學梳古時髻。莫言至死亦不遺，</p><p>還似前人初得時。</p><p>卷298_13「賽神曲」王建</p><p>男抱琵琶女作舞，主人再拜聽神語。新婦上酒勿辭勤，</p><p>使爾舅姑無所苦。椒漿湛湛桂座新，一雙長箭系紅巾。</p><p>但願牛羊滿家宅，十月報賽南山神。青天無風水復碧，</p><p>龍馬上鞍牛服軛。紛紛醉舞踏衣裳，把酒路旁勸行客。</p><p>卷298_14「田家留客」王建</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p3.pstatp.com/large/dfic-imagehandler/c4799c88-aaf6-487b-b40a-ce5320b20be6><p class=pgc-img-caption></p></div><p>人家少能留我屋，客有新漿馬有粟。遠行僮僕應苦飢，</p><p>新婦廚中炊欲熟。不嫌田家破門戶，蠶房新泥無風土。</p><p>行人但飲莫畏貧。明府上來何苦辛。丁寧回語屋中妻，</p><p>有客勿令兒夜啼。雙冢直西有縣路，我教丁男送君去。</p><p>卷298_15「精衛詞」王建</p><p>精衛誰教爾填海，海邊石子青磊磊。但得海水作枯池，</p><p>海中魚龍何所為。口穿豈為空銜石，山中草木無全枝。</p><p>朝在樹頭暮海里，飛多羽折時墮水。高山未盡海未平，</p><p>願我身死子還生。</p><p>卷298_16「老婦嘆鏡」王建</p><p>嫁時明鏡老猶在，黃金鏤畫雙鳳背。憶昔咸陽初買來，</p><p>燈前自繡芙蓉帶。十年不開一片鐵，長向暗中梳白髮。</p><p>今日後床重照看，生死終當此長別。</p><p>卷298_17「望夫石」王建</p><p>望夫處，江悠悠。化為石，不回頭。</p><p>上頭日日風復雨，行人歸來石應語。</p><p>卷298_18「別鶴曲」王建</p><p>主人一去池水絕，池鶴散飛不相別。青天漫漫碧水重，</p><p>知向何山風雪中。萬里雖然音影在，兩心終是死生同。</p><p>池邊巢破松樹死，樹頭年年烏生子。</p><p>卷298_19「烏棲曲」王建</p><p>章華宮人夜上樓，君王望月西山頭。</p><p>夜深宮殿門不鎖，白露滿山山葉墮。</p><p>卷298_20「雉將雛」王建</p><p>雉咿喔，雛出ob.毛斑斑，觜啄啄。學飛未得一尺高，</p><p>還逐母行旋母腳。麥壟淺淺難蔽身，遠去戀雛低怕人。</p><p>時時土中鼓兩翅，引雛拾蟲不相離。</p><p>卷298_21「白紵歌二首」王建</p><p>天河漫漫北斗璨，宮中烏啼知夜半。新縫白紵舞衣成，</p><p>來遲邀得吳王迎。低鬟轉面掩雙袖。玉釵浮動秋風生。</p><p>酒多夜長夜未曉，月明燈光兩相照。後庭歌聲更窈窕。</p><p>館娃宮中春日暮，荔枝木瓜花滿樹。城頭烏棲休擊鼓，</p><p>青娥彈瑟白紵舞。夜天曈曈不見星，宮中火照西江明。</p><p>美人醉起無次第，墮釵遺珮滿中庭。此時但願可君意，</p><p>回晝為宵亦不寐。年年奉君君莫棄。</p><p>卷298_22「短歌行」王建</p><p>人初生，日初出。上山遲，下山疾。百年三萬六千朝，</p><p>夜裡分將強半日。有歌有舞須早為，昨日健於今日時。</p><p>人家見生男女好，不知男女催人老。短歌行，無樂聲。</p><p>卷298_23「飲馬長城窟」王建</p><p>長城窟，長城窟邊多馬骨。古來此地無井泉，</p><p>賴得秦家築城卒。徵人飲馬愁不回，長城變作望鄉堆。</p><p>蹄蹤未乾人去近，續後馬來泥汙盡。枕弓睡著待水生，</p><p>不見陰山在前陣。馬蹄足脫裝馬頭，健兒戰死誰封侯。</p><p>卷298_24「烏夜啼」王建</p><p>庭樹烏，爾何不向別處棲，夜夜夜半當戶啼。</p><p>家人把燭出洞戶，驚棲失群飛落樹。一飛直欲飛上天。</p><p>回回不離舊棲處。未明重繞主人屋，欲下空中黑相觸。</p><p>風飄雨溼亦不移，君家樹頭多好枝。</p><p>卷298_25「簇蠶辭」王建</p><p>蠶欲老，箔頭作繭絲皓皓。場寬地高風日多，</p><p>不向中庭z4蒿草。神蠶急作莫悠揚，年來為爾祭神桑。</p><p>但得青天不下雨，上無蒼蠅下無鼠。新婦拜簇願繭稠，</p><p>女灑桃漿男打鼓。三日開箔雪團團，先將新繭送縣官。</p><p>已聞鄉里催織作，去與誰人身上著。</p><p>卷298_9「渡遼水」王建</p><p>渡遼水，此去咸陽五千裡。來時父母知隔生，</p><p>重著衣裳如送死。亦有白骨歸咸陽，營家各與題本鄉。</p><p>身在應無回渡日，駐馬相看遼水傍。</p><p>卷298_10「空城雀」王建</p><p>空城雀，何不飛來人家住，空城無人種禾黍。</p><p>土間生子草間長，滿地蓬蒿幸無主。近村雖有高樹枝，</p><p>雨中無食長苦飢。八月小兒挾弓箭，家家畏向田頭飛。</p><p>但能不出空城裡，秋時百草皆有子。報言黃口莫啾啾，</p><p>長爾得成無橫死。</p><p>卷298_11「水運行」王建</p><p>西江運船立紅幟，萬棹千帆繞江水。去年六月無稻苗，</p><p>已說水鄉人餓死。縣官部船日算程，暴風惡雨亦不停。</p><p>在生有樂當有苦，三年作官一年行。壞舟畏鼠復畏漏，</p><p>恐向太倉折升斗。辛勤耕種非毒藥，看著不入農夫口。</p><p>用盡百金不為費，但得一金即為利。遠征海稻供邊食，</p><p>豈如多種邊頭地。</p><p>卷298_12「當窗織」王建</p><p>嘆息復嘆息，園中有棗行人食。貧家女為富家織。</p><p>翁母隔牆不得力。水寒手澀絲脆斷，續來續去心腸爛。</p><p>草蟲促促機下啼，兩日催成一匹半。輸官上頂有零落，</p><p>姑未得衣身不著。當窗卻羨青樓倡，十指不動衣盈箱。</p><p>卷298_13「失釵怨」王建</p><p>貧女銅釵惜於玉，失卻來尋一日哭。嫁時女伴與作妝，</p><p>頭戴此釵如鳳凰。雙杯行酒六親喜，我家新婦宜拜堂。</p><p>鏡中乍無失髻樣，初起猶疑在床上。高樓翠鈿飄舞塵，</p><p>明日從頭一遍新。</p><p>卷298_14「春燕詞」王建</p><p>新燕新燕何不定，東家綠池西家井。飛鳴當戶影悠揚，</p><p>一繞簷頭一繞樑。黃姑說向新婦女，去年墮子汙衣箱。</p><p>已能辭山復過海，幸我堂前故巢在。求食慎勿愛高飛，</p><p>空中飢鳶為爾害。辛勤作窠在畫樑，願得年年主人富。</p><p>卷298_15「主人故池」王建</p><p>高池高閣上連起，荷葉團團蓋秋水。</p><p>主人已遠涼風生，舊客不來芙蓉死。</p><p>卷298_16「古宮怨」王建</p><p>乳烏啞啞飛復啼，城頭晨夕宮中棲。</p><p>吳王別殿繞江水，後宮不開美人死。</p><p>卷298_17「關山月」王建</p><p>關山月，營開道白前軍發。凍輪當磧光悠悠，</p><p>照見三堆兩堆骨。邊風割面天欲明，金沙嶺西看看沒。</p><p>卷298_18「贈離曲」王建</p><p>合歡葉墮梧桐秋，鴛鴦背飛水分流。少年使我忽相棄。</p><p>雌號雄鳴夜悠悠。夜長月沒蟲切切，冷風入房燈焰滅。</p><p>若知中路各西東，彼此不忘同心結。收取頭邊蛟龍枕，</p><p>留著箱中雙雉裳。我今焚卻舊房物，免使他人登爾床。</p><p>卷298_19「宛轉詞」王建</p><p>宛宛轉轉勝上紗，紅紅綠綠苑中花。</p><p>紛紛泊泊夜飛鴉，寂寂寞寞離人家。</p><p>卷298_20「水夫謠」王建</p><p>苦哉生長當驛邊，官家使我牽驛船。辛苦日多樂日少，</p><p>水宿沙行如海鳥。逆風上水萬斛重，前驛迢迢後淼淼。</p><p>半夜緣堤雪和雨，受他驅遣還復去。衣寒衣溼披短蓑，</p><p>臆穿足裂忍痛何。到明辛苦無處說，齊聲騰踏牽船出。</p><p>一間茆屋何所直，父母之鄉去不得。我願此水作平田，</p><p>長使水夫不怨天。</p><p>卷298_21「田家行」王建</p><p>男聲欣欣女顏悅，人家不怨言語別。五月雖熱麥風清，</p><p>簷頭索索繰車鳴。野蠶作繭人不取，葉間撲撲秋蛾生。</p><p>麥收上場絹在軸，的知輸得官家足。不望入口覆上身，</p><p>且免向城賣黃犢。回家衣食無厚薄，不見縣門身即樂。</p><p>卷298_22「去婦」王建</p><p>新婦去年胼手足，衣不暇縫蠶廢簇。白頭使我憂家事，</p><p>還如夜裡燒殘燭。當初為取傍人語，豈道如今自辛苦。</p><p>在時縱嫌織絹遲，有絲不上鄰家機。</p><p>卷298_23「神樹詞」王建</p><p>我家家西老棠樹，須晴即晴雨即雨。四時八節上杯盤，</p><p>願神莫離神處所。男不著丁女在舍，官事上下無言語。</p><p>老身長健樹婆娑，萬歲千年作神主。</p><p>卷298_24「祝鵲」王建</p><p>神鵲神鵲好言語，行人早回多利賂。</p><p>我今庭中栽好樹，與汝作巢當報汝。</p><p>卷298_25「古謠」王建</p><p>一東一西壟頭水，一聚一散天邊霞。</p><p>一來一去道上客，一顛一倒池中麻。</p><p>卷298_26「公無渡河」王建</p><p>渡頭惡天兩岸遠，波濤塞川如疊阪。幸無白刃驅向前，</p><p>何用將身自棄捐。蛟龍齧骨魚食血，黃泥直下無青天。</p><p>男兒縱輕婦人語，惜君性命還須取。婦人無力挽斷衣，</p><p>舟沈身死悔難追。公無渡河，公須自為。</p><p>卷298_27「海人謠」王建</p><p>海人無家海里住，採珠役象為歲賦。</p><p>惡波橫天山塞路，未央宮中常滿庫。</p><p>卷298_28「行見月」王建</p><p>月初生，居人見月一月行。行行一年十二月，</p><p>強半馬上看盈缺。百年歡樂能幾何，在家見少行見多。</p><p>不緣衣食相驅遣，此身誰願長奔波。篋中有帛倉有粟，</p><p>豈向天涯走碌碌。家人見月望我歸，正是道上思家時。</p><p>卷298_29「七夕曲」王建</p><p>河邊獨自看星宿，夜織天絲難接續。拋梭振鑷動明璫，</p><p>為有秋期眠不足。遙愁今夜河水隔，龍駕車轅鵲填石。</p><p>流蘇翠帳星渚間，環珮無聲燈寂寂。兩情纏綿忽如故。</p><p>復畏秋風生曉路。幸回郎意且斯須，一年中別今始初。</p><p>明星未出少停車。</p><p>卷298_30「兩頭纖纖」王建</p><p>兩頭纖纖青玉玦，半白半黑頭上發。</p><p>逼逼僕僕春冰裂，磊磊落落桃花結。</p><p>卷298_31「獨漉歌」王建</p><p>獨獨漉漉，鼠食貓肉。烏日中，鶴露宿。黃河水直人心曲。</p><p>卷298_32「寄遠曲」王建</p><p>美人別來無處所，巫山月明湘江雨。千回相見不分明，</p><p>井底看星夢中語。兩心相對尚難知，何況萬里不相疑。</p><p>卷298_33「傷韋令孔雀詞」王建</p><p>可憐孔雀初得時，美人為爾別開池。池邊鳳凰作伴侶，</p><p>羌聲鸚鵡無言語。雕籠玉架嫌不棲，夜夜思歸向南舞。</p><p>如今憔悴人見惡，萬里更求新孔雀。熱眠雨水飢拾蟲，</p><p>翠尾盤泥金彩落。多時人養不解飛，海山風黑何處歸。</p><p>卷298_34「傷鄰家鸚鵡詞」王建</p><p>東家小女不惜錢，買得鸚鵡獨自憐。自從死卻家中女，</p><p>無人更共鸚鵡語。十日不飲一滴漿，淚漬綠毛頭似鼠。</p><p>舌關啞咽畜哀怨，開籠放飛離人眼。短聲亦絕翠臆翻，</p><p>新墓崔嵬舊巢遠。此禽有志女有靈，定為連理相併生。</p><p>卷298_35「春來曲」王建</p><p>春欲來，每日望春門早開。黃衫白馬帶塵土，</p><p>逢著探春人卻回。御堤內園曉過急，九衢大宅家家入。</p><p>青帝少女染桃花，露妝初出紅猶溼。光風暾暾蝶宛宛，</p><p>繞樹氣匝枝柯軟。可憐寒食街中郎，早起著得單衣裳。</p><p>少年即見春好處，似我白頭無好樹。</p><p>卷298_36「春去曲」王建</p><p>春已去，花亦不知春去處。緣岡繞澗卻歸來，</p><p>百回看著無花樹。就中一夜東風惡，收紅拾紫無遺落。</p><p>老夫不比少年兒，不中數與春別離。</p><p>卷298_37「東征行」王建</p><p>桐柏水西賊星落，梟雛夜飛林木惡。相國刻日波濤清，</p><p>當朝自請東南征。舍人為賓侍郎副，曉覺蓬萊欠珮聲。</p><p>玉階舞蹈謝旌節，生死向前山可穴。同時賜馬並賜衣，</p><p>御樓看帶弓刀發。馬前猛士三百人，金書左右紅旗新。</p><p>司庖常膳皆得對，好事將軍封爾身。男兒生殺在手裡，</p><p>營門老將皆憂死。曈曈白日當南山，不立功名終不還。</p><p>卷298_38「荊門行」王建</p><p>江邊行人暮悠悠，山頭殊未見荊州。峴亭西南路多曲，</p><p>櫟林深深石鏃鏃。看炊紅米煮白魚，夜向雞鳴店家宿。</p><p>南中三月蚊蚋生，黃昏不聞人語聲。生紗帷疏薄如霧，</p><p>隔衣噆膚耳邊鳴。欲明不待燈火起，喚得官船過蠻水。</p><p>女兒停客茆屋新，開門掃地桐花裡。犬聲撲撲寒溪煙，</p><p>人家燒竹種山田。巴雲欲雨薰石熱，麋鹿度江蟲出穴。</p><p>大蛇過處一山腥，野牛驚跳雙角折。斜分漢水橫千山，</p><p>山青水綠荊門關。向前問個長沙路，舊是屈原沈溺處。</p><p>誰家丹旐已南來，逢著流人從此去。月明山鳥多不棲，</p><p>下枝飛上高枝啼。主人念遠心不懌，羅衫臥對章臺夕。</p><p>紅燭交橫各自歸，酒醒還是他鄉客。壯年留滯尚思家，</p><p>況復白頭在天涯。</p><p>卷298_39「鏡聽詞」王建</p><p>重重摩挲嫁時鏡，夫婿遠行憑鏡聽。回身不遣別人知，</p><p>人意丁寧鏡神聖。懷中收拾雙錦帶，恐畏街頭見驚怪。</p><p>嗟嗟eP々下堂階，獨自灶前來跪拜。出門願不聞悲哀，</p><p>郎在任郎回未回。月明地上人過盡，好語多同皆道來。</p><p>卷帷上床喜不定。與郎裁衣失翻正。可中三日得相見，</p><p>重繡錦囊磨鏡面。</p><p>卷298_40「行宮詞」王建</p><p>上陽宮到蓬萊殿，行宮巖巖遙相見。向前天子行幸多，</p><p>馬蹄車轍山川遍。當時州縣每年修，皆留內人看玉案。</p><p>禁兵奪得明堂後，長閉桃源與綺繡。開元歌舞古草頭，</p><p>梁州樂人世嫌舊。官家乏人作宮戶，不泥宮牆斫宮樹。</p><p>兩邊仗屋半崩摧，夜火入林燒殿柱。休封中嶽六十年，</p><p>行宮不見人眼穿。</p><p>卷298_41「羽林行」王建</p><p>長安惡少出名字，樓下劫商樓上醉。天明下直明光宮，</p><p>散入五陵松柏中。百回殺人身合死，赦書尚有收城功。</p><p>九衢一日消息定，鄉吏籍中重改姓。出來依舊屬羽林，</p><p>立在殿前射飛禽。</p><p>卷298_42「射虎行」王建</p><p>自去射虎得虎歸，官差射虎得虎遲。獨行以死當虎命，</p><p>兩人因疑終不定。朝朝暮暮空手回，山下綠苗成道徑。</p><p>遠立不敢汙箭鏃，聞死還來分虎肉。惜留猛虎著深山，</p><p>射殺恐畏終身閒。</p><p>卷298_43「遠將歸」王建</p><p>遠將歸，勝未別離時。在家相見熟，新歸歡不足。</p><p>去願車輪遲，回思馬蹄速。但令在舍相對貧，</p><p>不向天涯金繞身。</p><p>卷298_44「尋橦歌」王建</p><p>人間百戲皆可學，尋橦不比諸餘樂。重梳短髻下金鈿，</p><p>紅帽青巾各一邊。身輕足捷勝男子，繞竿四面爭先緣。</p><p>習多倚附欹竿滑，上下蹁躚皆著襪。翻身垂頸欲落地，</p><p>卻住把腰初似歇。大竿百夫擎不起，嫋嫋半在青雲裡。</p><p>纖腰女兒不動容，戴行直舞一曲終。回頭但覺人眼見，</p><p>矜難恐畏天無風。險中更險何曾失，山鼠懸頭猿掛膝。</p><p>小垂一手當舞盤，斜慘雙蛾看落日。斯須改變曲解新，</p><p>貴欲歡他平地人。散時滿面生顏色，行步依前無氣力。</p><p>卷298_45「銅雀臺」王建</p><p>嬌愛更何日，高臺空數層。含啼映雙袖，不忍看西陵。</p><p>漳水東流無復來，百花輦路為蒼苔。青樓月夜長寂寞，</p><p>碧雲日暮空裴回。君不見鄴中萬事非昔時，</p><p>古人不在今人悲。春風不逐君王去，草色年年舊宮路。</p><p>宮中歌舞已浮雲，空指行人往來處。</p><p>卷298_46「雞鳴曲」王建</p><p>雞初鳴，明星照東屋；雞再鳴，紅霞生海腹。</p><p>百官待漏雙闕前，聖人亦掛山龍服。寶釵命婦燈下起，</p><p>環珮玲瓏曉光裡。直內初燒玉案香，司更尚滴銅壺水。</p><p>金吾衛裡直郎妻，到明不睡聽晨雞。天頭日月相送迎，</p><p>夜棲旦鳴人不迷。</p><p>卷298_47「送衣曲」王建</p><p>去秋送衣渡黃河，今秋送衣上隴阪。婦人不知道徑處，</p><p>但問新移軍近遠。半年著道經雨溼，開籠見風衣領急。</p><p>舊來十月初點衣，與郎著向營中集。絮時厚厚綿纂纂，</p><p>貴欲徵人身上暖。願身莫著裹屍歸，願妾不死長送衣。</p><p>卷298_48「斜路行」王建</p><p>世間娶容非娶婦，中庭牡丹勝松樹。九衢大道人不行，</p><p>走馬奔車逐斜路。斜路行熟直路荒，東西豈是橫太行。</p><p>南樓彈弦北戶舞，行人到此多回徨。頭白如絲面如繭，</p><p>亦學少年行不返。縱令自解思故鄉，輪折蹄穿白日晚。</p><p>誰將古曲換斜音，回取行人斜路心。</p><p>卷298_49「織錦曲」王建</p><p>大女身為織錦戶，名在縣家供進簿。長頭起樣呈作官，</p><p>聞道官家中苦難。回花側葉與人別，唯恐秋天絲線幹。</p><p>紅縷葳蕤紫茸軟，蝶飛參差花宛轉。一梭聲盡重一梭，</p><p>玉腕不停羅袖卷。窗中夜久睡髻偏，橫釵欲墮垂著肩。</p><p>合衣臥時參沒後，停燈起在雞鳴前。一匹千金亦不賣，</p><p>限日未成宮裡怪。錦江水涸貢轉多，宮中盡著單絲羅。</p><p>莫言山積無盡日，百尺高樓一曲歌。</p><p>卷298_50「搗衣曲（一作送衣曲）」王建</p><p>月明中庭搗衣石，掩帷下堂來搗帛。婦姑相對神力生，</p><p>雙揎白腕調杵聲。高樓敲玉節會成，家家不睡皆起聽。</p><p>秋天丁丁復凍凍，玉釵低昂衣帶動。夜深月落冷如刀，</p><p>溼著一雙纖手痛。回編易裂看生熟，鴛鴦紋成水波曲。</p><p>重燒熨斗帖兩頭，與郎裁作迎寒裘。</p><p>卷298_51「秋夜曲二首」王建</p><p>天清漏長霜泊泊，蘭綠收榮桂膏涸。高樓雲鬟弄嬋娟，</p><p>古瑟暗斷秋風弦。玉關遙隔萬里道，金刀不剪雙淚泉。</p><p>香囊火死香氣少，向帷閤眼何時曉。城烏作營啼野月，</p><p>秦州少婦生離別。</p><p>秋燈向壁掩洞房，良人此夜直明光。</p><p>天河悠悠漏水長，南樓北斗兩相當。</p><p>卷298_52「題台州隱靜寺」王建</p><p>隱靜靈仙寺天鑿，杯度飛來建巖壑。五峰直上插銀河，</p><p>一澗當空瀉寥廓。崆峒黯淡碧琉璃，白雲吞吐紅蓮閣。</p><p>不知勢壓天幾重，鐘聲常聞月中落。</p><div class=pgc-img><img alt="全唐詩 《共計900卷》（294——298卷）" onerror=errorimg.call(this); src=http://p3.pstatp.com/large/dfic-imagehandler/1fde3ef2-c076-459f-b9ba-9938f4e028d8><p class=pgc-img-caption></p></div></div></div><div class="post-meta meta-tags"><ul class=clearfix><li><a>全唐詩</a></li><li><a>共計</a></li><li><a>900</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/183c2bae.html alt="全唐詩 《共計900卷》（237——238卷）(錢起大全1)" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/147080e1-85e9-464f-afd1-4a5a722e5afc style=border-radius:25px></a>
<a href=../../tw/%E7%A7%91%E5%AD%B8/183c2bae.html title="全唐詩 《共計900卷》（237——238卷）(錢起大全1)">全唐詩 《共計900卷》（237——238卷）(錢起大全1)</a></li><hr><li><a href=../../tw/%E9%81%8A%E6%88%B2/cba7f9dd.html alt="全唐詩 （共計900卷）（1——4卷）" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9b46005-60f3-4b30-a545-de6c3713e82c style=border-radius:25px></a>
<a href=../../tw/%E9%81%8A%E6%88%B2/cba7f9dd.html title="全唐詩 （共計900卷）（1——4卷）">全唐詩 （共計900卷）（1——4卷）</a></li><hr><li><a href=../../tw/%E9%81%8A%E6%88%B2/4a0aff27.html alt="全唐詩 《共計900卷》（162——166卷）（李白大全1 )" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/6e30262d-a5b2-4638-b07e-d7966816feaa style=border-radius:25px></a>
<a href=../../tw/%E9%81%8A%E6%88%B2/4a0aff27.html title="全唐詩 《共計900卷》（162——166卷）（李白大全1 )">全唐詩 《共計900卷》（162——166卷）（李白大全1 )</a></li><hr><li><a href=../../tw/%E9%81%8A%E6%88%B2/a7cdd33.html alt=《全唐詩—共計900卷》（778—786卷）佇想空不極，懷古悵無從。 class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/15859056-2b57-4411-9545-12ab8a01b988 style=border-radius:25px></a>
<a href=../../tw/%E9%81%8A%E6%88%B2/a7cdd33.html title=《全唐詩—共計900卷》（778—786卷）佇想空不極，懷古悵無從。>《全唐詩—共計900卷》（778—786卷）佇想空不極，懷古悵無從。</a></li><hr><li><a href=../../tw/%E9%81%8A%E6%88%B2/19c92b6.html alt="全唐詩 《共計900卷》（87——91卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/dfic-imagehandler/e60246e7-cefd-483e-b452-d9432173e049 style=border-radius:25px></a>
<a href=../../tw/%E9%81%8A%E6%88%B2/19c92b6.html title="全唐詩 《共計900卷》（87——91卷）">全唐詩 《共計900卷》（87——91卷）</a></li><hr><li><a href=../../tw/%E9%81%8A%E6%88%B2/c7c2f74.html alt="全唐詩 《共計900卷》（202——206卷）" class="image featured" style=display:block;margin-left:auto;margin-right:auto;width:100%><img src=http://p9.pstatp.com/large/dfic-imagehandler/6febdbb4-23e6-4ac0-9fc0-9631c8db2dfc style=border-radius:25px></a>
<a href=../../tw/%E9%81%8A%E6%88%B2/c7c2f74.html title="全唐詩 《共計900卷》（202——206卷）">全唐詩 《共計900卷》（202——206卷）</a></li><hr><li><a href=../../tw/%E9%81%8A%E6%88%B2/aacd33c.html alt="全唐詩 《共計900卷》（139——143卷）  王昌齡大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/6c40fea3-ac48-4591-a249-774db9e0aab6 style=border-radius:25px></a>
<a href=../../tw/%E9%81%8A%E6%88%B2/aacd33c.html title="全唐詩 《共計900卷》（139——143卷）  王昌齡大全">全唐詩 《共計900卷》（139——143卷） 王昌齡大全</a></li><hr><li><a href=../../tw/%E9%81%8A%E6%88%B2/3f9e967.html alt="全唐詩 《共計900卷》（26——27卷）" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/18fe60c4621c498b823885bbfeb5bcec style=border-radius:25px></a>
<a href=../../tw/%E9%81%8A%E6%88%B2/3f9e967.html title="全唐詩 《共計900卷》（26——27卷）">全唐詩 《共計900卷》（26——27卷）</a></li><hr><li><a href=../../tw/%E7%A7%91%E6%8A%80/01ed0ac9.html alt=這900個工藝產品被列為高汙染、高環境風險產品，不要再用了 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/5e7a0004e7a74d93f6cd style=border-radius:25px></a>
<a href=../../tw/%E7%A7%91%E6%8A%80/01ed0ac9.html title=這900個工藝產品被列為高汙染、高環境風險產品，不要再用了>這900個工藝產品被列為高汙染、高環境風險產品，不要再用了</a></li><hr><li><a href=../../tw/%E7%A7%91%E6%8A%80/d21246c5.html alt=如果把900人送到石器時代，製造一臺電子計算機需要多久？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/484c732808e142c587c0c9cf88fd51f9 style=border-radius:25px></a>
<a href=../../tw/%E7%A7%91%E6%8A%80/d21246c5.html title=如果把900人送到石器時代，製造一臺電子計算機需要多久？>如果把900人送到石器時代，製造一臺電子計算機需要多久？</a></li><hr><li><a href=../../tw/%E7%A7%91%E6%8A%80/228ec4a9.html alt=佔地900畝，綿陽又一高考萬人大校呼之即出，選址在？ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9571e930ba8344c7ba15381411a0c824 style=border-radius:25px></a>
<a href=../../tw/%E7%A7%91%E6%8A%80/228ec4a9.html title=佔地900畝，綿陽又一高考萬人大校呼之即出，選址在？>佔地900畝，綿陽又一高考萬人大校呼之即出，選址在？</a></li><hr><li><a href=../../tw/%E7%A7%91%E6%8A%80/816cc058.html alt=無錫清除近900處城市道路凸起物 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/816cc058.html title=無錫清除近900處城市道路凸起物>無錫清除近900處城市道路凸起物</a></li><hr><li><a href=../../tw/%E7%A7%91%E6%8A%80/4e829c8e.html alt="近900處城市道路凸起物被清除 傷人“陷阱”不見了" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/46ef308be9f84dcba3c96d80e3f6d552 style=border-radius:25px></a>
<a href=../../tw/%E7%A7%91%E6%8A%80/4e829c8e.html title="近900處城市道路凸起物被清除 傷人“陷阱”不見了">近900處城市道路凸起物被清除 傷人“陷阱”不見了</a></li><hr><li><a href=../../tw/%E7%A7%91%E5%AD%B8/fec6eaa9.html alt=雲南一棵樹活了900多年，被譽為“獨樹成林”，對面就是緬甸 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/57fe81259bd7499ba3f05d9322c38cb2 style=border-radius:25px></a>
<a href=../../tw/%E7%A7%91%E5%AD%B8/fec6eaa9.html title=雲南一棵樹活了900多年，被譽為“獨樹成林”，對面就是緬甸>雲南一棵樹活了900多年，被譽為“獨樹成林”，對面就是緬甸</a></li><hr><li><a href=../../tw/%E7%A7%91%E5%AD%B8/bfae684f.html alt=菏澤3宗土地掛牌出讓，共計158258平方米！ class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1532589160488e34b5d189b style=border-radius:25px></a>
<a href=../../tw/%E7%A7%91%E5%AD%B8/bfae684f.html title=菏澤3宗土地掛牌出讓，共計158258平方米！>菏澤3宗土地掛牌出讓，共計158258平方米！</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>