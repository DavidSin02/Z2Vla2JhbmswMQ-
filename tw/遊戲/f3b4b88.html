<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《古詩詞精選10000篇大全集》2100—2200篇 歌扇縈風，吹散一春愁 | 极客快訊</title><meta property="og:title" content="《古詩詞精選10000篇大全集》2100—2200篇 歌扇縈風，吹散一春愁 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p1.pstatp.com/large/pgc-image/9e5855d35b2e4919a4e28b83af625f38"><link rel=alternate hreflang=x-default href=https://geekbank.cf/tw/%e9%81%8a%e6%88%b2/f3b4b88.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/f3b4b88.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/f3b4b88.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/f3b4b88.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/f3b4b88.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/f3b4b88.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/f3b4b88.html><link rel=canonical href=https://geekbank.cf/tw/%e9%81%8a%e6%88%b2/f3b4b88.html><meta property="article:published_time" content="2020-10-29T20:45:58+08:00"><meta property="article:modified_time" content="2020-10-29T20:45:58+08:00"><meta name=Keywords content><meta name=description content="《古詩詞精選10000篇大全集》2100—2200篇 歌扇縈風，吹散一春愁"><meta name=author content="极客快訊"><meta property="og:url" content="/tw/%E9%81%8A%E6%88%B2/f3b4b88.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《古詩詞精選10000篇大全集》2100—2200篇 歌扇縈風，吹散一春愁</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><br></p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p1.pstatp.com/large/pgc-image/9e5855d35b2e4919a4e28b83af625f38><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>鷓鴣天·祖國沉淪感不禁</h1><p>清代：秋瑾</p><p>祖國沉淪感不禁，閒來海外覓知音。金甌已缺總須補，為國犧牲敢惜身！</p><p>嗟險阻，嘆飄零。關山萬里作雄行。休言女子非英物，夜夜龍泉壁上鳴。</p><h1>蝶戀花·十二樓前生碧草</h1><p>清代：邵瑞彭</p><p>十二樓前生碧草。珠箔當門，團扇迎風小。趙瑟秦箏彈未了，洞房一夜烏啼曉。</p><p>忍把千金酬一笑？畢竟相思，不似相逢好。錦字無憑南雁杳，美人家在長幹道。</p><h1>巴女謠</h1><p>唐代：於鵠</p><p>巴女騎牛唱竹枝，藕絲菱葉傍江時。</p><p>不愁日暮還家錯，記得芭蕉出槿籬。</p><h1>蜀道難</h1><p>唐代：張文琮</p><p>梁山鎮地險，積石阻雲端。深谷下寥廓，層巖上鬱盤。</p><p>飛樑架絕嶺，棧道接危巒。攬轡獨長息，方知斯路難。</p><h1>悼亡詩三首</h1><p>魏晉：潘安</p><p>荏苒冬春謝，寒暑忽流易。</p><p>之子歸窮泉，重壤永幽隔。</p><p>私懷誰克從，淹留亦何益。</p><p>僶俛恭朝命，迴心反初役。</p><p>望廬思其人，入室想所歷。</p><p>幃屏無髣髴，翰墨有餘跡。</p><p>流芳未及歇，遺掛猶在壁。</p><p>悵恍如或存，回惶忡驚惕。</p><p>如彼翰林鳥，雙棲一朝只。</p><p>如彼遊川魚，比目中路析。</p><p>春風緣隙來，晨霤承簷滴。</p><p>寢息何時忘，沉憂日盈積。</p><p>庶幾有時衰，莊缶猶可擊。</p><p>皎皎窗中月，照我室南端。</p><p>清商應秋至，溽暑隨節闌。</p><p>凜凜涼風升，始覺夏衾單。</p><p>豈曰無重纊，誰與同歲寒。</p><p>歲寒無與同，朗月何朧朧。</p><p>展轉盻枕蓆，長簟竟床空。</p><p>床空委清塵，室虛來悲風。</p><p>獨無李氏靈，髣髴覩爾容。</p><p>撫衿長嘆息，不覺涕沾胸。</p><p>沾胸安能已，悲懷從中起。</p><p>寢興目存形，遺音猶在耳。</p><p>上慚東門吳，下愧蒙莊子。</p><p>賦詩欲言志，此志難具紀。</p><p>命也可奈何，長戚自令鄙。</p><p>曜靈運天機，四節代遷逝。</p><p>悽悽朝露凝，烈烈夕風厲。</p><p>奈何悼淑儷，儀容永潛翳。</p><p>念此如昨日，誰知已卒歲。</p><p>改服從朝政，哀心寄私制。</p><p>茵幬張故房，朔望臨爾祭。</p><p>爾祭詎幾時，朔望忽復盡。</p><p>衾裳一毀撤，千載不復引。</p><p>亹亹朞月周，慼慼彌相愍。</p><p>悲懷感物來，泣涕應情隕。</p><p>駕言陟東阜，望墳思紆軫。</p><p>徘徊墟墓間，欲去復不忍。</p><p>徘徊不忍去，徙倚步踟躕。</p><p>落葉委埏側，枯荄帶墳隅。</p><p>孤魂獨煢煢，安知靈與無。</p><p>投心遵朝命，揮涕強就車。</p><p>誰謂帝宮遠，路極悲有餘。</p><h1>醉垂鞭·雙蝶繡羅裙</h1><p>宋代：張先</p><p>雙蝶繡羅裙。東池宴。初相見。朱粉不深勻。閒花淡淡春。</p><p>細看諸處好。人人道。柳腰身。昨日亂山昏。來時衣上雲。</p><h1>喜韓少府見訪</h1><p>唐代：胡令能</p><p>忽聞梅福來相訪，笑著荷衣出草堂。</p><p>兒童不慣見車馬，走入蘆花深處藏。</p><h1>水調歌頭·我飲不須勸</h1><p>宋代：辛棄疾</p><p>淳熙丁酉，自江陵移帥隆興，到官之三月被召，司馬監、趙卿、王漕餞別。司馬賦《水調歌頭》，席間次韻。時王公明樞密薨，坐客終夕為興門戶之嘆，故前章及之。</p><p>我飲不須勸，正怕酒樽空。別離亦復何恨？此別恨匆匆。頭上貂蟬貴客，苑外麒麟高冢，人世竟誰雄？一笑出門去，千里落花風。</p><p>孫劉輩，能使我，不為公。餘發種種如是，此事付渠儂。但覺平生湖海，除了醉吟風月，此外百無功。毫髮皆帝力，更乞鑑湖東。</p><h1>絕句</h1><p>唐代：呂岩</p><p>捉得金晶固命基，日魂東畔月華西。</p><p>於中煉就長生藥，服了還同天地齊。</p><p>莫怪瑤池消息稀，只緣塵事隔天機。</p><p>若人尋得水中火，有一黃童上太微。</p><p>混元海底隱生倫，內有黃童玉帝名。</p><p>白虎神符潛奼女，靈元鎮在七元君。</p><p>三畝丹田無種種，種時須藉赤龍耕。</p><p>曾將此種教人種，不解鉛池道不生。</p><p>閃灼虎龍神劍飛，好憑身事莫相違。</p><p>傳時須在乾坤力，便透三清入紫微。</p><p>不用梯媒向外求，還丹只在體中收。</p><p>莫言大道人難得，自是功夫不到頭。</p><p>飲酒須教一百杯，東浮西泛自梯媒。</p><p>日精自與月華合，有個明珠走上來。</p><p>不負三光不負人，不欺神道不欺貧。</p><p>有人問我修行法，只種心田養此身。</p><p>時人若擬去瀛洲，先過巍巍十八樓。</p><p>自有電雷聲震動，一池金水向東流。</p><p>瓶子如金玉子黃，上升下降續神光。</p><p>三元一會經年淨，這個天中日月長。</p><p>學道須教徹骨貧，囊中只有五三文。</p><p>有人問我修行法，遙指天邊日月輪。</p><p>我自忘心神自悅，跨水穿雲來相謁。</p><p>不問黃芽肘後方，妙道通微怎生說。</p><p>肘傳丹篆千年術，口誦黃庭兩卷經。</p><p>鶴觀古壇鬆影裡，悄無人跡戶長扃。</p><p>獨上高峰望八都，黑雲散後月還孤。</p><p>茫茫宇宙人無數，幾個男兒是丈夫。</p><p>天下都遊半日功，不須跨鳳與乘龍。</p><p>偶因博戲飛神劍，摧卻終南第一峰。</p><p>朝遊北越暮蒼梧，袖裡青蛇膽氣粗。</p><p>三入岳陽人不識，朗吟飛過洞庭湖。</p><p>趯倒葫蘆掉卻琴，倒行直上臥牛岑。</p><p>水飛石上迸如雪，立地看天坐地吟。</p><p>吾家本住在天齊，零落白雲鎖石梯。</p><p>來往八千消半日，依前歸路不曾迷。</p><p>蓮峰道士高且潔，不下蓮宮經歲月。</p><p>星辰夜禮玉簪寒，龍虎曉開金鼎熱。</p><p>東山東畔忽相逢，握手丁寧語似鍾。</p><p>劍術已成君把去，有蛟龍處斬蛟龍。</p><p>朝泛蒼梧暮卻還，洞中日月我為天。</p><p>匣中寶劍時時吼，不遇同人誓不傳。</p><p>偎巖拍手葫蘆舞，過嶺穿雲拄杖飛。</p><p>來往八千須半日，金州南畔有鬆扉。</p><p>養得兒形似我形，我身枯悴子光精。</p><p>生生世世常如此，爭似留神養自身。</p><p>精養靈根氣養神，此真之外更無真。</p><p>神仙不肯分明說，迷了千千萬萬人。</p><p>不事王侯不種田，日高猶自抱琴眠。</p><p>起來旋點黃金買，不使人間作業錢。</p><p>天涯海角人求我，行到天涯不見人。</p><p>忠孝義慈行方便，不須求我自然真。</p><p>莫道幽人一事無，閒中盡有靜工夫。</p><p>閉門清晝讀書罷，掃地焚香到日晡。</p><p>先生先生貌獰惡，拔劍當空氣雲錯。</p><p>連喝三回急急去，欻然空里人頭落。</p><p>劍起星奔萬里誅，風雷時逐雨聲粗。</p><p>人頭攜處非人在，何事高吟過五湖。</p><p>粗眉卓豎語如雷，聞說不平便放杯。</p><p>仗劍當空千里去，一更別我二更回。</p><p>先生先生莫外求，道要人傳劍要收。</p><p>今日相逢江海畔，一杯村酒勸君休。</p><p>龐眉鬥豎惡精神，萬里騰空一踴身。</p><p>背上匣中三尺劍，為天且示不平人。</p><h1>菩薩蠻·梅雪</h1><p>宋代：周邦彥</p><p>銀河宛轉三千曲。浴鳧飛鷺澄波綠。何處是歸舟。夕陽江上樓。</p><p>天憎梅浪發。故下封枝雪。深院捲簾看。應憐江上寒。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p1.pstatp.com/large/pgc-image/77521014fed04fb6a628ae3c4e73fa18><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>轉調滿庭芳·芳草池塘</h1><p>宋代：李清照</p><p>芳草池塘，綠陰庭院，晚晴寒透窗紗。玉鉤金鎖，管是客來唦。寂寞尊前席上，唯愁海角天涯。能留否？酴釄落盡，猶賴有梨花。</p><p>當年曾勝賞，生香薰袖，活火分茶。極目猶龍驕馬，流水輕車。不怕風狂雨驟，恰才稱，煮酒箋花。如今也，不成懷抱，得似舊時那？</p><h1>春日田園雜興</h1><p>宋代：范成大</p><p>柳花深巷午雞聲，桑葉尖新綠未成。坐睡覺來無一事，滿窗晴日看蠶生。</p><p>土膏欲動雨頻催，萬草千花一餉開；舍後荒畦猶綠秀，鄰家鞭筍過牆來。</p><p>高田二麥接山青，傍水低田綠未耕；桃奇滿村春似錦，踏歌椎鼓過清明。</p><p>老盆初熟杜茅柴，攜向田頭祭社來。巫媼莫嫌滋味薄，旗亭官酒更多灰。</p><p>社下燒錢鼓似雷，日斜扶得醉翁回。青枝滿地花狼藉，知是兒孫鬥草來。</p><p>騎吹東來里巷喧，行春車馬鬧如煙。系牛莫系門前路，移系門西系碡邊。</p><p>寒食花枝插滿頭，蒨裙青袂幾扁舟。一年一度遊山寺，不上靈巖即虎丘。</p><p>郭里人家拜掃回，新開醪酒薦青梅。日長路好城門近，借我茅亭暖一杯。</p><p>步屧尋春有好懷，雨餘蹄道水如杯。隨人黃犬攙前去，走到溪邊忽自回。</p><p>種園得果廑賞勞，不奈兒童鳥雀搔。已插棘針樊筍徑，更鋪漁綱蓋櫻桃。</p><p>吉日初開種稻包，南山雷動雨連宵。今年不欠秧田水，新漲看看拍小橋。</p><p>桑下春蔬綠滿畦，菘心青嫩芥苔肥。溪頭洗擇店頭賣，日暮裹鹽沽酒歸。</p><h1>鶉之奔奔</h1><p>先秦：佚名</p><p>鶉之奔奔，鵲之彊彊。人之無良，我以為兄！</p><p>鵲之彊彊，鶉之奔奔。人之無良，我以為君！</p><h1>邊詞</h1><p>唐代：張敬忠</p><p>五原春色舊來遲，二月垂楊未掛絲。 (舊來遲 一作：歸來遲)</p><p>即今河畔冰開日，正是長安花落時。</p><h1>採桑子·畫船載酒西湖好</h1><p>宋代：歐陽修</p><p>畫船載酒西湖好，急管繁弦，玉盞催傳，穩泛平波任醉眠。</p><p>行雲卻在行舟下，空水澄鮮，俯仰留連，疑是湖中別有天。</p><h1>蟋蟀</h1><p>先秦：佚名</p><p>蟋蟀在堂，歲聿其莫。今我不樂，日月其除。無已大康，職思其居。好樂無荒，良士瞿瞿。</p><p>蟋蟀在堂，歲聿其逝。今我不樂，日月其邁。無已大康，職思其外。好樂無荒，良士蹶蹶。</p><p>蟋蟀在堂，役車其休。今我不樂，日月其慆。無以大康。職思其憂。好樂無荒，良士休休。</p><h1>清溪行 / 宣州清溪</h1><p>唐代：李白</p><p>清溪清我心，水色異諸水。</p><p>借問新安江，見底何如此。</p><p>人行明鏡中，鳥度屏風裡。</p><p>向晚猩猩啼，空悲遠遊子。</p><h1>定風波·暮春漫興</h1><p>宋代：辛棄疾</p><p>少日春懷似酒濃，插花走馬醉千鍾。老去逢春如病酒，唯有，茶甌香篆小簾櫳。</p><p>卷盡殘花風未定，休恨，花開元自要春風。試問春歸誰得見？飛燕，來時相遇夕陽中。</p><h1>今日良宴會</h1><p>兩漢：佚名</p><p>今日良宴會，歡樂難具陳。</p><p>彈箏奮逸響，新聲妙入神。</p><p>令德唱高言，識曲聽其真。</p><p>齊心同所願，含意俱未申。</p><p>人生寄一世，奄忽若飆塵。</p><p>何不策高足，先據要路津。</p><p>無為守窮賤，坎坷長苦辛。</p><h1>昭君怨·送別</h1><p>宋代：蘇軾</p><p>誰作桓伊三弄，驚破綠窗幽夢？新月與愁煙，滿江天。</p><p>欲去又還不去，明日落花飛絮。飛絮送行舟，水東流。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/dfic-imagehandler/d58002c6-f577-4af7-a1e0-67ce64bdaeea><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>送李副使赴磧西官軍</h1><p>唐代：岑參</p><p>火山六月應更熱，赤亭道口行人絕。</p><p>知君慣度祁連城，豈能愁見輪臺月。</p><p>脫鞍暫入酒家壚，送君萬里西擊胡。</p><p>功名祗向馬上取，真是英雄一丈夫。</p><h1>塞上曲</h1><p>唐代：李白</p><p>大漢無中策，匈奴犯渭橋。五原秋草綠，胡馬一何驕。</p><p>命將徵西極，橫行陰山側。燕支落漢家，婦女無華色。</p><p>轉戰渡黃河，休兵樂事多。蕭條清萬里，瀚海寂無波。</p><h1>秋夜長</h1><p>唐代：王勃</p><p>秋夜長，殊未央，月明白露澄清光，層城綺閣遙相望。</p><p>遙相望，川無樑，北風受節南雁翔，崇蘭委質時菊芳。</p><p>鳴環曳履出長廊，為君秋夜搗衣裳。</p><p>纖羅對鳳凰，丹綺雙鴛鴦，調砧亂杵思自傷。</p><p>思自傷，征夫萬里戍他鄉。鶴關音信斷，龍門道路長。</p><p>君在天一方，寒衣徒自香。</p><h1>秋思</h1><p>唐代：李白</p><p>春陽如昨日，碧樹鳴黃鸝。</p><p>蕪然蕙草暮，颯爾涼風吹。</p><p>天秋木葉下，月冷莎雞悲。</p><p>坐愁群芳歇，白露凋華滋。</p><h1>江城子</h1><p>宋代：蘇軾</p><p>墨雲拖雨過西樓。水東流。晚煙收。柳外殘陽，回照動簾鉤。今夜巫山真個好，花未落，酒新篘。</p><p>美人微笑轉星眸。月花羞。捧金甌。歌扇縈風，吹散一春愁。試問江南諸伴侶，誰似我，醉揚州。</p><h1>齊桓公伐楚盟屈完</h1><p>先秦：左丘明</p><p>齊侯與蔡姬乘舟於囿，蕩公。公懼變色；禁之，不可。公怒，歸之，未之絕也。蔡人嫁之。</p><p>四年春，齊侯以諸侯之師侵蔡，蔡潰，遂伐楚。楚子使與師言曰：“君處北海，寡人處南海，唯是風馬牛不相及也。不虞君之涉吾地也，何故？”管仲對曰：“昔召康公命我先君太公曰：‘五侯九伯，女實徵之，以夾輔周室。’賜我先君履：東至於海，西至於河，南至於穆陵，北至於無棣。爾貢包茅不入，王祭不共，無以縮酒，寡人是徵；昭王南征而不復，寡人是問。”對曰：“貢之不入，寡君之罪也，敢不共給？昭王之不復，君其問諸水濱。”(徵 通 徵)</p><p>師進，次於陘。</p><p>夏，楚子使屈完如師。師退，次於召陵。齊侯陳諸侯之師，與屈完乘而觀之。齊侯曰：“豈不榖()是為？ 先君之好是繼，與不榖同好，何如？”對曰：“君惠徼福於敝邑之社稷，辱收寡君，寡君之願也。”齊侯曰：“以此眾戰，誰能御之！以此攻城，何城不克！”對曰：“君若以德綏諸侯，誰敢不服？ 君若以力，楚國方城以為城，漢水以為池，雖眾，無所用之！”</p><p>屈完及諸侯盟。</p><h1>梅花</h1><p>唐代：韓偓</p><p>梅花不肯傍春光，自向深冬著豔陽。龍笛遠吹鬍地月，</p><p>燕釵初試漢宮妝。風雖強暴翻添思，雪欲侵凌更助香。</p><p>應笑暫時桃李樹，盜天和氣作年芳。</p><h1>思舊賦</h1><p>魏晉：向秀</p><p>餘與嵇康、呂安居止接近，其人並有不羈之才。然嵇志遠而疏，呂心曠而放，其後各以事見法。嵇博綜技藝，於絲竹特妙。臨當就命，顧視日影，索琴而彈之。餘逝將西邁，經其舊廬。於時日薄虞淵，寒冰悽然。鄰人有吹笛者，發音寥亮。追思曩昔遊宴之好，感音而嘆，故作賦雲：</p><p>將命適於遠京兮，遂旋反而北徂。</p><p>濟黃河以泛舟兮，經山陽之舊居。</p><p>瞻曠野之蕭條兮，息餘駕乎城隅。</p><p>踐二子之遺蹟兮，歷窮巷之空廬。</p><p>嘆黍離之愍周兮，悲麥秀於殷墟。</p><p>惟古昔以懷今兮，心徘徊以躊躇。</p><p>棟宇存而弗毀兮，形神逝其焉如。</p><p>昔李斯之受罪兮，嘆黃犬而長吟。</p><p>悼嵇生之永辭兮，顧日影而彈琴。</p><p>託運遇於領會兮，寄餘命於寸陰。</p><p>聽鳴笛之慷慨兮，妙聲絕而復尋。</p><p>停駕言其將邁兮，遂援翰而寫心。</p><h1>唐風·揚之水</h1><p>先秦：佚名</p><p>揚之水，白石鑿鑿。素衣朱襮，從子於沃。既見君子，云何不樂？</p><p>揚之水，白石皓皓。素衣朱繡，從子於鵠。既見君子，云何其憂？</p><p>揚之水，白石粼粼。我聞有命，不敢以告人。</p><h1>題稚川山水</h1><p>唐代：戴叔倫</p><p>松下茅亭五月涼，汀沙雲樹晚蒼蒼。</p><p>行人無限秋風思，隔水青山似故鄉。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/pgc-image/8e819d556f824917a4523f7c0c10b30d><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>雨</h1><p>唐代：杜牧</p><p>連雲接塞添迢遞，灑幕侵燈送寂寥。</p><p>一夜不眠孤客耳，主人窗外有芭蕉。</p><h1>賣花聲·題岳陽樓</h1><p>宋代：張舜民</p><p>木葉下君山。空水漫漫。十分斟酒斂芳顏。不是渭城西去客，休唱陽關。</p><p>醉袖撫危欄。天淡雲閒。何人此路得生還。回首夕陽紅盡處，應是長安。</p><h1>美人對月</h1><p>明代：唐寅</p><p>斜髻嬌娥夜臥遲，梨花風靜鳥棲枝。</p><p>難將心事和人說，說與青天明月知。</p><h1>蟾宮曲·懷古</h1><p>元代：查德卿</p><p>問從來誰是英雄？一個農夫，一個漁翁。晦跡南陽，棲身東海，一舉成功。八陣圖名成臥龍，六韜書功在飛熊。霸業成空，遺恨無窮。蜀道寒雲，渭水秋風。</p><h1>春晚</h1><p>宋代：左緯</p><p>池上柳依依，柳邊人掩扉。</p><p>蝶隨花片落，燕拂水紋飛。</p><p>試數交遊看，方驚笑語稀。</p><p>一年春又盡，倚杖對斜暉。</p><h1>古風·其十九</h1><p>唐代：李白</p><p>西上蓮花山，迢迢見明星。(西上 一作：西嶽)</p><p>素手把芙蓉，虛步躡太清。</p><p>霓裳曳廣帶，飄拂昇天行。</p><p>邀我登雲臺，高揖衛叔卿。</p><p>恍恍與之去，駕鴻凌紫冥。</p><p>俯視洛陽川，茫茫走胡兵。</p><p>流血塗野草，豺狼盡冠纓。</p><h1>晚次樂鄉縣</h1><p>唐代：陳子昂</p><p>故鄉杳無際，日暮且孤征。</p><p>川原迷舊國，道路入邊城。</p><p>野戍荒煙斷，深山古木平。</p><p>如何此時恨，噭噭夜猿鳴。</p><h1>始聞秋風</h1><p>唐代：劉禹錫</p><p>昔看黃菊與君別，今聽玄蟬我卻回。</p><p>五夜颼飀枕前覺，一年顏狀鏡中來。</p><p>馬思邊草拳毛動，雕眄青雲睡眼開。</p><p>天地肅清堪四望，為君扶病上高臺。</p><h1>菩薩蠻·金陵賞心亭為葉丞相賦</h1><p>宋代：辛棄疾</p><p>青山欲共高人語。聯翩萬馬來無數。煙雨卻低迴。望來終不來。</p><p>人言頭上發。總向愁中白。拍手笑沙鷗。一身都是愁。</p><h1>憶秦娥</h1><p>宋代：汪元量</p><p>馬蕭蕭。燕支山中風飄飄。風飄飄。黃昏寒雨，直是無憀。玉人何處教吹簫。十年不見心如焦。心如焦。彩箋難寄，水遠山遙。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p1.pstatp.com/large/pgc-image/06f7534232db4d11a6943893a90238a0><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>去者日以疏</h1><p>兩漢：佚名</p><p>去者日以疏，來者日以親。</p><p>出郭門直視，但見丘與墳。</p><p>古墓犁為田，松柏摧為薪。</p><p>白楊多悲風，蕭蕭愁殺人。</p><p>思還故里閭，欲歸道無因。</p><h1>題畫</h1><p>明代：沈周</p><p>碧水丹山映杖藜，夕陽猶在小橋西。</p><p>微吟不道驚溪鳥，飛入亂雲深處啼。</p><h1>女冠子·元夕</h1><p>宋代：蔣捷</p><p>蕙花香也。雪晴池館如畫。春風飛到，寶釵樓上，一片笙簫，琉璃光射。而今燈漫掛。不是暗塵明月，那時元夜。況年來、心懶意怯，羞與蛾兒爭耍。</p><p>江城人悄初更打。問繁華誰解，再向天公借。剔殘紅灺。但夢裡隱隱，鈿車羅帕。吳箋銀粉砑。待把舊家風景，寫成閒話。笑綠鬟鄰女，倚窗猶唱，夕陽西下。</p><h1>和張僕射塞下曲·其一</h1><p>唐代：盧綸</p><p>鷲翎金僕姑，燕尾繡蝥弧。</p><p>獨立揚新令，千營共一呼。</p><h1>尋胡隱君</h1><p>明代：高啟</p><p>渡水復渡水，看花還看花。</p><p>春風江上路，不覺到君家。</p><h1>書幽芳亭記</h1><p>宋代：黃庭堅</p><p>士之才德蓋一國，則曰國士；女之色蓋一國，則曰國色；蘭之香蓋一國，則曰國香。自古人知貴蘭，不待楚之逐臣而後貴之也。蘭甚似乎君子，生於深山薄叢之中，不為無人而不芳；雪霜凌厲而見殺，來歲不改其性也。是所謂“遁世無悶，不見是而無悶”者也。蘭雖含香體潔，平居與蕭艾不殊。清風過之，其香藹然，在室滿室，在堂滿堂，所謂含章以時發者也。</p><p>然蘭蕙之才德不同，世罕能別之。予放浪江湖之日久，乃盡知其族。蓋蘭似君子，蕙似士大夫，大概山林中十蕙而一蘭也。《離騷》曰：“予既滋蘭之九畹，又樹蕙之百畝。”是以知不獨今，楚人賤蕙而貴蘭久矣。蘭蕙叢出，蒔以砂石則茂，沃以湯茗則芳，是所同也。至其發花，一干一花而香有餘者蘭，一干五七花而香不足者蕙。蕙雖不若蘭，其視椒則遠矣，世論以為國香矣。乃曰“當門不得不鋤”，山林之士，所以往而不返者耶！</p><h1>狡童</h1><p>先秦：佚名</p><p>彼狡童兮，不與我言兮。維子之故，使我不能餐兮。</p><p>彼狡童兮，不與我食兮。維子之故，使我不能息兮。</p><h1>大雅·文王</h1><p>先秦：佚名</p><p>文王在上，於昭於天。周雖舊邦，其命維新。有周不顯，帝命不時。文王陟降，在帝左右。</p><p>亹亹文王，令聞不已。陳錫哉周，侯文王孫子。文王孫子，本支百世，凡周之士，不顯亦世。</p><p>世之不顯，厥猶翼翼。思皇多士，生此王國。王國克生，維周之楨；濟濟多士，文王以寧。</p><p>穆穆文王，於緝熙敬止。假哉天命，有商孫子。商之孫子，其麗不億。上帝既命，侯於周服。</p><p>侯服於周，天命靡常。殷士膚敏，祼將於京。厥作祼將，常服黼冔。王之藎臣，無念爾祖。</p><p>無念爾祖，聿修厥德。永言配命，自求多福。殷之未喪師，克配上帝。宜鑑於殷，駿命不易！</p><p>命之不易，無遏爾躬。宣昭義問，有虞殷自天。上天之載，無聲無臭。儀刑文王，萬邦作孚。</p><h1>春莊</h1><p>唐代：王勃</p><p>山中蘭葉徑，城外李桃園。</p><p>豈知人事靜，不覺鳥聲喧。</p><h1>田家</h1><p>唐代：聶夷中</p><p>父耕原上田，子劚山下荒。</p><p>六月禾未秀，官家已修倉。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p1.pstatp.com/large/pgc-image/a6abb5a2dc3f41c79d092b83d1c3ec8e><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>上山採蘼蕪</h1><p>兩漢：佚名</p><p>上山採蘼蕪，下山逢故夫。</p><p>長跪問故夫，新人復何如？</p><p>新人雖言好，未若故人姝。</p><p>顏色類相似，手爪不相如。</p><p>新人從門入，故人從閤去。</p><p>新人工織縑，故人工織素。</p><p>織縑日一匹，織素五丈餘。</p><p>將縑來比素，新人不如故。</p><h1>中秋待月</h1><p>唐代：陸龜蒙</p><p>轉缺霜輪上轉遲，好風偏似送佳期。簾斜樹隔情無限，</p><p>燭暗香殘坐不辭。最愛笙調聞北里，漸看星澹失南箕。</p><p>何人為校清涼力，未似初圓欲午時。</p><h1>阮郎歸·舊香殘粉似當初</h1><p>宋代：晏幾道</p><p>舊香殘粉似當初。人情恨不如。一春猶有數行書。秋來書更疏。</p><p>衾鳳冷，枕鴛孤。愁腸待酒舒。夢魂縱有也成虛。那堪和夢無。</p><h1>滿江紅·點火櫻桃</h1><p>宋代：辛棄疾</p><p>點火櫻桃，照一架、荼蘼如雪。春正好，見龍孫穿破，紫苔蒼壁。乳燕引雛飛力弱，流鶯喚友嬌聲怯。問春歸、不肯帶愁歸，腸千結。</p><p>層樓望，春山疊；家何在？煙波隔。把古今遺恨，向他誰說？蝴蝶不傳千里夢，子規叫斷三更月。聽聲聲、枕上勸人歸，歸難得。</p><h1>幼女詞</h1><p>明代：毛鉉</p><p>下床著新衣，初學小姑拜。</p><p>低頭羞見人，雙手結裙帶。</p><h1>生查子·春山煙欲收</h1><p>唐代：牛希濟</p><p>春山煙欲收，天澹星稀小。殘月臉邊明，別淚臨清曉。</p><p>語已多，情未了，回首猶重道：記得綠羅裙，處處憐芳草。</p><h1>春思二首</h1><p>唐代：賈至</p><p>草色青青柳色黃，桃花歷亂李花香。</p><p>東風不為吹愁去，春日偏能惹恨長。</p><p>紅粉當壚弱柳垂，金花臘酒解酴醿。</p><p>笙歌日暮能留客，醉殺長安輕薄兒。</p><h1>如夢令</h1><p>宋代：石孝友</p><p>照水粉梅開盡。春殘峭寒猶甚。秋氣著人衣，斗帳玉兒生暈。那更。那更。簾外月斜風橫。</p><h1>天道</h1><p>唐代：馮道</p><p>窮達皆由命，何勞發嘆聲。</p><p>但知行好事，莫要問前程。</p><p>冬去冰須泮，春來草自生。</p><p>請君觀此理，天道甚分明。</p><h1>梧桐影·落日斜</h1><p>唐代：呂岩</p><p>落日斜，秋風冷。今夜故人來不來，教人立盡梧桐影。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/pgc-image/09966898650c446eaf305b14908c7edb><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>清平樂·春風依舊</h1><p>宋代：趙令畤</p><p>春風依舊，著意隋堤柳。搓得鵝兒黃欲就，天氣清明時候。</p><p>去年紫陌青門，今宵雨魄雲魂。斷送一生憔悴，只消幾個黃昏？</p><h1>春宮怨</h1><p>唐代：杜荀鶴</p><p>早被嬋娟誤，欲妝臨鏡慵。承恩不在貌，教妾若為容。</p><p>風暖鳥聲碎，日高花影重。年年越溪女，相憶採芙蓉。</p><h1>天保</h1><p>先秦：佚名</p><p>天保定爾，亦孔之固。俾爾單厚，何福不除？俾爾多益，以莫不庶。</p><p>天保定爾，俾爾戩穀。罄無不宜，受天百祿。降爾遐福，維日不足。</p><p>天保定爾，以莫不興。如山如阜，如岡如陵，如川之方至，以莫不增。</p><p>吉蠲為饎，是用孝享。禴祠烝嘗，於公先王。君曰：卜爾，萬壽無疆。</p><p>神之吊矣，詒爾多福。民之質矣，日用飲食。群黎百姓，遍為爾德。</p><p>如月之恆，如日之升。如南山之壽，不騫不崩。如松柏之茂，無不爾或承。</p><h1>自嘲</h1><p>宋代：陸游</p><p>少讀詩書陋漢唐，莫年身世寄農桑。</p><p>騎驢兩腳欲到地，愛酒一樽常在旁。</p><p>老去形容雖變改，醉來意氣尚軒昂。</p><p>太行王屋何由動，堪笑愚公不自量。</p><h1>暫使下都夜發新林至京邑贈西府同僚</h1><p>南北朝：謝朓</p><p>大江流日夜，客心悲未央。</p><p>徒念關山近，終知返路長。</p><p>秋河曙耿耿，寒渚夜蒼蒼。</p><p>引領見京室，宮雉正相望。</p><p>金波麗鳷鵲，玉繩低建章。</p><p>驅車鼎門外，思見昭丘陽。</p><p>馳暉不可接，何況隔兩鄉？</p><p>風雲有鳥路，江漢限無樑。</p><p>常恐鷹隼擊，時菊委嚴霜。</p><p>寄言罻羅者，寥廓已高翔。</p><h1>漁家傲·畫鼓聲中昏又曉</h1><p>宋代：晏殊</p><p>畫鼓聲中昏又曉。時光只解催人老。求得淺歡風日好。齊揭調。神仙一曲漁家傲。</p><p>綠水悠悠天杳杳。浮生豈得長年少。莫惜醉來開口笑。須信道。人間萬事何時了。</p><h1>黃鶴樓記</h1><p>唐代：閻伯理</p><p>州城西南隅，有黃鶴樓者。《圖經》雲：“費禕登仙，嘗駕黃鶴返憩於此，遂以名樓。”事列《神仙》之傳，跡存《述異》之志。觀其聳構巍峨，高標巃嵸，上倚河漢，下臨江流；重簷翼館，四闥霞敞；坐窺井邑，俯拍雲煙：亦荊吳形勝之最也。何必瀨鄉九柱、東陽八詠，乃可賞觀時物、會集靈仙者哉。</p><p>刺使兼侍御史、淮西租庸使、荊嶽沔等州都團練使，河南穆公名寧，下車而亂繩皆理，發號而庶政其凝。或逶迤退公，或登車送遠，遊必於是，宴必於是。極長川之浩浩，見眾山之累累。王室載懷，思仲宣之能賦；仙蹤可揖，嘉叔偉之芳塵。乃喟然曰：“黃鶴來時，歌城郭之並是；浮雲一去，惜人世之俱非。”有命抽毫，紀茲貞石。</p><p>時皇唐永泰元年，歲次大荒落，月孟夏，日庚寅也。</p><h1>春暮西園</h1><p>明代：高啟</p><p>綠池芳草滿晴波，春色都從雨裡過。</p><p>知是人家花落盡，菜畦今日蝶來多。</p><h1>偶然作</h1><p>清代：屈復</p><p>百金買駿馬，千金買美人；</p><p>萬金買高爵，何處買青春？</p><h1>絕句漫興九首·其七</h1><p>唐代：杜甫</p><p>糝徑楊花鋪白氈，點溪荷葉疊青錢。</p><p>筍根雉子無人見，沙上鳧雛傍母眠。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/pgc-image/2a211b74a710470aa7bff112f4ad2f1e><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>謝新恩·冉冉秋光留不住</h1><p>五代：李煜</p><p>冉冉秋光留不住，滿階紅葉暮。</p><p>又是過重陽，臺榭登臨處，茱萸香墜。</p><p>紫菊氣，飄庭戶，晚煙籠細雨。</p><p>雍雍新雁咽寒聲，愁恨年年長相似。</p><h1>小雅·出車</h1><p>先秦：佚名</p><p>我出我車，於彼牧矣。自天子所，謂我來矣。召彼僕伕，謂之載矣。王事多難，維其棘矣。</p><p>我出我車，於彼郊矣。設此旐矣，建彼旄矣。彼旟旐斯，胡不旆旆？憂心悄悄，僕伕況瘁。</p><p>王命南仲，往城於方。出車彭彭，旂旐央央。天子命我，城彼朔方。赫赫南仲，玁狁於襄。</p><p>昔我往矣，黍稷方華。今我來思，雨雪載途。王事多難，不遑啟居。豈不懷歸？畏此簡書。</p><p>喓喓草蟲，趯趯阜螽。未見君子，憂心忡忡。既見君子，我心則降。赫赫南仲，薄伐西戎。</p><p>春日遲遲，卉木萋萋。倉庚喈喈，采蘩祁祁。執訊獲醜，薄言還歸。赫赫南仲，玁狁於夷。</p><h1>詠梧桐</h1><p>清代：鄭燮</p><p>高梧百尺夜蒼蒼，亂掃秋星落曉霜。</p><p>如何不向西州植，倒掛綠毛么鳳皇。</p><h1>遠遊</h1><p>先秦：屈原</p><p>悲時俗之迫阨兮，願輕舉而遠遊。</p><p>質菲薄而無因兮，焉託乘而上浮？</p><p>遭沈濁而汙穢兮，獨鬱結其誰語！</p><p>夜耿耿而不寐兮，魂營營而至曙。</p><p>惟天地之無窮兮，哀人生之長勤。</p><p>往者餘弗及兮，來者吾不聞。</p><p>步徙倚而遙思兮，怊惝怳而乖懷。</p><p>意荒忽而流蕩兮，心愁悽而增悲。</p><p>神倏忽而不反兮，形枯槁而獨留。</p><p>內惟省以操端兮，求正氣之所由。</p><p>漠虛靜以恬愉兮，澹無為而自得。</p><p>聞赤松之清塵兮，願承風乎遺則。</p><p>貴真人之休德兮，美往世之登仙；</p><p>與化去而不見兮，名聲著而日延。</p><p>奇傅說之託辰星兮，羨韓眾之得一。</p><p>形穆穆以浸遠兮，離人群而遁逸。</p><p>因氣變而遂曾舉兮，忽神奔而鬼怪。</p><p>時彷彿以遙見兮，精晈晈以往來。</p><p>超氛埃而淑郵兮，終不反其故都。</p><p>免眾患而不懼兮，世莫知其所如。</p><p>恐天時之代序兮，耀靈曄而西征。</p><p>微霜降而下淪兮，悼芳草之先蘦。</p><p>聊仿佯而逍遙兮，永曆年而無成。</p><p>誰可與玩斯遺芳兮？長向風而舒情。</p><p>高陽邈以遠兮，餘將焉所程？</p><p>重曰：</p><p>春秋忽其不淹兮，奚久留此故居。</p><p>軒轅不可攀援兮，吾將從王喬而娛戲。</p><p>餐六氣而飲沆瀣兮，漱正陽而含朝霞。</p><p>保神明之清澄兮，精氣入而麤穢除。</p><p>順凱風以從遊兮，至南巢而壹息。</p><p>見王子而宿之兮，審壹氣之和德。</p><p>曰“道可受兮，不可傳；</p><p>其小無內兮，其大無垠。</p><p>毋滑而魂兮，彼將自然；</p><p>壹氣孔神兮，於中夜存。</p><p>虛以待之存，無為之先；</p><p>庶類以成兮，此德之門。”</p><p>聞至貴而遂徂兮，忽乎吾將行。</p><p>仍羽人于丹丘，留不死之舊鄉。</p><p>朝濯發於湯谷兮，夕晞餘身兮九陽。</p><p>吸飛泉之微液兮，懷琬琰之華英。</p><p>玉色頩以脕顏兮，精醇粹而始壯。</p><p>質銷鑠以汋約兮，神要眇以淫放。</p><p>嘉南州之炎德兮，麗桂樹之冬榮；</p><p>山蕭條而無獸兮，野寂漠其無人。</p><p>載營魄而登霞兮，掩浮雲而上徵。</p><p>命天閽其開關兮，排閶闔而望予。</p><p>召豐隆使先導兮，問太微之所居。</p><p>集重陽入帝宮兮，造旬始而觀清都。</p><p>朝發軔於太儀兮，夕始臨乎於微閭。</p><p>屯余車之萬乘兮，紛容與而並馳。</p><p>駕八龍之婉婉兮，載雲旗之逶蛇。</p><p>建雄虹之採旄兮，五色雜而炫耀。</p><p>服偃蹇以低昂兮，驂連蜷以驕驁。</p><p>騎膠葛以雜亂兮，斑漫衍而方行。</p><p>撰餘轡而正策兮，吾將過乎句芒。</p><p>歷太皓以右轉兮，前飛廉以啟路。</p><p>陽杲杲其未光兮，凌天地以徑度。</p><p>風伯為餘先驅兮，氛埃闢而清涼。</p><p>鳳凰翼其承旂兮，遇蓐收乎西皇。</p><p>攬慧星以為旍兮，舉斗柄以為麾。</p><p>叛陸離其上下兮，遊驚霧之流波。</p><p>時曖曃其曭莽兮，召玄武而奔屬。</p><p>後文昌使掌行兮，選署眾神以並轂。</p><p>路漫漫其修遠兮，徐弭節而高厲。</p><p>左雨師使徑侍兮，右雷公以為衛。</p><p>欲度世以忘歸兮，意姿睢以抯撟。</p><p>內欣欣而自美兮，聊媮娛以淫樂。</p><p>涉青雲以汎濫遊兮，忽臨睨夫舊鄉。</p><p>僕伕懷餘心悲兮，邊馬顧而不行。</p><p>思舊故以想象兮，長太息而掩涕。</p><p>汜容與而遐舉兮，聊抑志而自弭。</p><p>指炎神而直馳兮，吾將往乎南疑。</p><p>覽方外之荒忽兮，沛罔瀁而自浮。</p><p>祝融戒而蹕御兮，騰告鸞鳥迎宓妃。</p><p>張咸池奏承雲兮，二女御九韶歌。</p><p>使湘靈鼓瑟兮，令海若舞馮夷。</p><p>玄螭蟲象並出進兮，形蟉虯而逶蛇。</p><p>雌蜺便娟以增撓兮，鸞鳥軒翥而翔飛。</p><p>音樂博衍無終極兮，焉乃逝以徘徊。</p><p>舒並節以馳騖兮，逴絕垠乎寒門。</p><p>軼迅風於清源兮，從顓頊乎增冰。</p><p>歷玄冥以邪徑兮，乘間維以反顧。</p><p>召黔贏而見之兮，為餘先乎平路。</p><p>經營四方兮，周流六漠。</p><p>上至列缺兮，降望大壑。</p><p>下崢嶸而無地兮，上寥廓而無天。</p><p>視倏忽而無見兮，聽惝恍而無聞。</p><p>超無為以至清兮，與泰初而為鄰。</p><h1>詠雪</h1><p>唐代：李世民</p><p>潔野凝晨曜，裝墀帶夕暉。集條分樹玉，拂浪影泉璣。</p><p>色灑妝臺粉，花飄綺席衣。入扇縈離匣，點素皎殘機。</p><h1>南歌子·鳳髻金泥帶</h1><p>宋代：歐陽修</p><p>鳳髻金泥帶，龍紋玉掌梳。走來窗下笑相扶，愛道畫眉深淺入時無？</p><p>弄筆偎人久，描花試手初。等閒妨了繡功夫，笑問鴛鴦兩字怎生書？</p><h1>送日本國僧敬龍歸</h1><p>唐代：韋莊</p><p>扶桑已在渺茫中，家在扶桑東更東。</p><p>此去與師誰共到，一船明月一帆風。</p><h1>箜篌引 / 野田黃雀行</h1><p>魏晉：曹植</p><p>置酒高殿上，親交從我遊。</p><p>中廚辦豐膳，烹羊宰肥牛。</p><p>秦箏何慷慨，齊瑟和且柔。</p><p>陽阿奏奇舞，京洛出名謳。</p><p>樂飲過三爵，緩帶傾庶羞。</p><p>主稱千金壽，賓奉萬年酬。</p><p>久要不可忘，薄終義所尤。</p><p>謙謙君子德，磬折欲何求。</p><p>驚風飄白日，光景馳西流。</p><p>盛時不再來，百年忽我遒。</p><p>生存華屋處，零落歸山丘。</p><p>先民誰不死，知命復何憂？</p><h1>橫塘</h1><p>宋代：范成大</p><p>南浦春來綠一川，石橋朱塔兩依然。</p><p>年年送客橫塘路，細雨垂楊系畫船。</p><h1>牧童逮狼</h1><p>清代：蒲松齡</p><p>兩牧童入山至狼穴，穴中有小狼二。謀分捉之，各登一樹，相去數十步。少傾，大狼至，入穴失子，意甚倉皇。童於樹上扭小狼蹄、耳，故令嗥。大狼聞聲仰視，怒奔樹下，且號且抓。其一童嗥又在彼樹致小狼鳴急。狼聞聲四顧，始望見之；乃舍此趨彼，號抓如前狀。前樹又鳴，又轉奔之。口無停聲，足無停趾，數十往復，奔漸遲，聲漸弱；既而奄奄僵臥，久之不動。童下視之，氣已絕矣。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/pgc-image/6ccc195f508f41e383d4f5c5bfa2e667><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>歸田賦</h1><p>兩漢：張衡</p><p>遊都邑以永久，無明略以佐時。徒臨川以羨魚，俟河清乎未期。感蔡子之慷慨，從唐生以決疑。諒天道之微昧，追漁父以同嬉。超埃塵以遐逝，與世事乎長辭。</p><p>於是仲春令月，時和氣清；原隰鬱茂，百草滋榮。王雎鼓翼，鶬鶊哀鳴；交頸頡頏，關關嚶嚶。於焉逍遙，聊以娛情。</p><p>爾乃龍吟方澤，虎嘯山丘。仰飛纖繳，俯釣長流。觸矢而斃，貪餌吞鉤。落雲間之逸禽，懸淵沉之鯊鰡。</p><p>於時曜靈俄景，繼以望舒。極般遊之至樂，雖日夕而忘劬。感老氏之遺誡，將回駕乎蓬廬。彈五絃之妙指，詠周、孔之圖書。揮翰墨以奮藻，陳三皇之軌模。苟縱心於物外，安知榮辱之所如。</p><h1>相送</h1><p>南北朝：何遜</p><p>客心已百念，孤遊重千里。</p><p>江暗雨欲來，浪白風初起。</p><h1>採蓮子·船動湖光灩灩秋</h1><p>唐代：皇甫鬆</p><p>船動湖光灩灩秋，貪看年少信船流。</p><p>無端隔水拋蓮子，遙被人知半日羞。</p><h1>臘日</h1><p>唐代：杜甫</p><p>臘日常年暖尚遙，今年臘日凍全消。</p><p>侵陵雪色還萱草，漏洩春光有柳條。</p><p>縱酒欲謀良夜醉，還家初散紫宸朝。</p><p>口脂面藥隨恩澤，翠管銀罌下九霄。</p><h1>考槃</h1><p>先秦：佚名</p><p>考槃在澗，碩人之寬。獨寐寤言，永矢弗諼。</p><p>考槃在阿，碩人之薖。獨寐寤歌，永矢弗過。</p><p>考槃在陸，碩人之軸。獨寐寤宿，永矢弗告。</p><h1>二礪</h1><p>宋代：鄭思肖</p><p>愁裡高歌梁父吟，猶如金玉戛商音。</p><p>十年勾踐亡吳計，七日包胥哭楚心。</p><p>秋送新鴻哀破國，晝行飢虎齧空林。</p><p>胸中有誓深於海，肯使神州竟陸沉？</p><h1>過華清宮</h1><p>唐代：李約</p><p>君王遊樂萬機輕，一曲霓裳四海兵。</p><p>玉輦昇天人已盡，故宮猶有樹長生。(猶有 一作：惟有)</p><h1>梅</h1><p>唐代：唐彥謙</p><p>玉人下瑤臺，香風動輕素。畫角弄江城，鳴璫月中墮。</p><h1>曲玉管·隴首雲飛</h1><p>宋代：柳永</p><p>隴首雲飛，江邊日晚，煙波滿目憑闌久。一望關河蕭索，千里清秋，忍凝眸？杳杳神京，盈盈仙子，別來錦字終難偶。斷雁無憑，冉冉飛下汀洲，思悠悠。</p><p>暗想當初，有多少、幽歡佳會，豈知聚散難期，翻成雨恨雲愁？阻追遊。每登山臨水，惹起平生心事，一場消黯，永日無言，卻下層樓。</p><h1>田家</h1><p>宋代：歐陽修</p><p>綠桑高下映平川，賽罷田神笑語喧。</p><p>林外鳴鳩春雨歇，屋頭初日杏花繁。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/pgc-image/c058794219ae4765bf85500777d7f4aa><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><h1>九日五首·其一</h1><p>唐代：杜甫</p><p>重陽獨酌杯中酒，抱病起登江上臺。</p><p>竹葉於人既無分，菊花從此不須開。</p><p>殊方日落玄猿哭，舊國霜前白雁來。</p><p>弟妹蕭條各何在，干戈衰謝兩相催！</p><h1>臨江仙·柳外輕雷池上雨</h1><p>宋代：歐陽修</p><p>柳外輕雷池上雨，雨聲滴碎荷聲。小樓西角斷虹明。闌干倚處，待得月華生。</p><p>燕子飛來窺畫棟，玉鉤垂下簾旌。涼波不動簟紋平。水精雙枕，傍有墮釵橫。</p><h1>湖口望廬山瀑布泉 / 湖口望廬山瀑布水</h1><p>唐代：張九齡</p><p>萬丈紅泉落，迢迢半紫氛。</p><p>奔流下雜樹，灑落出重雲。</p><p>日照虹霓似，天清風雨聞。</p><p>靈山多秀色，空水共氤氳。</p><h1>登廬山五老峰</h1><p>唐代：李白</p><p>廬山東南五老峰，青天削出金芙蓉。</p><p>九江秀色可攬結，吾將此地巢雲鬆。</p><h1>哀江頭</h1><p>唐代：杜甫</p><p>少陵野老吞聲哭，春日潛行曲江曲。</p><p>江頭宮殿鎖千門，細柳新蒲為誰綠？</p><p>憶昔霓旌下南苑，苑中萬物生顏色。</p><p>昭陽殿裡第一人，同輦隨君侍君側。</p><p>輦前才人帶弓箭，白馬嚼齧黃金勒。</p><p>翻身向天仰射雲，一笑正墜雙飛翼。</p><p>明眸皓齒今何在？血汙遊魂歸不得。</p><p>清渭東流劍閣深，去住彼此無消息。</p><p>人生有情淚沾臆，江水江花豈終極！</p><p>黃昏胡騎塵滿城，欲往城南望城北。</p><p>樂府、傷懷、寫水、唐詩三百首、愛國</p><h1>宿石邑山中</h1><p>唐代：韓翃</p><p>浮雲不共此山齊，山靄蒼蒼望轉迷。</p><p>曉月暫飛高樹裡，秋河隔在數峰西。</p><h1>南鄉子·妙手寫徽真</h1><p>宋代：秦觀</p><p>妙手寫徽真，水剪雙眸點絳脣。疑是昔年窺宋玉，東鄰，只露牆頭一半身。</p><p>往事已酸辛，誰記當年翠黛顰？盡道有些堪恨處，無情，任是無情也動人。</p><h1>曾參烹彘</h1><p>先秦：韓非</p><p>曾子之妻之市，其子隨之而泣。其母曰：“女還，顧反為女殺彘。”妻適市來，曾子欲捕彘殺之。妻止之曰：“特與嬰兒戲耳。”曾子曰：“嬰兒非與戲也。嬰兒非有知也，待父母而學者也，聽父母之教。今子欺之，是教子欺也。母欺子，子而不信其母，非所以成教也。”遂烹彘也。</p><p>（選自《韓非子．外儲說左上》）</p><h1>擬輓歌辭三首</h1><p>魏晉：陶淵明</p><p>有生必有死，早終非命促。</p><p>昨暮同為人，今旦在鬼錄。</p><p>魂氣散何之，枯形寄空木。</p><p>嬌兒索父啼，良友撫我哭。</p><p>得失不復知，是非安能覺！</p><p>千秋萬歲後，誰知榮與辱？</p><p>但恨在世時，飲酒不得足。</p><p>在昔無酒飲，今但湛空觴。</p><p>春醪生浮蟻，何時更能嘗！</p><p>餚案盈我前，親舊哭我旁。</p><p>欲語口無音，欲視眼無光。</p><p>昔在高堂寢，今宿荒草鄉；</p><p>一朝出門去，歸來夜未央。</p><p>荒草何茫茫，白楊亦蕭蕭。</p><p>嚴霜九月中，送我出遠郊。</p><p>四面無人居，高墳正嶣嶢。</p><p>馬為仰天鳴，風為自蕭條。</p><p>幽室一已閉，千年不復朝。</p><p>千年不復朝，賢達無奈何。</p><p>向來相送人，各自還其家。</p><p>親戚或餘悲，他人亦已歌。</p><p>死去何所道，託體同山阿。</p><h1>車遙遙篇</h1><p>宋代：范成大</p><p>車遙遙，馬憧憧。</p><p>君遊東山東復東，安得奮飛逐西風。</p><p>願我如星君如月，夜夜流光相皎潔。</p><p>月暫晦，星常明。</p><p>留明待月復，三五共盈盈。</p><div class=pgc-img><img alt="《古詩詞精選10000篇大全集》2100—2200篇 歌扇縈風，吹散一春愁" onerror=errorimg.call(this); src=http://p3.pstatp.com/large/pgc-image/76dd1ab290574276b3a829e976c90a2d><div class=pgc-img-handler><div class="pgc-img-button editorImage fix-android"><section></section></div><div class="pgc-img-button setImageCover fix-android"><section></section></div><div class="pgc-img-button deleteImage fix-android"><section></section></div></div><div class=pgc-img-border></div></div><p><br></p></div><div class="post-meta meta-tags"><ul class=clearfix><li><a>春愁</a></li><li><a>古詩詞</a></li><li><a>精選</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E6%8A%80/fd1ef65d.html alt=造價工程師選擇題精選，每日一練 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/b1685f9fab544b2e89ee5bebd6953cd2 style=border-radius:25px></a>
<a href=../../tw/%E7%A7%91%E6%8A%80/fd1ef65d.html title=造價工程師選擇題精選，每日一練>造價工程師選擇題精選，每日一練</a></li><hr><li><a href=../../tw/%E7%A7%91%E6%8A%80/eac34651.html alt=初中物理連通器難題精選12題，道道經典 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/5b02d46bd3f04d7c83b01e5dd31dfef9 style=border-radius:25px></a>
<a href=../../tw/%E7%A7%91%E6%8A%80/eac34651.html title=初中物理連通器難題精選12題，道道經典>初中物理連通器難題精選12題，道道經典</a></li><hr><li><a href=../../tw/%E7%A7%91%E6%8A%80/22ed5d4d.html alt=中金網研報精選：交通運輸行業投資前景 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/R9MZbpw18P48I7 style=border-radius:25px></a>
<a href=../../tw/%E7%A7%91%E6%8A%80/22ed5d4d.html title=中金網研報精選：交通運輸行業投資前景>中金網研報精選：交通運輸行業投資前景</a></li><hr><li><a href=../../tw/%E7%A7%91%E6%8A%80/5abec860.html alt=公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RLpSs2IFuwwCL0 style=border-radius:25px></a>
<a href=../../tw/%E7%A7%91%E6%8A%80/5abec860.html title=公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍>公告精選：兩市首份一季報出爐；華大基因稱不存在虛增利潤；中聯重科一季度淨利預增逾一倍</a></li><hr><li><a href=../../tw/%E7%A7%91%E6%8A%80/48ace835.html alt=「優阿壁紙精選」簡單文字字母設計風格壁紙 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/62eb786041fd423bb65f3f40ab5f93b4 style=border-radius:25px></a>
<a href=../../tw/%E7%A7%91%E6%8A%80/48ace835.html title=「優阿壁紙精選」簡單文字字母設計風格壁紙>「優阿壁紙精選」簡單文字字母設計風格壁紙</a></li><hr><li><a href=../../tw/%E7%A7%91%E6%8A%80/e5e5665b.html alt="Java後端精選基礎教程：Java 中的基本數據類型「連載 6」" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/052bcee530bb426395f4a317122d11e1 style=border-radius:25px></a>
<a href=../../tw/%E7%A7%91%E6%8A%80/e5e5665b.html title="Java後端精選基礎教程：Java 中的基本數據類型「連載 6」">Java後端精選基礎教程：Java 中的基本數據類型「連載 6」</a></li><hr><li><a href=../../tw/%E7%A7%91%E6%8A%80/1949f730.html alt=「PS精選案例教程」快速製作照片撕裂效果 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/c36c7020d63e40ca9cc2f4b221d28116 style=border-radius:25px></a>
<a href=../../tw/%E7%A7%91%E6%8A%80/1949f730.html title=「PS精選案例教程」快速製作照片撕裂效果>「PS精選案例教程」快速製作照片撕裂效果</a></li><hr><li><a href=../../tw/%E7%A7%91%E6%8A%80/1e489e19.html alt=「博文精選」PCB線路板銅箔的基本知識 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1525419805457574310c5d0 style=border-radius:25px></a>
<a href=../../tw/%E7%A7%91%E6%8A%80/1e489e19.html title=「博文精選」PCB線路板銅箔的基本知識>「博文精選」PCB線路板銅箔的基本知識</a></li><hr><li><a href=../../tw/%E7%A7%91%E6%8A%80/f6207393.html alt=精選知識點精華版“高中物理”滿分資料——斜拋運動 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/952da633c2174ba1a3ccb665410a8733 style=border-radius:25px></a>
<a href=../../tw/%E7%A7%91%E6%8A%80/f6207393.html title=精選知識點精華版“高中物理”滿分資料——斜拋運動>精選知識點精華版“高中物理”滿分資料——斜拋運動</a></li><hr><li><a href=../../tw/%E7%A7%91%E6%8A%80/f0cda137.html alt=「博文精選」PCB廠內部解密PCB常識 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/R69CFIgLbSaFL style=border-radius:25px></a>
<a href=../../tw/%E7%A7%91%E6%8A%80/f0cda137.html title=「博文精選」PCB廠內部解密PCB常識>「博文精選」PCB廠內部解密PCB常識</a></li><hr><li><a href=../../tw/%E7%A7%91%E6%8A%80/cb591214.html alt="聖匠精選 | 描金球形掛件魯班鎖" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/cddc809dbebe4bae8ed139cf1dbf8a14 style=border-radius:25px></a>
<a href=../../tw/%E7%A7%91%E6%8A%80/cb591214.html title="聖匠精選 | 描金球形掛件魯班鎖">聖匠精選 | 描金球形掛件魯班鎖</a></li><hr><li><a href=../../tw/%E7%A7%91%E6%8A%80/4c96ba74.html alt="《西江月》詩詞精選450篇大全集 世事一場大夢，人生幾度秋涼" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/dd20be6dc223438fa99533b2d9485163 style=border-radius:25px></a>
<a href=../../tw/%E7%A7%91%E6%8A%80/4c96ba74.html title="《西江月》詩詞精選450篇大全集 世事一場大夢，人生幾度秋涼">《西江月》詩詞精選450篇大全集 世事一場大夢，人生幾度秋涼</a></li><hr><li><a href=../../tw/%E7%A7%91%E6%8A%80/68bfbcc8.html alt=「校招精選」恆潤科技、米團科技、安森智能儀器等名企精選（12-25） class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RDGI0CS5icimsL style=border-radius:25px></a>
<a href=../../tw/%E7%A7%91%E6%8A%80/68bfbcc8.html title=「校招精選」恆潤科技、米團科技、安森智能儀器等名企精選（12-25）>「校招精選」恆潤科技、米團科技、安森智能儀器等名企精選（12-25）</a></li><hr><li><a href=../../tw/%E7%A7%91%E6%8A%80/1fbc5b3e.html alt=「博文精選」便攜式頻譜分析儀在無線電信號監測的應用 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/RtiPgM13OqgRgK style=border-radius:25px></a>
<a href=../../tw/%E7%A7%91%E6%8A%80/1fbc5b3e.html title=「博文精選」便攜式頻譜分析儀在無線電信號監測的應用>「博文精選」便攜式頻譜分析儀在無線電信號監測的應用</a></li><hr><li><a href=../../tw/%E7%A7%91%E6%8A%80/a4537206.html alt=「博文精選」如何測量開關電源（SMPS）中的噪聲 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1525419805457574310c5d0 style=border-radius:25px></a>
<a href=../../tw/%E7%A7%91%E6%8A%80/a4537206.html title=「博文精選」如何測量開關電源（SMPS）中的噪聲>「博文精選」如何測量開關電源（SMPS）中的噪聲</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>