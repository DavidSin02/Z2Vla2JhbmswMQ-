<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《道德經》文言文新校注版第二十一章至第三十章 | 极客快訊</title><meta property="og:title" content="《道德經》文言文新校注版第二十一章至第三十章 - 极客快訊"><meta property="og:type" content="article"><meta property="og:locale" content="tw"><meta property="og:image" content><link rel=alternate hreflang=x-default href=https://geekbank.cf/tw/%e9%81%8a%e6%88%b2/f8cb6579.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/f8cb6579.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/f8cb6579.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/f8cb6579.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/f8cb6579.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/f8cb6579.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/f8cb6579.html><link rel=canonical href=https://geekbank.cf/tw/%e9%81%8a%e6%88%b2/f8cb6579.html><meta property="article:published_time" content="2020-10-29T21:14:38+08:00"><meta property="article:modified_time" content="2020-10-29T21:14:38+08:00"><meta name=Keywords content><meta name=description content="《道德經》文言文新校注版第二十一章至第三十章"><meta name=author content="极客快訊"><meta property="og:url" content="/tw/%E9%81%8A%E6%88%B2/f8cb6579.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《道德經》文言文新校注版第二十一章至第三十章</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><p><strong>開經語</strong></p><p><strong>宣道貴德抱無得一 行善利生濟世救人</strong></p><p><strong>虛靜恬淡寂寞無為 知強守柔神定氣閒</strong></p><p><strong>求真返樸天地人和 慈心大用智慧超逸</strong></p><p><strong>道常無名玄同無礙 上德無己法雨無邊</strong></p><hr><p><strong>學習道德經，開啟大智慧</strong></p><p><strong>第二十一章</strong></p><p>第一段：</p><p>孔德之容，唯道是從。【<strong>德不自德，以道為德。世人修德我修道，修道證果大德成。修德不修道，盲人摸大象。修道不修德，德不少分毫。修得純白心，纖惡無處逃</strong>。】</p><p>第二段：</p><p>道之為物，唯恍唯惚。【<strong>世人聽說修道好，以為道是某一物。我暫且手指一伸，眾人急看是何物？道如一道閃電，恍惚不見其形</strong>。】</p><p>惚兮恍兮，其中有象；【<strong>閃電已逝，眾人驚愕，道不是一物，而是一象。</strong>】</p><p>恍兮惚兮，其中有物。【<strong>又一道閃電，道不是一象，還是一物。此物是無物之物。</strong>】</p><p>窈兮冥兮，其中有精；【<strong>閃電過後，一切歸於寂靜，太虛空深邃無比，無聲無形，如此純粹，有不滅者存，此存為精。</strong>】</p><p>其精甚真，其中有信。【<strong>萬物滅盡，寂滅現前，此乃證道者所證之真。此真離言絕待，在證悟者心中，如長空中之明月，可鑑可信，不生疑也。</strong>】</p><p>第三段：</p><p>自古及今，其名不去，以閱眾父。【<strong>道之威名，超越古今。我已見證萬物之父在此。</strong>】</p><p>吾何以知眾父之狀哉？以此。【<strong>萬物之父何在？如何名狀？以上乃萬物之父名狀。我何以證得？我入玄同大定中證得</strong>。】</p><p><strong>第二十二章</strong></p><p>第一段：</p><p>曲則全，【<strong>曲己全德，輔萬物生。曲，無己者能曲。全，全德之謂。</strong>】</p><p>枉則直，【<strong>因物之性，直不在一。枉乃校直之術，枉己不直，恆順眾生</strong>。】</p><p>窪則盈，【<strong>低下為窪，反能藏水</strong>。】</p><p>敝則新，【<strong>衣弊則更新，蛇蛻皮則更生，此死則彼生</strong>。】</p><p>少則得，【<strong>無慾無求，真我乃得。</strong>】</p><p>多則惑。【<strong>可欲無厭，終於敗亡</strong>。】</p><p>第二段：</p><p>是以聖人抱一為天下式。【<strong>曲中有全，枉中有直，窪中能藏，弊則更新。求少則得，求多必失。一，渾然不可分別，不正不反，守反得正，今日雖反，他日必正。聖人抱一，不求全、直、盈、新、多，自守曲、枉、窪、弊、少，此抱一之旨。虧於此則得於彼，虧於彼則得於此。天道自均，無私乃成。</strong>】</p><p>第三段：</p><p>不自見(xiàn)，故明；【<strong>修心四德之一。不炫耀自己，則明明若月</strong>。】</p><p>不自是，故彰；【<strong>修心四德之二。不是己非人，則德彰</strong>。】</p><p>不自伐，故有功；【<strong>修心四德之三。不自伐其功，則功不失</strong>。】</p><p>不自矜，故能長。【<strong>修心四德之四。不以德臨人，則德長久</strong>。】</p><p>第四段：</p><p>夫唯不爭，故天下莫能與之爭。【<strong>四德乃不爭之德。不爭之德為大德，天下豈能與不爭者爭？</strong>】</p><p>第五段：</p><p>古之所謂“曲則全”者，豈虛言哉！【<strong>恆順眾生，不伸我意，則德全。此非誑語。</strong>】</p><p>誠全而歸之。【<strong>德全而萬物歸之</strong>。】</p><p>【<strong>宣守反得正之道，此謂抱一。註釋家多解為委曲求全，錯會也，實乃反向而修，修全德之密法。</strong>】</p><p></p><p><strong>第二十三章</strong></p><p><strong>【此章章序有誤，應為二十四章，與二十五章關聯。希言自然與道法自然相應，以道獨尊，天地人三者都有缺陷，故需修行。道</strong></p><p><strong>者，自然也；德者，天地也；失者，人也。】</strong></p><p>第一段：</p><p>希言，自然。【<strong>從事於道者玄覽獨照，離言冥悟，妙契自然】</strong></p><p><strong>故飄風不終朝(zhāo)，驟雨不終日。【飄風驟雨，天地所生。違道發聲，故不久也。</strong>】</p><p>第二段：</p><p>孰為此者？天地。【<strong>天地本為神物，然修道尚在現實地，未達究竟地。</strong>】</p><p>天地尚不能久，而況於人乎？【<strong>天地神物，違道尚不能久，奈何下劣之人行違道之事而能久？</strong>】</p><p>第三段：</p><p>故從事於道者，【<strong>修道士也。</strong>】</p><p>道者同於道，【<strong>道者與道者同於道。修道士與修道士乃同道，故妙契於道，目擊道存。道者與上士類。王弼本重複“道者”，保存經義。他本不解，誤刪“道者”二字。同之一字，唯釋德清作玄同解，文意大通。</strong>】</p><p>德者同於德，【<strong>道者與德者同於德。修道士與修德者雖不同道，然能玄同於德者，使德者發起修道之心，轉凡成聖，上歸於道者。德者與中士類。上句“道者”貫通此句和下句，不可誤讀。多數註釋家刪除“道者”，錯會經義。</strong>】</p><p>失者同於失。【<strong>道者與失者同於失。失者為未修道者，修道士雖與失者懸隔，然以道蒞之，能玄同於失者，使失者發起修德之心，再發起修道之心，逐級而上，轉惡為善，歷劫亦轉凡成聖，達究竟地。失者與下士類。</strong>】</p><p>第四段：</p><p>同於道者，道亦樂得之；【<strong>與上士玄同，妙契於道，法喜充滿。道者與道者目擊道存曰同樂。道者：聖者</strong>】</p><p>同於德者，德亦樂得之；【<strong>與中士玄同，妙契於德，令之修道，同登聖果，法喜充滿。道者不棄德者曰同樂。德者：善者</strong>。】</p><p>同於失者，失亦樂得之。【<strong>與下士玄同，妙契於失，令棄惡從善，同登聖果，法喜充滿。道者不棄失者曰同樂。失者：不善者</strong>。】</p><p>第五段：</p><p>信不足焉，【<strong>德者初始或有不信，如畏壘之民，最後祝禱庚桑子。庚桑子不受，唯相忘於江湖</strong>。】</p><p>有不信焉。【<strong>失者初始全然不信，道業顯現之時，亦祝禱聖者。聖者不受，唯相忘於江湖。此句亦見十七章。上中下三士道也</strong>。】</p><p>【<strong>宣天地雖是神物，修道未達究竟，尚應修道。人豈不應修道乎？二十五章則道天地人並立為四大，天地人修道已達究竟地，與道合體。此章文意較晦，註釋家多修改文字，至令失去經義，惜哉！今依王弼原本經典解讀</strong>】</p><p>道一曰：此章意較晦。“從事於”三字貫通後文。所謂同者，玄同也。</p><p><strong>第二十四章</strong></p><p><strong>【此章章序有誤，應為二十三章，與二十二章為姐妹章，文意關聯。修心四戒乃修心四德之反說。帛書在二十二章之前，與之相連】</strong></p><p>第一段：</p><p>跂者不立，【<strong>踮起腳趾，欲求高瞻，終不可久，非守常也</strong>】</p><p>跨者不行。【<strong>奮力跨步，欲求速行，不可久行，非守常也</strong>】</p><p>第二段：</p><p>自見(xiàn)者不明，【<strong>修心四戒之一。不可自現，跂者、跨者足戒。</strong>】</p><p>自是者不彰，【<strong>修心四戒之二。不可自是他非，跂者、跨者足戒。</strong>】</p><p>自伐者無功，【<strong>修心四戒之三。陶冶萬物，濟世救民之聖功，亦不可伐，伐則盡失。況世間之微功乎</strong>？】</p><p>自矜者不長。【<strong>修心四戒之四。不可自重他輕，以德臨人，而應恆順眾生，謙下不爭</strong>。】</p><p>第三段：</p><p>其在道也，曰餘食贅形。【<strong>修心四戒枉正修行人修心四失，故棄之如敝屣。餘食：殘羹。贅形：癰贅之形，真體之累。二者皆可棄之物。</strong>】</p><p>第四段：</p><p>物或惡之，【<strong>天人共遣。</strong>】</p><p>故有道者不處。【<strong>有道者遠之。</strong>】</p><p>【<strong>與二十三章互為補充，反向重申修心四法四戒</strong>。】</p><p><strong>第二十五章</strong></p><p><strong>【此章緊接二十三章，宣道天地人四大同登自然聖果】</strong></p><p>第一段：</p><p>有物混成，【<strong>物者，言稱而已，如同“那個”，象也。混成，道之真體乃無分別性，不可用眼耳鼻舌身意六根分割。一而非一，非一而一。</strong>】</p><p>先天地生。【<strong>世人誤以為天地最為古老，天地雖為神物，猶有待者，非無待者，故非先也。唯道為大，唯道為先，不可名矣，無以加矣。道即西哲之第一因，無因之因，無因有果。四章曰“象帝之先”，道為天帝之先，故道為四大之首</strong>。】</p><p>第二段：</p><p>寂兮寥兮，【<strong>虛極靜篤，無聲無形，肉眼不可見，凡心不可測</strong>。】</p><p>獨立而不改，【<strong>恆也常也，無古今變化，唯道獨尊。贊其靜</strong>。】</p><p>周行而不殆，【<strong>周流宇宙，充滿虛空，暫不停息，贊其動。二句合稱，靜而非靜，動而非動，即靜即動，非靜非動，動靜二相，瞭然不生。俗眼中有動靜二相，聖心中無動靜二相。借俗言之動靜而遣之</strong>。】</p><p>可以為天地母。【<strong>道，天父也，地母也，造物者也。物物而不物於物，故雖物而非物，雖象而非象，象而非象，是為大象。王弼本：天下母。天下之萬物，二者可互換，經義不變</strong>。】</p><p>第三段：</p><p>吾不知其名，【<strong>道本無名。無名，真也；有名，妄也。離言離名，無得而稱焉。</strong>】</p><p>強（qiǎng）字之曰道，【<strong>今強為之名，比喻而已，道者妙契，不可執之。</strong>】</p><p>強（qiǎng）為（wèi）之名曰大。【<strong>可名為道，可名為大，可名為玄，可名為妙，可名為父，可名為母，不可執也，唯妙契而已</strong>。】</p><p>第四段：</p><p>大曰逝，【<strong>為何名大？道運轉不已，遍滿虛空，大而無已，因其轉運轉大，不見其蹤。</strong>】</p><p>逝曰遠，【<strong>不見其蹤，消失於玄遠無境</strong>。】</p><p>遠曰反。【<strong>道雖消失於玄遠無境，然如如不動，就在眼前，因其反也。道似物理之震動，即上即下，即遠即近；又即逝即反，即陰即陽，陰陽不測</strong>。】</p><p>第五段：</p><p>故道大，天大，地大，人亦大。【<strong>道之大已證之矣，道為母，天地人為子。子因母貴，道為大，天地人亦為大。歷劫修行，天地人同登聖果，與道比肩。此贊天地，更贊人也，為一讚人大。亦字有深意，重音在此。王弼本“王亦大”，奚侗曰古之尊王者妄改之。賴傅奕、範應元本定之</strong>。】</p><p>域中有四大，而人居其一焉。 【<strong>二贊人大。王弼本“王居其一焉”，尊王者妄改，同上。賴範應元本存之。楚簡“域中”為“國中”，古本國為邦，因避劉邦諱而改為國。楚簡“國中”是簒經的另一痕跡，因為“國”與“域”可以混淆，“邦”與“域”無法混淆。可見簒經時代極早，或在《道德經》初出，老子之世。</strong>】</p><p>人法地，【<strong>三贊人大。修行四法第一步。人應該效法地，與地合為一體。</strong>】</p><p>地法天，【<strong>修行四法第二步。地亦是修行者，地應該與天合為一體</strong>】</p><p>天法道。【<strong>修行四法第三步。天亦是修行者，應該與道合為一體。合而言之，人法地，人法天，人法道</strong>。】</p><p>第六段：</p><p>道法自然。【<strong>修行四法第四步。此句獨立，道效法自己，不效法什麼。王弼注：自然者，無稱之言，窮極之辭也。河上公注：道性自然，無所法也。但弟子有疑，故有此句。自然是道之因地，與道本為一體。自然，本然也，自在神物，任運自成。自然，然乎然，然乎不然；無物然，無物不然。無彼無我，無外無內，無古無今，無生無滅，能令宇宙縮為芥子，能令芥子大若宇宙。四法即四和，人和，地和，天和，道和。四和乃老子之宇宙觀</strong>。】</p><p>道一曰：本章三申人為大，因人能弘道。王弼本“人亦大”作“王亦大”，與下文不連，違反自然主義主旨。詳考見《道德經精注》。奚侗說“古之尊王者妄改之”，唐傅奕、宋範應元本為“人亦大”，據改。《禮記》載：“天之所生，地之所養，人為大”這句名言是老子傳給孔子，孔子傳給曾子，曾子傳給樂正子，四代相傳，可見是老子心法。《曾子養老第三》</p><p>道法自然單獨一句，言道法自己，因無有法者。人地天道四大前後相法，不然陷入五大之爭。</p><p><strong>第二十六章</strong></p><p>第一段：</p><p>重為輕根，【<strong>重猶錨，船有錨則定，無錨則漂。重如根，樹有根則活，無根則死。根的教育</strong>】</p><p>靜為躁君。【<strong>躁罷必歸於靜。躁，妄動也。世人雖好妄動，然必歸於靜。躁罷歸靜，乃死滅，非歸根曰靜。世人不知，逞強極躁，躁勝熱是也。君，根同義</strong>】</p><p>第二段：</p><p>是以聖人終日行，不離輜重，【<strong>聖人終日行，猶如大統帥（周武王）行軍不離輜重，守道不離，道為重也。帛書“聖人”為“君子”，此乃比喻，經文有省略。君子不確。輜重，大都注為重要戰爭物資。河上公注“輜”為“靜”，輜重即靜與重二者。</strong>】</p><p>雖有榮觀(guàn)燕處(chù)，超然。【<strong>世間雖有殿宇後宮，聖人超然不顧。道為聖人之重，聖人之根，豈不守道不離？前人以“雖有榮觀，燕處超然”斷句，不確。燕處，後宮燕樂處。超然，視之若無，棄之不顧。經文非言聖人有行軍、殿宇後宮之事，以世間周武王等大統帥為喻耳。若聖人化現於世替天行道，降魔除妖，不得已用兵則可。</strong>】</p><p>奈何萬乘之主，而以身輕天下？【<strong>大邦之主。奈何，深嘆之也。周武王等大統帥替天行道，尚能捨棄榮觀燕處等輕物，視之若無，一以輜重為重為根，須臾不離。撮爾大邦之主，竟為一身之慾棄天下於不顧，大宗師訓誡之。奈何二字，暗指萬乘之主為下者。超越萬乘之主之聖人猶不離輜重（即輕不離重），奈何下者以身輕天下？</strong>】</p><p>第三段：</p><p>輕則失根，【不可<strong>重身輕天下。以輕為重則失根，失根必亡。老子勸誡之深</strong>】</p><p>躁則失君。 【<strong>情慾躁動，則失君。君猶根也，本也</strong>】</p><p>【<strong>宗旨：根的教育，訓誡大邦之主</strong>。】</p><p>道一曰：常規斷句為“雖有榮觀，燕處超然。”，此處“燕處”指笙歌燕舞之處，與榮觀對。故斷句為“雖有榮觀燕處，超然。”</p><p></p><p><strong>第二十七章</strong></p><p>第一段：</p><p>善行無轍跡，【<strong>救人五妙法之一。善法即妙法，聖人入濁世，必以妙法濟世救人。世法不可救人，眾人無始以來已迷失自我，故大宗師宣說五妙法。世人行必有轍跡，鳥飛豈有轍跡哉？救人之法是心法，心法遠勝鳥飛無跡之法，故能救人</strong>。】</p><p>善言無瑕謫，【<strong>救人五善法之二。世人以言勸人，冀世人棄惡從善，然世人怙惡不悛。讓惡人生起善心，唯有不言之教。人法地，地法天，天法道，道法自然，心法迴歸地，再回歸天，再回歸道，最後安住在本性中。善惡雙冥，安住於無善無惡之不動地，轉凡成聖，世間無惡人矣。</strong>】</p><p>善數不用籌策，【<strong>救人五善法之三。籌策為算卦計數用，然令惡人棄惡從善，籌策不能運，故卜者曰“尺有所短，寸有所長，籌策誠不能知其事。”</strong>】</p><p>善閉無關楗(jiàn)而不可開，【<strong>救人五善法之四。世人閉門需用關楗，聖人關閉情慾之門不用關楗。有形之門可用關楗，無形之門豈能用關楗？情慾之門最難關閉，最牢固之關楗亦無濟於事。聖人修道，凝神抱一，情慾自閉，豈非妙法？關楗：閉門木栓，橫曰栓，豎曰楗。</strong>】</p><p>善結無繩約而不可解。【<strong>救人五善法之五。世人捆縛需用繩約，母子連心，勝過有形繩約；聖人守道抱一，不離不棄，豈非無繩約而不可解？濟世救人乃道德經本懷，唯有妙法能之。妙法與世間法大異，老子舉五以喻萬，令世人對妙法生起信心。不可思議法為妙法</strong>。】</p><p>第二段：</p><p>是以聖人常善救人，【<strong>聖人救人，用不可思議妙法，必獲成功</strong>。】</p><p>故無棄人；【<strong>救度一切眾生。能令一惡人生起一顆善心即為聖人，能令虛空法界一切惡人生起善心，此為“故無棄人”。地藏菩薩大願：地獄不空，誓不成佛；眾生渡盡，方證菩提。經文即此意</strong>】</p><p>常善救物，【<strong>聖人以不可思議妙法能救一切眾生，此為救人；能令形而下之器復歸形而上之道，此謂救物。令萬反三，令三反二，令二反一，令一反道。道安住於自我本性中。物，一切有情，一切無情。救拔有情，佛教本懷。老子為何要救拔一切無情？因一切無情失無入有，失妙入徼故也。嬰兒守柔，猶有妙也。恢復萬物之本妙，即救物之意。有註釋家不明救物之旨。</strong>】</p><p>故無棄物；【<strong>地獄空矣，形而下盡矣，徼復歸妙矣。</strong>】</p><p>是謂襲明。【<strong>因物之性，因物性之本明而救之。唯內明能破千年愚痴，一切有情，一切無情，皆有物性之本明，聖人因襲而暢發之。釋德清注：襲，因也。襲明是專有名相，因襲物性之本明也。莊子曰：聖人其神凝，能令萬物不疵厲。</strong>】</p><p>第三段：</p><p>故善人者，【<strong>不教而有善心，聖人之妙種</strong>。】</p><p>不善人之師。【<strong>可為惡人之師，善人與惡人同處，最易使惡人潛移默化，培養善種。</strong>】</p><p>不善人者，【<strong>雖心懷凶惡，然道性不滅</strong>。】</p><p>善人之資。【<strong>善人教化惡人，令惡人生起一顆善心，惡人轉惡成善，善人則轉善成聖矣。善人以惡人為資，成教化之功，轉為聖人</strong>】</p><p>第四段：</p><p>不貴其師，【<strong>師可貴，世所難得。</strong>】</p><p>不愛其資，【<strong>惡人之資以難得。</strong>】</p><p>雖智大迷；【<strong>獨覺大道而不入濁世救人，非聖人也。善人惡人名稱雖異，皆是四大之一大。二者差距幾微，善人退轉即為惡人，惡人生起善心即為善人，世間無不變之善惡。善惡豈有種乎？聖人八萬四千妙法，能斷八萬四千種惡。善人惡人皆是道生德蓄，和氣所化，本性是妙。不知此理，乃大迷也，其智何用？老子不用惡人一辭，慈悲也。</strong>】</p><p>是謂要妙。 【<strong>此理為眾妙之門，妙中之妙，不可不知。</strong>】</p><p>【<strong>宗旨：濟世救人之本懷。讀懂此章，方能讀懂《道德經》。宋晁說之謂“常善救人，常善救物”非老子之旨，大誤。</strong>】</p><p><strong>第二十八章</strong></p><p><strong>【此章是常德章】</strong></p><p>第一段：</p><p>知其雄，【<strong>聖人為大雄，無不可勝者。世人之雄，一時之雄，昨雖勝，今已敗矣。莫為世人雄，應學聖人雄。</strong>】</p><p>守其雌，【<strong>處靜守柔，如處子雌牝。進化論謂“雄性競爭，雌性選擇”，老子知此理。雄，爭也；雌，不爭也。柔，妙未失也；剛強，妙盡失也。世上無柔，則萬物不生</strong>。】</p><p>為天下谿（xī）。【<strong>守謙下也。世人守之，則天下不爭，道行在地上矣。老子曰：大邦者，天下之所流，天下之交，天下之牝。牝常以靜勝牡，以靜為下。谿：低下處</strong>。】</p><p>為天下谿，【<strong>細流歸之，同奔更低處</strong>。】</p><p>常德不離，【<strong>守常德也</strong>。】</p><p>復歸於嬰兒。【嬰兒相乃<strong>守常德之驗相，和氣失而復得，如嬰兒之柔性。修道能令剛強人心恢復嬰兒般柔性。</strong>】</p><p>第二段：</p><p>知其白，【<strong>萬物爭光，世人亦如是。聖人合而成體，散而成章。合則顯露形體，散則化為萬道光芒，聚散任運，龍之象也。聖人知白，故其宜矣。</strong>】</p><p>守其黑，【<strong>聖人受國之垢，不與萬物爭光也。蠟炬成灰淚始幹，照亮俗世，犧牲自我。又曰：不自彰，故明。</strong>】</p><p>為天下式。【<strong>世人若皆修道而奉獻光明，則天下之光明不可窮盡，此為天下法式也。</strong>】</p><p>為天下式，【<strong>為世人之楷模。</strong>】</p><p>常德不忒（tè），【<strong>常德不棄我而去，此謂不忒。忒，乖離也</strong>。】</p><p>復歸於無極。【<strong>常德在我，和氣充滿，不壯不老，歸於無窮極也。</strong>】</p><p>第三段：</p><p>知其榮，【<strong>聖人自有無上榮光，出汙泥而不染，可謂知其榮矣</strong>。】</p><p>守其辱，【<strong>聖人奉獻光明，蠟炬成灰，無怨無悔</strong>。】</p><p>為天下谷。【<strong>此天下之最低處，亦是最含藏處。心包太虛，乃為天下谷。谷雖虛而能含藏萬物，亦能生萬物。天地之間，其猶橐龠乎！虛而不屈，動而愈出；至虛至靜，萬物所歸</strong>。】</p><p>為天下谷，【<strong>慧能曰：何其自性本自具足，何其自性能生萬法。</strong>】</p><p>常德乃足，【<strong>常德遍滿心性，遍滿虛空法界，我心與虛空法界混而為一，陸九淵“宇宙便是我心，我心便是宇宙”暢發此旨。常德乃足，方能入濁世救拔群迷。</strong>】</p><p>復歸於樸。【<strong>令有情安住於純樸，無情恢復和氣，有情無情，皆離徼入妙。</strong>】</p><p>第四段：</p><p>樸散則為器，【<strong>劫運不止，真樸始散，聖人哀之。器，低劣之稱，猶如珍品掉落在地，破為碎片。惜哉！</strong>】</p><p>聖人用之則為官長，【<strong>聖人哀閔，善法救之，用碎片為官長。人間官長，實為聖人救人救物，廢物利用而已，不可自伐自矜，臨人以威。註釋家多以為官長是褒義，錯會經義</strong>。】</p><p>故大制不割。【<strong>聖人告誡，常德為最，真樸為貴，不可自敗。大制不可散為器也。樸散為器，非劫運焉能如此？大制，常德也，真樸也。割，自敗也。</strong>】</p><p><strong>第二十九章</strong></p><p><strong>【此章接上章經義，告誡人間官長，勿認己德高望重，能力超群而應居高位，實乃樸散之器，聖人哀閔，廢物利用而已。申侯王無以“貞而貴高”將恐蹶之意。】</strong></p><p>第一段：</p><p>將欲取天下而為之，【<strong>既為殘質，何為自視貴高，而取天下任意為之？</strong>】</p><p>吾見其不得已。【<strong>必不可得。已，語氣詞。</strong>】</p><p>第二段：</p><p>天下神器，【<strong>何故？天下神器，主也，可敬畏之；器長，僕也。僕安可逆主為之？天下神器一詞，驚醒爭天下之君王。神器，大器也。</strong>】</p><p>不可為也，【<strong>不可妄為。</strong>】</p><p>不可執也。【<strong>不可執為私物。不可為其事，不可執其功</strong>。】</p><p>為者敗之，【<strong>既為神器，應以恭敬心奉之。妄為則必敗也。</strong>】</p><p>執者失之。【<strong>執功則敗</strong>。】</p><p>是以聖人【<strong>聖人告誡之深</strong>。】</p><p>無為，故無敗；【<strong>無為，因而不為，輔萬物自然，順之而已，故無敗。彼主我僕，不順何為？</strong>】</p><p>無執，故無失。</p><p>第三段：</p><p>故物【<strong>事也，理也。</strong>】</p><p>或行或隨，【<strong>欲急行為先，反而落後掉隊。欲為引領者，反為眾人拋棄。</strong>】</p><p>或噓或吹，【<strong>欲猛吹作響，反而後氣不接。應為“或吹或噓”，為叶韻而顛倒次序。</strong>】</p><p>或強或羸，【<strong>欲為強梁，反而加速衰竭。</strong>】</p><p>或培或隳（huī）。【<strong>欲築高臺，反而墮隳。王弼本：或挫或隳，挫或借為坐，或為培之訛誤。此據帛書乙本“或陪或隳”，陪借為培</strong>。】</p><p>第四段：</p><p>是以聖人【<strong>聖人立戒</strong>。】</p><p>去甚，去奢，去泰。【<strong>去癲狂之舉。甚、奢、泰皆癲狂之舉，物極必反，《易經》泰卦否卦可驗。三去嚴詞之威，令人不敢也。</strong>】</p><p>注：不得已，即不得，見《呂氏春秋·貴生篇》：“復來求之，則不得已”。 老子“或...或...”句法，欲A反得B，欲正得反。</p><p><strong>第三十章</strong></p><p><strong>【反戰章之一。老子反戰宣言】</strong></p><p>第一段：</p><p>以道佐人主者，【<strong>河上公注：“以道自助之主，不以兵革，順天任德，敵人自服”。</strong>】</p><p>不以兵強天下，【<strong>人心向道，各相忘於江湖，何用兵為？去兵最為第一。</strong>】</p><p>其事好（hào）還。【<strong>好殺者天殺，勇於敢則死，因果報應，豈有爽哉！</strong>】</p><p>第二段：</p><p>師之所處（chù），【<strong>戰爭烽起。</strong>】</p><p>荊棘生焉。【<strong>人類文明化為廢墟。</strong>】</p><p>大軍之後，必有凶年。【<strong>大軍過後，災難饑饉接踵而至，餓殍遍野，白骨相撐。</strong>】</p><p>第三段：</p><p>善有果而已，【<strong>世間或有妖魔作祟，有道者亦用兵鎮之，此謂不得已。降魔除妖之外，不敢用兵。妖魔已除，即赦其脅迫之眾，令其自散，勿追殺。</strong>】</p><p>不敢以取強。【<strong>並非逞強而用兵。</strong>】</p><p>果而勿矜，【<strong>降魔除妖，勿矜己能。</strong>】</p><p>果而勿伐，【<strong>勿伐己功。</strong>】</p><p>果而勿驕，【<strong>切勿驕縱。</strong>】</p><p>果而不得已，【<strong>妖魔作害，不得不除，心中勿喜。</strong>】</p><p>果而勿強。【<strong>妖魔已除，即返修己德，復守雌柔。</strong>】</p><p>第四段：</p><p>物壯則老，【<strong>復守雌柔，如嬰兒乎。不壯不老，可得永年</strong>。反之，壯而近老，老而近死。】</p><p>是謂不道，【<strong>世人惡老，老近死也。世人喜壯，不知壯近老也。近壯近老，是謂不道。</strong>】</p><p>不道早已。【<strong>逞強為壯，是謂不道，不道早死，不如守柔</strong>。】</p><p>【<strong>為戰五戒。</strong>】</p><p></p></div><div class="post-meta meta-tags"><ul class=clearfix><li><a>第三十章</a></li><li><a>文言文</a></li><li><a>第二十一章</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/c240fd1a.html alt=高考文言文丨2017年全國卷文言文挖空訓練，高考生必刷一遍 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9e8b3cfcf7604c06ab9d75d94e521c6c style=border-radius:25px></a>
<a href=../../tw/%E9%81%8A%E6%88%B2/c240fd1a.html title=高考文言文丨2017年全國卷文言文挖空訓練，高考生必刷一遍>高考文言文丨2017年全國卷文言文挖空訓練，高考生必刷一遍</a></li><hr><li><a href=../../tw/%E7%A7%91%E5%AD%B8/119014ea.html alt=文言文‖《鄭伯克段於鄢》原文及譯文 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/17d673dcf15d4955a3fe80642c77a0d5 style=border-radius:25px></a>
<a href=../../tw/%E7%A7%91%E5%AD%B8/119014ea.html title=文言文‖《鄭伯克段於鄢》原文及譯文>文言文‖《鄭伯克段於鄢》原文及譯文</a></li><hr><li><a href=../../tw/%E9%81%8A%E6%88%B2/f716c24c.html alt=《道德經》文言文新校注版第十一章至第二十章 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a0f4d325-f1c3-4038-8856-bae8e42c909d style=border-radius:25px></a>
<a href=../../tw/%E9%81%8A%E6%88%B2/f716c24c.html title=《道德經》文言文新校注版第十一章至第二十章>《道德經》文言文新校注版第十一章至第二十章</a></li><hr><li><a href=../../tw/%E7%A7%91%E5%AD%B8/187b68f.html alt=那些年我們膜拜的高考文言文作文神作 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/dfic-imagehandler/b9e3c619-788b-40f5-812e-ebff0e297bf9 style=border-radius:25px></a>
<a href=../../tw/%E7%A7%91%E5%AD%B8/187b68f.html title=那些年我們膜拜的高考文言文作文神作>那些年我們膜拜的高考文言文作文神作</a></li><hr><li><a href=../../tw/%E7%A7%91%E5%AD%B8/0b45e42.html alt=文言文‖《陳涉世家》原文及譯文 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d82b12430c9a4820a8d061af62836f1f style=border-radius:25px></a>
<a href=../../tw/%E7%A7%91%E5%AD%B8/0b45e42.html title=文言文‖《陳涉世家》原文及譯文>文言文‖《陳涉世家》原文及譯文</a></li><hr><li><a href=../../tw/%E7%A7%91%E5%AD%B8/98a7147.html alt=文言文‖《河中石獸》原文及譯文 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/23ce9bfc70e24cf4b372b1c1d1ea4b37 style=border-radius:25px></a>
<a href=../../tw/%E7%A7%91%E5%AD%B8/98a7147.html title=文言文‖《河中石獸》原文及譯文>文言文‖《河中石獸》原文及譯文</a></li><hr><li><a href=../../tw/%E7%A7%91%E5%AD%B8/b89b96d.html alt=文言文‖《隆中對》原文及譯文 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/a96fb032f92641569daa2868e2651aae style=border-radius:25px></a>
<a href=../../tw/%E7%A7%91%E5%AD%B8/b89b96d.html title=文言文‖《隆中對》原文及譯文>文言文‖《隆中對》原文及譯文</a></li><hr><li><a href=../../tw/%E7%A7%91%E5%AD%B8/9f862cc.html alt=唐宋八大家文言文專題 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/485361370898467b90b4ac023b40eb63 style=border-radius:25px></a>
<a href=../../tw/%E7%A7%91%E5%AD%B8/9f862cc.html title=唐宋八大家文言文專題>唐宋八大家文言文專題</a></li><hr><li><a href=../../tw/%E9%81%8A%E6%88%B2/c146e5f.html alt="異爐 文言文 未翻譯" class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/c146e5f.html title="異爐 文言文 未翻譯">異爐 文言文 未翻譯</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>