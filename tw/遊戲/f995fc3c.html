<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>古籍‖《全漢文》卷三十三 | 极客快訊</title><meta property="og:title" content="古籍‖《全漢文》卷三十三 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p3.pstatp.com/large/pgc-image/e061c9474cb14a06bf5711ef50a0847f"><link rel=alternate hreflang=x-default href=https://geekbank.cf/tw/%e9%81%8a%e6%88%b2/f995fc3c.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/f995fc3c.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/f995fc3c.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/f995fc3c.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/f995fc3c.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/f995fc3c.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/f995fc3c.html><link rel=canonical href=https://geekbank.cf/tw/%e9%81%8a%e6%88%b2/f995fc3c.html><meta property="article:published_time" content="2020-11-14T20:54:58+08:00"><meta property="article:modified_time" content="2020-11-14T20:54:58+08:00"><meta name=Keywords content><meta name=description content="古籍‖《全漢文》卷三十三"><meta name=author content="极客快訊"><meta property="og:url" content="/tw/%E9%81%8A%E6%88%B2/f995fc3c.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>古籍‖《全漢文》卷三十三</h1></header><date class="post-meta meta-date">2020-11-14</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><h1>全漢文.卷三十三</h1><p>◎蕭望之</p><p>望之字長倩，東海蘭陵人，居茂陵，昭帝末以射策甲科為郎，署小苑東門候，免歸為郡吏。始元中除御史大夫屬。地節中察廉為大行治禮丞，拜謁者，遷諫大夫、丞相司直，出為平原太守。元康初征為少府，尋為左馮翊。神爵初遷大鴻臚，尋代丙吉為御史大夫。五鳳初，貶為太子太傅。黃龍初拜前將軍，受遺。元帝初兼光祿勳，為弘恭、石顯所陷，免為庶人。尋賜爵關內侯，覆被收，飲鴆自殺。</p><p>◇上書請選諫官陛下哀愍百姓，恐德化之不究，悉出諫官以補郡吏，所謂憂其末而忘其本者也。朝無爭臣則不知過，國無達士則不聞善。願陛下選明經術，溫故知新，通於幾微謀慮之士以為內臣，與參政事。諸侯聞之，則知國家納諫憂政，亡有闕遺。若此不怠，成康之道，其庶幾乎！外郡不治，豈足憂哉？（《漢書·蕭望之傳》：望之為平原太守，上疏，書聞，徵入守少府。）</p><p>◇建白宜罷中書宦官</p><p>尚書百官之本，國家樞機，宜以通明公正處之。武帝遊宴後庭，故用宦者，非古制也。宜罷中書宦官，應古不近刑人。（《漢書·石顯傳》：初元中，前將軍蕭望之及光祿大夫周堪、宗正劉更生皆給事中，望之領尚書事，知顯專權邪辟，建白以為。）◇劾奏趙廣漢</p><p>廣漢摧辱大臣，欲以劫持奉公，逆節傷化，不道。（《漢書·趙廣漢傳》：廣漢自將吏卒入丞相府，召其夫人，跪庭下受辭，收奴婢十餘人去，責以殺婢事。丞相魏相上書自陳，司直蕭望之劾奏。）</p><p>◇奏駁耿壽昌增海租及近糴計故御史屬徐宮，家在東萊，言往年加海租，魚不出。長老皆言：武帝時，縣官嘗自漁，海魚不出。後復予民，魚乃出。夫陰陽之感，物類相應，萬事盡然。今壽昌欲近糴漕關內之谷，築倉治船，費直二萬萬餘，有動眾之功，恐生旱氣，民被其災，壽昌習於商功分銖之事，其深計遠慮，誠未足任，宜且如故。（《漢書·食貨志》：大司農中丞耿壽昌五鳳中奏糴三輔等郡谷，以省關東漕卒；又白增海租三倍，御史大夫蕭望之奏云云，上不聽。）◇奏言三公非其人</p><p>百姓或乏困，盜賊未止，二千石多材下不任職。三公非其人，則三光為之不明。今首歲日月少光，咎在臣等。（《漢書·蕭望之傳》：丞相丙吉年老，上重焉，望之又奏言云雲。上以望之意輕丞相，乃下侍中等詰問望之。）</p><p>◇馮奉世封爵議奉世奉使有指，而擅矯制違命，發諸國兵，雖有功效，不可以為後法。即封奉世，開後奉使者利，以奉世為比，爭逐發兵，要功萬里之外，為國家生事於夷狄。漸不可長，奉世不宜受封。（《漢書·馮奉世傳》：奉世以衛侯持節送大宛諸國客至伊修城，以節諭告諸國王，因發其兵，進擊莎車。莎車王自殺，傳首長安，上甚說，下議封奉世。少府蕭望之獨以云云。上善望之議。）</p><p>◇駁張敞入谷贖罪議</p><p>民函陰陽之氣，有仁義欲利之心，在教化之所助。堯在上，不能去民欲利之心，而能令其欲利不勝其好義也；雖桀在上，不能去民好義之心，而能令其好義不勝其欲利也。故堯、桀之分，在於義利而已，道民不可不慎也。今欲令民量粟以贖罪，如此則富者得生，貧者獨死，是貧富異刑而法不一也。人情，貧窮，父兄囚執，聞出財得以生活，為人子弟者將不顧死亡之患，敗亂之行，以赴財利，求救親戚。一人得生，十人以喪，如此，伯夷之行壞，公綽之名滅。政教壹傾，雖有周召之佐，恐不能復。古者藏財於民，（「財」字從《漢紀》補。）不足則取，有餘則予。《詩》曰「爰及矜人，哀此鰥寡」，上惠下也。又曰「雨我公田，遂及我私」，下急上也。今有西邊之役，民失作業，雖戶賦口斂以贍其睏乏，古之通義，百姓莫以為非。以死救生，恐未可也。陛下佈德施教，教化既成，堯舜亡以加也。今議開利路以傷既成之化，臣竊痛之。（《漢書·蕭望之傳》：京兆尹張敞書，願令諸有罪得以差入谷此八郡贖罪，事下有司，望之與少府李強議。又見荀悅《漢紀》，又見《藝文類聚》五十四。）◇對兩府難問入谷贖罪議</p><p>先帝聖德，賢良在位，作憲垂法，為無窮之規，永惟邊竟之不贍，故《金布令甲》曰：「邊郡數被兵，離飢寒，夭絕天年，父子相失，令天下共給其費」，固為軍旅卒暴之事也。聞天漢四年，常使死罪人入五十萬錢減死罪一等，豪強吏民請奪假貸至為盜賊以贖罪。其後奸邪橫暴，群盜並起，至攻城邑，殺郡守，充滿山谷，吏不能禁，明詔遣繡衣使者以興兵擊之，誅者過半，然後衰止。愚以為此使死罪贖之敗也，故曰不便。（《漢書·蕭望之傳》）◇烏孫元貴靡尚少主議</p><p>烏孫絕域，信其美言，萬里結婚，非長策也。（《漢書·蕭望之傳》，又《西域傳》下作：烏孫絕域、變故難保、不可許。）</p><p>烏孫持兩端，亡堅約，其效可見，前少主在烏孫四十餘年，恩愛不親密，邊境未以安，此以事之驗也。今少主以元貴靡不得立而還，信無負於四夷，此中國之大福也。少主不止，繇役將興，其原起此。（《漢書·蕭望之傳》，又見《西域傳》下，小異。）</p><p>◇對詔問因亂滅匈奴議《春秋》晉士丐帥師侵齊，聞齊侯卒，引師而還，君子大其不伐喪，以為恩足以服孝子，誼足以動諸侯。前單于慕化鄉善稱弟，遣使請求和親，海內欣然，夷狄莫不聞。未終奉約，不幸為賊臣所殺，今而伐之，是乘亂而幸災也，彼必奔走遠遁。不以義動兵，恐勞而無功。宜遣使者弔問，輔其微弱，救其災患，四夷聞之，鹹貴中國之仁義。如遂蒙恩得復其位，必稱臣服從，此德之盛也。（《漢書·蕭望之傳》：五鳳中，匈奴大亂，議者多曰：「匈奴為害日久，可因其壞亂，舉兵滅之。」詔遣問望之計策，望之對云云，上從其議。）◇單于朝儀議單于非正朔所加，故稱敵國，宜待以不臣之禮，位在諸侯王上。外夷稽首稱藩，中國讓而不臣，此則羈縻之誼，謙亨之福也。《書》曰：「戎狄荒服」，言其來荒忽亡常。如使匈奴後嗣卒有鳥竄鼠伏，闕於朝享，不為畔臣。信讓行乎蠻貉，福祚流於亡窮，萬世之長策也。（《漢書·蕭望之傳》）</p><p>戎狄荒服，言其來服荒忽無常，時至時去，宜待以客禮。讓而不臣，如其後嗣，遂逃竄伏，使於中國不為叛臣。（《漢書·匈奴傳贊》。案此約文與本傳少異，故並錄之。）</p><p>◇雨雹對</p><p>《春秋》昭公三年大雨雹，是時季氏專權，卒逐昭公。鄉使魯君察於天變，宜亡此害。今陛下以聖德居位，思政求賢，堯舜之用心也。然而善祥未臻，陰陽不和，是大臣任政，一姓擅勢之所致也。附枝大者賊本心，私家盛者公室危。唯明主躬萬機，選同姓，舉賢材，以為腹心，與參政謀，令公卿大臣朝見奏事，明陳其職，以考功能。如是，則庶事理，公道立，奸邪塞，私權廢矣。（《漢書·蕭望之傳》：地節三年夏，京師雨雹。望之因是上疏，願陳災異，下少府宋畸問狀，望之對以為。）◎蕭育</p><p>育字次君，望之子。宣帝時為太子庶子。元帝即位為郎，病免，後為御史，除大將軍功曹，遷謁者。使匈奴副校尉，後為茂陵令，拜司隸校尉，免。復為中郎將，使匈奴，歷冀州、青州兩部刺史，長水校尉，泰山太守，大鴻臚，右扶風，免。哀帝時拜南郡太守，病去官，起為光祿大夫、執金吾。</p><p>◇奏封事薦馮野王</p><p>野王行能高妙，內足與圖身，外足以慮化。竊惜野王懷國之寶，而不得陪朝廷與朝者並。野王前以王舅出，以賢復入，明國家樂進賢也。（《漢書·馮奉世附傳》：朔方刺史蕭育奏封事薦言。案：朔方即冀州。又案：王章薦馮野王封事，末三語與此同。）</p><p>◎金安上</p><p>安上，字子侯，宅侯日單弟倫之子。宣帝時為侍中，賜爵關內侯，進封都成侯，遷建章衛尉，諡曰敬侯。</p><p>◇上書言昌邑王賀</p><p>賀天之所棄，陛下至仁，復封為列侯。賀囂頑放廢之人，不宜得奉宗廟朝聘之禮。（《漢書·武五子昌邑王傳》：侍中衛尉金安上上書言，奏可。）</p><p>◎柯</p><p>柯，史不著其姓，宣帝時為揚州刺史。◇奏昌邑王賀罪</p><p>賀與故太守卒史孫萬世交通，萬世問賀：「前見廢時，何不堅守毋出宮，斬大將軍，而聽人奪璽綬乎？」賀曰：「然。失之。」萬世又以賀且王豫章，不久為列侯。賀曰：「且然，非所宜言。」（漢書·武五子昌邑王傳》：元康三年，封賀為海昏侯。後數年，揚州刺史柯奏云云，制曰：「削戶三千。」）</p><p>◎廖</p><p>廖，史不著其姓，宣帝時為豫章太守。◇奏絕昌邑王后</p><p>舜封象於有鼻，死不為置後，以為暴亂之人不宜為太祖。海昏侯賀死，上當為後者子充國；充國死，覆上弟奉親；奉親復死，是天絕之也。陛下聖仁，於賀甚厚，雖舜於象無以加也。宜以禮絕賀，以奉天意。願下有司議。（《漢書·武五子傳》：賀薨，豫章太守廖奏言。）</p><p>◎鄭吉</p><p>吉，會稽山陰人。初為郎，地節中以侍郎田渠黎破車師，遷衛司馬，護鄯善以西南道。神爵中降日逐並護車師以西北道，於是始置都護西域騎都尉，封安遠侯，卒，諡曰繆侯。</p><p>◇上書請益車師田卒</p><p>車師去渠黎千餘裡，間以河山，北近匈奴，漢兵在渠黎者勢不能相救，願益田卒。（《漢書·西域傳》下）</p><p>◎辛武賢</p><p>武賢，狄道人。元康中為酒泉太守。神爵初拜破羌將軍，羌軍還歸酒泉，後復為破羌將軍。</p><p>◇奏擊罕開</p><p>郡兵皆屯備南山，北邊空虛，勢不可久。或曰至秋冬乃進兵，此虜在竟外之冊。今虜朝夕為寇，土地寒苦，漢馬不能冬，屯兵在武威、張掖、酒泉萬騎以上，皆多羸瘦。可益馬食，以七月上旬齎三十日糧，分兵並張掖、酒泉合擊罕、開在鮮水上者。虜以畜產為命，今皆離散，兵即分出，雖不能盡誅，奪其畜產，虜其妻子，復引兵還，冬復擊之，大兵仍出，虜必震壞。（《漢書·趙充國傳》：酒泉太守辛武賢奏言，天子下其書充國，令與校尉以下知羌事者博議。）</p><p>◎辛慶忌慶忌字子真，武賢子。宣帝時為右校丞，屯烏孫赤谷城，拜侍郎，遷校尉，屯焉耆國，還為謁者。元帝初補金城長史，舉茂材，遷郎中，轉校尉，遷張掖太守，徙酒泉太守。成帝初徵為光祿大夫，遷左曹中郎將，至執金吾，左遷酒泉太守，復徵為光祿大夫執金吾，左遷雲中太守，徵為光祿勳，拜右將軍諸吏散騎給事中，徙左將軍。元延初卒官。</p><p>◇上書理劉輔</p><p>臣聞明主垂寬容之聽，崇諫爭之官，廣開忠直之路，不罪狂狷之言，然後百僚在位，竭忠盡謀，不懼後患，朝廷無諂諛之士，元首無失道之愆。竊見諫大夫劉輔，前以縣令求見，擢為諫大夫，此其言必有卓詭切至，當聖心者，故得拔至於此。旬日之間，收下祕獄。臣等愚，以為輔幸得託公族之親，在諫臣之列，新從下土來，未知朝廷體，獨觸忌諱，不足深過。小罪宜隱忍而已，如有大惡，宜暴治理官，與眾共之。昔趙簡子殺其大夫鳴犢，孔子臨河而還。今天心未豫，災異屢降，水旱迭臻，方當隆寬廣問，褒直盡下之時也。而行慘急之誅於諫爭之臣，震驚群下，失忠直心。假令輔不坐直言，所坐不著，天下不可戶曉。同姓近臣本以言顯，其於治親養忠之義誠不宜齒囚於掖庭獄。公卿以下，見陛下進用輔亟，而折傷之暴，人有懼心，精銳銷Й，莫敢盡節正言，非所以昭有虞之聽，廣德美之風也。臣等竊深傷之，唯陛下留神省察。（《漢書·劉輔傳》：成帝欲立趙婕妤為皇后，輔上書，系掖庭祕獄。左將軍辛慶忌、右將軍廉褒、祿大夫師丹、太中大夫谷永俱上書。）◎韋玄成玄成字少翁，魯國鄒人，丞相賢之少子。為諫大夫，遷大河都尉，襲爵扶陽侯，拜河南（「表」作河內。）太守。神爵末徵為未央衛尉，五鳳中遷太常，坐楊惲免。起為淮南王中尉。元帝即位，進少府，遷太子太傅。永光初拜御史大夫，代於定國為丞相。建昭三年卒，諡曰共侯。</p><p>◇劾劉更生</p><p>更生前為九卿，坐與望之、堪謀排車騎將軍高、許、史氏侍中者，毀離親戚，欲退去之，而獨專權。為臣不忠，幸不伏誅，復蒙恩徵用，不悔前過，而教令人言變事，誣罔不道。（《漢書·楚元王交附傳》：更生使外親上變事，逮繫獄，下太韋玄成、諫大夫貢禹與廷尉雜考，劾更生。）</p><p>◇奏發陳鹹朱雲事</p><p>鹹宿衛執法之臣，幸得進見，漏洩所聞，以私語云，為定奏草，欲令自下治，後知雲亡命罪人，而與交通，雲以故不得上。（《漢書·朱雲傳》。案：顏師古以上字屬下文，誤。）</p><p>◇罷郡國廟議臣聞祭，非自外至者也，繇中出，生於心也。故惟聖人為能饗帝，孝子為能饗親。立廟京師之居，躬親承事，四海之內各以其職來助祭，尊親之大義，五帝三王所共，不易之道也。《詩》雲：「有來雍雍，至止肅肅，相維闢公，天子穆穆。」《春秋》之義，父不祭於支庶之宅，君不祭於臣僕之家，王不祭於下土諸侯。臣等愚以為宗廟在郡國，宜無修，臣請勿復修。（《漢書·韋賢傳》：永光四年，詔先議罷郡國廟，丞相玄成、御史大夫鄭弘、太子太傅嚴彭祖，少府歐陽地餘、諫大夫尹更始等七十人皆、曰云雲，奏可。）</p><p>◇毀廟議</p><p>《禮》，王者始受命，諸侯始封之君，皆為太祖。以下，五廟而迭毀，毀廟之主，臧乎太祖，五年而再殷祭，言壹壹袷也。袷祭者，毀廟與未毀廟之主皆合食於太祖，父為昭，子為穆，孫復為昭，古之正禮也。《祭義》曰：「王者其祖自出，以其祖配之，而立四廟。」言始受命而王，祭天以其祖配，而不為立廟，親盡也。立親廟四，親親也。親盡而迭毀，親疏之殺，示有終也。周之所以七廟者，以後稷始封，文王、武王受命而王，是以三廟不毀，與親廟四而七。非有後稷始封，文、武受命之功者，皆當親盡而毀。成王成二聖之業，制禮作樂，功德茂盛，廟猶不世，以行為諡而已。《禮》，廟在大門之內，不敢遠親也。臣愚以為高帝受命定天下，宜為帝者太祖之廟，世世不毀，承後屬盡者宜毀。今宗廟異處，昭穆不序，宜入就太祖廟，而序昭穆如禮。太上皇、孝惠、孝文、孝景廟皆親盡宜毀，皇考廟親未盡，如故。（《漢書·韋賢傳》：玄成等四十四人奏議。）</p><p>◇毀廟遷主議</p><p>祖宗之廟，世世不毀，繼祖以下，五廟而迭毀。今高皇帝為太祖，孝文皇帝為太宗，孝景皇帝為昭，孝武皇帝為穆，孝昭皇帝與孝宣皇帝俱為昭。皇考廟親未盡。太上、孝惠廟皆親盡，宜毀。太上廟主宜瘞園，孝惠皇帝為穆主，遷於太祖廟，寢園皆無復修。（《漢書·韋賢傳》：明年玄成等奏，奏可。）</p><p>◇復言罷文昭太后寢祠園</p><p>古者制禮，別尊卑貴賤，國君之母非適不得配食，則薦於寢，身沒而已。陛下躬至孝，承天心，建祖宗，定迭毀，序昭穆，大禮既定。孝文太后、孝昭太后寢祠園宜如禮勿復修。（《漢書·韋賢傳》：明年玄成復言，奏可。）</p><p>◎侍郎章</p><p>章，史不著其姓，宣帝時為侍郎。</p><p>◇上疏言宜德韋玄成讓襲爵</p><p>聖王貴以禮讓為國，宜優養玄成，勿枉其志，使得自安衡門之下。（《漢書·韋賢傳》：玄成當襲爵，以病狂不應召。大鴻臚奏狀，玄成友人侍郎章亦上疏言。）</p><p>◎戴長樂</p><p>長樂，神爵初為太僕，五鳳坐事免為庶人。</p><p>◇上疏告揚惲罪</p><p>高昌車奔入北掖門，惲語富平侯張延壽曰：「聞前有奔車抵殿門，門關折，馬死，而昭帝崩。今復如此，天時，非人力也。」左馮翊韓延壽有罪下獄，惲上書訟延壽。郎中丘常謂惲曰：「聞君侯訟韓馮翊，當得活乎？」惲曰：「事何容易！脛脛者未必全也。我不能自保，真人所謂鼠不容穴銜窶數者也。」又中書謁者令宣持單于使者語，視諸將軍、中朝二千石。惲曰：「冒頓單于得漢美食好物，謂之臭惡，單于不來明甚。」惲上觀西閣上畫人，指桀紂畫謂樂昌侯王武曰：「天子過此，一二問其過，可以得師矣。」畫人有堯舜禹湯，不稱而舉桀紂。惲聞匈奴降者道單于見殺，惲曰：「得不肖君，大臣為畫善計不用，自令身無處所。若秦時但任小臣，誅殺忠良，竟以滅亡；令親任大臣，即至今耳。古與今如一丘之貉。」惲妄引亡國，以誹謗當世，無人臣禮。又語長樂曰：「正月以來，天陰不雨，此《春秋》所記，夏侯君所言。行必不至河東矣。」以主上為戲語，允悖逆絕理。（《漢書·楊敞傳》）</p><p>◎王生</p><p>生，宣帝時為太子庶子。（案《龔遂傳》亦有王生，由勃海議曹入為水衡丞，與此同時，未審即其人否也。）</p><p>◇與蓋寬饒書明主知君白公正，不畏強禦，故命君以司察之位，擅君以奉使之權，尊官厚祿己施於君矣。君宜夙夜惟思當世之務，奉法宣化，憂勞天下，雖日有益，月有功，猶未足以稱職而報恩也。自古之治，三王之術，各有制度。今君不務循職而己，乃欲以太古久遠之事匡拂天子，數進不用難聽之語，以摩切左右，非所以揚令名全壽命者也。方今用事之人，皆明習法令，言足以飾君之辭，文足以成君之過，君不惟蘧氏之高蹤，而慕子胥之末行，用不訾之軀，臨不測之險，竊為君痛之。夫君子直而不挺，曲而不詘。《大雅》雲：「既明且哲，以保其身。」狂夫之言，聖人擇焉。唯裁省覽。（《漢書·蓋寬饒傳》）</p><p>◎蓋寬饒寬饒字次公，魏郡人。初為郡文學，以孝廉為郎，舉方正，對策高第，遷諫大夫，行郎中戶將事，左遷衛司馬，拜太中大夫，擢為司隸校尉。神爵二年，以奏事忤旨自殺。</p><p>◇奏封事</p><p>方今聖道浸廢，儒術不行，以刑餘為周召，以法律為《詩》《書》。</p><p>《韓氏易傳》言：「五帝官天下，三王家天下，家以傳子，官以傳賢，若四時之運，功成者去，不得其人，則不居其位。（《漢書·蓋寬饒傳》：是時上方用刑法，信任中尚書宦官，寬饒奏封事。）</p><p>◎鄭昌</p><p>昌字次卿，泰山剛人。宣帝時為太原涿郡太守，入為諫大夫。</p><p>◇請刪定律令疏</p><p>聖主置諫爭之臣者，非以崇德，防逸豫之生也；立法明刑者，非以為治，救衰亂之起也。今明主躬垂明聽，雖不置廷平，獄將自正；若開後嗣，不若刪定律令。律令一定，愚民知所避，奸吏無所弄矣。今不正其本，而置廷平，以理其末也，政衰聽怠，則廷平將招權而為亂首矣。（《漢書·刑法志》：宣帝置廷平，時汲郡太守鄭昌上疏言，宣帝未及修正。）◇上書理蓋寬饒</p><p>臣聞山有猛獸，藜藿為之不採；國有忠臣，奸邪為之不起。司隸校尉寬饒居不求安，食不求飽，進有憂國之心，退有死節之義，上無許、史之屬，下無金、張之託，職在司察，直道而行，多仇少與，上書陳國事，有司劾以大辟。臣幸得從大夫之後，官以諫為名，不敢不言。（《漢書·蓋寬饒傳》：諫大夫鄭昌，愍傷寬饒忠直憂國，以言事不當意，而為文吏所詆挫，上書頌寬饒云云，上不聽。）</p><p>◇薛廣德</p><p>廣德字長卿，沛郡相人。神爵中為博士，遷諫大夫。初元末，代貢禹長信少府御史大夫。永光初以病免。</p><p>◇上元帝書諫射獵</p><p>竊見關東困極，人民流離。陛下日撞亡秦之鐘，聽鄭衛之樂，臣誠悼之。今士卒暴露，從官勞倦，願陛下亟反宮，思與百姓同憂樂，天下幸甚。（《漢書·薛廣德傳》）</p><p>◎毓延壽</p><p>延壽一姓李，字子惠，南郡人。五鳳中為丞相司直，建昭初遷執金吾，歷衛尉，拜御史大夫。竟寧初卒。</p><p>◇奏劾蕭望之</p><p>侍中謁者良使丞制詔望之，望之再拜已。良與望之言，望之不起，因故下手，而謂御史曰：「良禮不備。」故事丞相病，明日御史大夫輒問病；朝奏事會廷中，差居丞相後，丞相謝，大夫少進，揖。今丞相數病，望之不問病；會廷中，與丞相鈞禮。時議事不合意，望之曰：「侯年寧能父我邪！」知御史有令不得擅使，望之多使守史自給車馬，之杜陵護視家事。少史冠法冠，為妻先引，又使賣買，私取附益凡十萬三千。案望之大臣，通經術，居九卿之右，本朝所仰，至不奉法自修，踞慢不遜讓，受所監臧二百五十以上，請逮捕系治。（《漢書·蕭望之傳》）</p><p>◎孫會宗</p><p>會宗，西河人。五鳳中為安定太守，坐楊惲事免官。</p><p>◇與楊惲書</p><p>大臣廢退，當闔門惶懼，為可憐之意，不當治產業，通賓客，有稱譽。（《漢書·楊敞傳》：惲既失爵位，家居治產業，起室宅，以財自娛。歲餘，其友人孫會宗與惲書諫戒之。）</p><p>◎歐陽地餘</p><p>地餘，千乘人，歐陽生七世孫，世受尚書。宣帝時為太子中庶子，後為博士，論石渠。元帝即位，進侍中中大夫。永光初為少府。</p><p>◇戒子我死，官屬即送汝財物，慎毋受。汝九卿儒者子孫，以廉潔著，可以自成。（《漢書·儒林傳》）◎徐福</p><p>福，茂陵人。宣帝時，以上疏為郎。</p><p>◇上疏言霍氏</p><p>霍氏太盛，陛下即厚愛之，宜以時抑制，無使至亡。（《漢書·霍光傳》：茂陵徐生上疏言書三上，輒報聞，其後霍氏誅滅，而告霍氏者皆封。人為徐生上書，上乃賜福帛十匹，後以為郎。）</p><div class=pgc-img><img alt=古籍‖《全漢文》卷三十三 onerror=errorimg.call(this); src=https://p3.pstatp.com/large/pgc-image/e061c9474cb14a06bf5711ef50a0847f></div><p><strong>（圖文來源於網絡，版權歸原作者所有！）</strong></p></div><div class="post-meta meta-tags"><ul class=clearfix><li><a>全漢文</a></li><li><a>三十三</a></li><li><a>古籍</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/e1413ef2.html alt=古籍‖《全漢文》卷四十六 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9c992797bfd241faa6bda7c45c530b7f style=border-radius:25px></a>
<a href=../../tw/%E7%A7%91%E5%AD%B8/e1413ef2.html title=古籍‖《全漢文》卷四十六>古籍‖《全漢文》卷四十六</a></li><hr><li><a href=../../tw/%E7%A7%91%E6%8A%80/d114bd58.html alt=天天網拍：碑帖、古籍、西文、同一藏家藏書、大眾收藏古籍在線拍賣！ class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/15296863576982d648ee043 style=border-radius:25px></a>
<a href=../../tw/%E7%A7%91%E6%8A%80/d114bd58.html title=天天網拍：碑帖、古籍、西文、同一藏家藏書、大眾收藏古籍在線拍賣！>天天網拍：碑帖、古籍、西文、同一藏家藏書、大眾收藏古籍在線拍賣！</a></li><hr><li><a href=../../tw/%E7%A7%91%E5%AD%B8/47f75e5e.html alt=古籍中石榴的繁殖與管理方法 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/fc3fd457898946f985a38b99e24fda9a style=border-radius:25px></a>
<a href=../../tw/%E7%A7%91%E5%AD%B8/47f75e5e.html title=古籍中石榴的繁殖與管理方法>古籍中石榴的繁殖與管理方法</a></li><hr><li><a href=../../tw/%E7%A7%91%E5%AD%B8/a5e03d3a.html alt=王充閭：古籍斷句趣談 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/SEvK9YSHrkvuHH style=border-radius:25px></a>
<a href=../../tw/%E7%A7%91%E5%AD%B8/a5e03d3a.html title=王充閭：古籍斷句趣談>王充閭：古籍斷句趣談</a></li><hr><li><a href=../../tw/%E9%81%8A%E6%88%B2/9dbd31e6.html alt=三十三、尋找冥後之途 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E9%81%8A%E6%88%B2/9dbd31e6.html title=三十三、尋找冥後之途>三十三、尋找冥後之途</a></li><hr><li><a href=../../tw/%E9%81%8A%E6%88%B2/aa7f84c3.html alt=符咒類古籍《溫雷安土》 class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/d3184da499ba442b91a378ace25c7ff0 style=border-radius:25px></a>
<a href=../../tw/%E9%81%8A%E6%88%B2/aa7f84c3.html title=符咒類古籍《溫雷安土》>符咒類古籍《溫雷安土》</a></li><hr><li><a href=../../tw/%E7%A7%91%E6%8A%80/c0cfac18.html alt=古籍中常見的蒙古語詞 class="image featured" style=display:block;margin-left:auto;margin-right:auto;width:100%><img src style=border-radius:25px></a>
<a href=../../tw/%E7%A7%91%E6%8A%80/c0cfac18.html title=古籍中常見的蒙古語詞>古籍中常見的蒙古語詞</a></li><hr><li><a href=../../tw/%E7%A7%91%E5%AD%B8/4ff7bbb.html alt=古籍‖《仁學》.上卷 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/d3fa992620554eeba272633fc746b634 style=border-radius:25px></a>
<a href=../../tw/%E7%A7%91%E5%AD%B8/4ff7bbb.html title=古籍‖《仁學》.上卷>古籍‖《仁學》.上卷</a></li><hr><li><a href=../../tw/%E7%A7%91%E5%AD%B8/89569b0.html alt=古籍‖《太玄經》（上） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/faaa760317bc460a8af1dfa019c70d2f style=border-radius:25px></a>
<a href=../../tw/%E7%A7%91%E5%AD%B8/89569b0.html title=古籍‖《太玄經》（上）>古籍‖《太玄經》（上）</a></li><hr><li><a href=../../tw/%E7%A7%91%E5%AD%B8/d9d617f.html alt=中醫古籍《中風論》 class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/f344fdec5ab448e3beef27d704e5bb58 style=border-radius:25px></a>
<a href=../../tw/%E7%A7%91%E5%AD%B8/d9d617f.html title=中醫古籍《中風論》>中醫古籍《中風論》</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>