<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2790卷》（755—758卷）馮取洽 趙以夫 鄭覺齋 張榘 | 极客快訊</title><meta property="og:title" content="《全宋詞 2790卷》（755—758卷）馮取洽 趙以夫 鄭覺齋 張榘 - 极客快訊"><meta property="og:type" content="article"><meta property="og:locale" content="tw"><meta property="og:image" content="http://p9.pstatp.com/large/pgc-image/6ed6936eaece4cb3ada4611c945e848f"><link rel=alternate hreflang=x-default href=https://geekbank.cf/tw/%e9%81%8a%e6%88%b2/fed2cf2.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/fed2cf2.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/fed2cf2.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/fed2cf2.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/fed2cf2.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/fed2cf2.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/fed2cf2.html><link rel=canonical href=https://geekbank.cf/tw/%e9%81%8a%e6%88%b2/fed2cf2.html><meta property="article:published_time" content="2020-10-29T20:46:45+08:00"><meta property="article:modified_time" content="2020-10-29T20:46:45+08:00"><meta name=Keywords content><meta name=description content="《全宋詞 2790卷》（755—758卷）馮取洽 趙以夫 鄭覺齋 張榘"><meta name=author content="极客快訊"><meta property="og:url" content="/tw/%E9%81%8A%E6%88%B2/fed2cf2.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2790卷》（755—758卷）馮取洽 趙以夫 鄭覺齋 張榘</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><h1 class=pgc-h-arrow-right><strong>安慶摸</strong></h1><h1 class=pgc-h-arrow-right><strong>和孫霽窗</strong></h1><h1 class=pgc-h-arrow-right><strong>渺長江、浩無今古，悠悠經幾流景。橋家松竹知何在，寂歷丹楓如錦。行陣整。想鬥艦連艘，談笑菸灰冷。寒光萬頃。算只有當年，暮天霜月，慘澹照山影。</strong></h1><h1 class=pgc-h-arrow-right><strong>元戎隊，畫角梅花緩引。樓船飛渡波穩。中流擊楫酬初志，此去君王高枕。應暗省。使萬里塵清，誰遜周公瑾，勳名不泯。看陽蟄潛開，老龍挾雨，淵睡為民醒。</strong></h1><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p><strong>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</strong></p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p9.pstatp.com/large/pgc-image/6ed6936eaece4cb3ada4611c945e848f><p class=pgc-img-caption></p></div><h1 class=pgc-h-arrow-right><strong>宋詞總集。</strong></h1><p><strong>宋人詞集的編纂，宋代本朝就開始了。</strong></p><p><strong>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</strong></p><p><strong>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</strong></p><p><strong>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</strong></p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/890c79697c614a7fb2fabdae523b860d><p class=pgc-img-caption></p></div><p><strong>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</strong></p><p><strong>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</strong></p><p><strong>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</strong></p><p><strong>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</strong></p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p9.pstatp.com/large/pgc-image/8689e483c98e4f4380d4a8e8836bbb16><p class=pgc-img-caption></p></div><h1 class=pgc-h-arrow-right><strong>目錄：</strong></h1><h1 class=pgc-h-arrow-right>卷755馮取洽</h1><h1 class=pgc-h-arrow-right>卷756趙以夫</h1><h1 class=pgc-h-arrow-right>卷757鄭覺齋</h1><h1 class=pgc-h-arrow-right>卷758張榘</h1><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/4bcaa2e64858431aab66f3cc071eccce><p class=pgc-img-caption></p></div><h1 class=pgc-h-arrow-right>馮取洽</h1><p>馮取洽</p><p>取洽字熙之，自號雙溪擬巢翁，延平（今福建南平）人。有雙溪詞。</p><p>賀新郎</p><p>壽張宜軒</p><p>九日明朝是。問宜軒何事，今朝眾賓交至。長記每年八月八，曾慶飲仙出世。直推到、於今何意。要待千崖秋氣爽，向東籬、試探花開未。撾急鼓，舞長袂。</p><p>主人臭味花相似。笑爭春、紅紫低昂，轉頭掃地。獨佔西風搖落候，旋屑黃金點綴。做得個、秋花元帥。舊說東陽流菊水，飲之者、壽過百餘歲。泛此酒，勸公醉。</p><p>又</p><p>黃玉林為風月樓作，次韻以謝</p><p>自顧卑棲翼。似滄洲、白鳥悠悠，靜依拳石。聊寄一梯雲木表，俯視霽虹千尺。樂江上、山間聲色。鏡樣清流環樣繞，笑賜湖、一曲誇唐敕。塵外趣，有誰識。</p><p>飛來妙墨痕猶溼。走盤珠流出，不火食人胸膈。三嘆陽春知和寡，但覺光生虛室。何處覓、倚歌簫客。他日玉林來得否，待平分、風月供吟筆。添一友，共閒逸。</p><p>又</p><p>次韻江定軒詠菊</p><p>句裡思黃九。笑王郎、不奈寒芳，腰圍如柳。得似江郎饒雅趣，時攬黃花誑口。吐妙語、與之爭秀。閒繞珍叢吟不盡，盡風前、露下欒欒瘦。香自足，豈勞嗅。</p><p>一尊問我能同否。嘆雙溪、冷落籬邊，傲霜猶</p><p>有。浩唱雲箋金縷調，興發小槽珠酒。待喚醒、早春梅友。獨恨愛花人易老，漫一年、好景還依舊。東望處，立良久。</p><p>又</p><p>送別定軒</p><p>夢折營門柳。送君歸、暫戲斑衣，又攏徵袖。到得皇州風景異，只有湖山似舊。把感慨、寓之杯酒。雨抹晴妝西子樣，且平章、剩賦詩千首。富與貴，本來有。</p><p>青油幕底籌攻守。擁貔貅、朝氣凌雲，夜鋒衝鬥。蜀祲淮氛猶在眼，一掃正須健帚。又何惜、驅馳奔走。快展韜鈐資世用，看歸來、金印懸雙肘。傾玉斝，為親壽。</p><p>又</p><p>次玉林見壽韻</p><p>那得身無事。問雙溪老子，而今萬緣空否。正使塵勞償未了，畢竟難昏靈府。已笑唾、功名如土。五十九年風雨過，算非非、是是何須數。垂老也，信緣度。</p><p>綠陰朱夏回清暑。嘆病來、觴怯流霞，扇閒白羽。方念生初增感慨，誰寄樂章新語。知是我、花菴菴主。一別三年惟夢見，定何時、相對傾瓊醑。驚世路，有豺虎。</p><p>又</p><p>次玉林感時韻</p><p>知彼須知此。問籌邊、攻守規模，云何則是。景色愔愔猶日暮，壯士無由吐氣。又安得、將如廉李。燕坐江沱甘自蹙，笑腐儒、枉楦朝家紫。用與舍，徒為耳。</p><p>黃蘆白葦迷千里。嘆長淮、籬落空疏，僅餘殘</p><p>壘。讀父兵書寧足恃，擊楫誰盟江水。有識者、知其庸矣。多少英雄沉草野，豈堂堂、吾國無君子。起諸葛，總戎事。</p><p>又</p><p>花庵老子以遊戲自在三昧，寓之樂府。</p><p>溪翁隨喜和韻以詠歎之，不知維摩燕坐次，</p><p>可授散花女，俾歌之以侑茗飲否？艾子，汝</p><p>為老人書以寄之</p><p>問訊花庵主。這一宗、拍板門槌，是誰親付。逢翰墨場聊作戲，那個是真實語。算惟有、青山堪住。玉立林幽真脫灑，又何妨、白石和泉煮。底用判，雲遊據。</p><p>朝三暮四從渠賦。且隨緣、家養園收，自然成趣。此外盤蝸餘一室，人我兩俱無負。要參到、道心微處。盡做逃禪逃得密，也難遮、撥草來尋路。應為撥，懶殘芋。</p><p>又</p><p>追次玉林所賦溪樓燕集韻</p><p>二老交相訪。正不妨、勃窣媻姍，舍車而杖。憶在蓉村新雨過，門外春流浩蕩。中有個、列仙臞相。把酒論詩饒勝韻，更柳邊、花底同心賞。臨別句，幾回唱。</p><p>忽傳風馭來溪上。遣兒曹、策馬郊迎，老懷欣暢。爭訝金華佳父子，飛下蓬萊昆閬。有四士、追隨仙仗。我愛君如何次道，便令人、直欲傾家釀。歌妙曲，鄭聲放。</p><p>又</p><p>用前韻自壽</p><p>往事休尋訪。幸老來、筋力差強，未須扶杖。收腳八風波外立，一片虛空蕩蕩。悟壽者、本來無相。今日不知何日也，便戊申、重見何須賞。大夢曲，此時唱。</p><p>團欒兒女溪堂上。且一觴、一詠陶然，此情堪</p><p>暢。漫說神仙華屋好，縹緲嶠壺蓬閬。這浮幻、也難憑仗。何似薰風來歲歲，藹一家、和氣如春釀。婚嫁了，盡閒放。</p><p>沁園春</p><p>次韻四友吳會卿次子西上</p><p>我愛□君，結屋並山，友松竹梅。有倦遊孤劍，暫懸素壁，醉吟行履，時印蒼苔。得失不驚，知恬交養，浩浩胸中何壯哉。須知道，似驊騮萬里，道路方開。</p><p>相期湖上舒懷。莫放過花枝與酒杯。況上天已辦，河東新賦，圜橋樂得，海內英才。矍鑠溪翁，據鞍一笑，畫餅功名賦倘來。長堤上，正柳花荷氣，儘可追陪。</p><p>又</p><p>次玉林惠示韻二月三日，諸少載酒邀往</p><p>遺蛻觀桃。半酣，追省昨遊，因誦雅詞“從</p><p>此一春須一到”之句，竟墮渺茫，為之黯然。</p><p>輒用惠示元日沁園春韻，寫此懷思，一酹桃</p><p>花也</p><p>人事好乖，雲散風流，暗思去年。記竹輿伊軋，報臨村裡，筇枝顛倒，忙返溪邊。翦韭新炊，尋桃小酌，取次歡謠俱可編。難忘處，是陽春一曲，群唱尊前。</p><p>新晴又放花天。況家釀堪攜不用錢。想有人如玉，已過南市，無人伴我，重醉西阡。舊約難憑，新詞堪賦，樂事賞心那得全。歸來也，命兒將此意，寫以朱弦。</p><p>又</p><p>用定軒雨餘有感韻寫山中之趣</p><p>一雨霈然，六合全清，空無點埃。喜秋容新沐，為誰媚嫵，涼蟾留照，正爾徘徊。蠟屐清遊，漁蓑淡話，富貴於予何有哉。雙溪上，總舊盟鷗鷺，來往無猜。</p><p>煙霞竹石松梅。更無數幽花陸續開。漸黃雞啄</p><p>黍，肥堪一箸，浮蛆拍甕，美可三杯。兒解應門，翁方索句，俗客來時莫放來。青山好，盡從今日日，闥不妨排。</p><p>又</p><p>用前韻謝魏菊莊</p><p>舉世紛紛，風靡波流，名氛利埃。有幽人嘉遁，長年修潔，寒花作伴，竟日徘徊。餐薦夕英，杯迎朝露，世味何如此味哉。揚揚蝶，盡弄芳來往，我又奚猜。</p><p>雙溪約玉林梅。擬真到莊門一扣開。奈衢山風急，勒教回駕，橫塘水弱，未許浮杯。恨結停雲，神馳落月，白雪風前忽墮來。教兒唱，侑衰翁一醉，無悶堪排。</p><p>又</p><p>和答呂柳希</p><p>問訊柳溪，溪上柳容，胡為帶埃。嘆陽春陡變，孰為披拂，賞音難遇，誰與徘徊。好在湖山，吾容不辱，寄徑垂條豈偶哉。休搖盪，且深根寧極，免俗人猜。</p><p>何妨傍竹依梅。待青眼春回一笑開。盡攀絲弄葉，效顰施黛，籠韉拂帽，藉蔭傳杯。未礙飛綿，一高千丈，風力微時穩下來。天難問，便陶門漢苑，一任安排。</p><p>又</p><p>二月二日壽玉林</p><p>稟氣之中，具聖之和，生逢令辰。逄三春仲月，方才破二，百年大齊，恰則平分。立玉林深，散花庵小，中有翛然自在身。詩何似，似蘇州閒遠，庾府清新。</p><p>青鞋布襪烏巾。試勇往蓉溪一問津。有心香一</p><p>瓣，心聲一闋，更攜阿艾，同壽靈椿。劫劫長存，生生不息，寧極深根秋又春。聊添我，作風流二老，歲歲尋盟。</p><p>又</p><p>贈錦江歌者何琮</p><p>有孤竹君，音節拂雲，諡曰洞簫。縱柳郎填就，周郎顧罷，欠伊品藻，律也難調。慚愧何郎。嗚嗚嫋嫋，翻入顎脣齒舌喉。誰知道，是郭郎親授，共貫同條。</p><p>後來一輩枵枵。甚聲響都如鸚鵡嬌。嘆秦青已往，嘉榮何在，念奴骨朽，李八魂消。試向尊前，聽君一曲，前輩風流未覺凋。馮郎老，但點頭嚥唾，拼解金貂。</p><p>水調歌頭</p><p>四月四日自壽，用玉林韻，兼效其體</p><p>林葉潤而密，鶯語老猶嬌。懶翁那記生日，兀兀度昏朝。勘破富貧貴賤，參透死生壽夭，至竟本同條。胸次絕疑礙，物外自超遙。</p><p>又何嘗，貪七貴，慕三喬。溪山吾所自有，宜釣更堪樵。竊笑傍門小法，休覓駐顏大藥，揠長只傷苗。造化大爐耳，愚智一齊銷。</p><p>又</p><p>社後三日，諸少邀登北山之顛，把酒展</p><p>眺，異趣同樂，又奚可不可之有，因賦是詞</p><p>付何琮，俾歌之以侑一醉。</p><p>雪霽春已半，露重午方暄。一筇掛上高絕，便覺眼前寬。指點數家樓閣，檢校一村花柳，綠水接青煙。巒岫競圍繞，風日更清妍。</p><p>鬧媒蜂，紛使蝶，菜花繁。少年正爾行樂，誰復顧華顛。自有此丘此阪，那得遊人簫鼓，暖響出中天。歸步不妨晚，恰則月初弦。</p><p>念奴嬌</p><p>次韻玉林寄示</p><p>高堂素壁，漫生綃十幅，圖張消暑。不奈火雲燒六合，逃也略無逃處。小派秋聲，巨籭涼點，吸焱欻來何許。故人詞翰，此時飛落蓬戶。</p><p>何幸一笑掀髯，停杯浩唱，三嘆遺音古。雪碗冰甌無表裡，更貯三危鮮露。咀嚥生香，清寒入夢，展轉忘宵曙。對床誤喜，與君同聽風雨。</p><p>金菊對芙蓉</p><p>奉同劉篁慄、魏菊莊、馮竹溪、呂柳溪、</p><p>道士王溪雲，賞西渚荷花，醉中走筆用篁慄</p><p>韻庚寅</p><p>寶鏡緣空，玉簪點水，蕩搖千頃寒光。正江妃月姊，鬥理明妝。扶闌一笑開詩眼，少容我、吟諷其旁。一川風露，滿懷冰雪，雲海彌茫。</p><p>不妨倚醉乘狂。問天公覓取，幾曲漁鄉。聽小樓哀管，偷弄初涼。夜深歡極忘歸去，錦江釀透碧筒香。對花無語，花應笑我，不似張郎。</p><p>木蘭花慢</p><p>次韻奉酬玉林病中見示</p><p>嘆年光婉晚，蒲柳質、易驚秋。況念遠懷人，停雲冪冪，時雨颼颼。西風墮來雁信，似知予、竟日倚溪樓。報道歸調湯劑，不知誰護衣篝。</p><p>悠然富貴不須求。安樂萬緣休。但飽飯煎茶，婆娑永日，也勝閒愁。寒花自便寂寞，怕紛紛、蝶引與蜂勾。莫問障從何起，只憑心有天遊。</p><p>摸魚兒</p><p>玉林君為遺蛻山中桃花賦也。花與主人，</p><p>何幸如之，用韻和謝</p><p>嘆劉郎、那回輕別，霏霏三落紅雨。玄都觀裡應遺恨，一抹斷煙殘縷。愁望處。想霧暗雲深，忘卻來時路。新花舊主。記刻羽流商，裁紅翦翠，山徑日將暮。</p><p>空枝上，時有幽禽對語。聲聲如問來否。人生行樂須聞健，衰老念誰免此。吾所與。在溪上深深，錦</p><p>繡千花塢。何時定去。但對酒思君，呼兒為我，頻唱小桃句。</p><p>蝶戀花</p><p>和玉林韻</p><p>秋到雙溪溪上樹。葉葉涼聲，未省來何許。盡拓溪樓窗與戶。倚闌清夜窺河鼓。</p><p>那得吟朋同此住。獨對秋芳，欲寄花無處。杖屨相從曾有語。未來先自愁君去。</p><p>西江月</p><p>太歲日作</p><p>老子齊頭六十，新年第一今朝。放開懷抱不須焦。萬事付之一笑。</p><p>煙柳效顰翠斂，露桃獻笑紅妖。已拚行樂到元宵。尚可追隨年少。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p9.pstatp.com/large/pgc-image/70c9dfcba89a4c50b18c4f510c2403e8><p class=pgc-img-caption></p></div><h1 class=pgc-h-arrow-right>趙以夫</h1><p>趙以夫</p><p>以夫字用父，號虛齋，福之長樂人。鄖國公德鈞七世孫，彥括第四子。生於淳熙十六年（1189）。嘉定十年（1217）進士。歷知邵武軍、漳州，皆有治績。嘉熙初，為樞密都承旨。二年（1228），拜同知樞密院事，淳祐初罷。尋加資政殿學士、進吏部尚書、兼侍讀，詔與劉克莊同纂修國史。寶祐四年（1256）卒，年六十八。有虛齋樂府。</p><p>萬年歡</p><p>慶元聖節</p><p>鳳歷開新，正微和乍轉，麗景初曉。五莢蓂舒，光映玉階瑤草。在在東風語笑。慶此日、虹流電繞。鯨波靜，翠湧鰲山，嵩呼聲動雲表。</p><p>絳節霓旌縹緲。望珠星燦爛，紫微深窈。琬液香浮，露溼蟠桃猶小。疊疊仙韶九奏，知春到、人間多少。蓬萊外，若木扶疏，萬年枝上長好。</p><p>大酺</p><p>牡丹</p><p>正綠陰濃，鶯聲懶，庭院寒輕煙薄。天然花富貴，逞夭紅殷紫，疊葩重萼。醉豔酣春，妍姿浥露，翠羽輕明如削。檀心鴉黃嫩，似離情愁緒，萬絲交錯。更銀燭相輝，玉瓶微浸，宛然京洛。</p><p>朝來風雨惡。怕僝僽、低張青油幕。便好倩、佳人插帽，貴客傳箋，趁良辰、賞心行樂。四美難並也，須拼醉、莫辭杯勺。被花惱、情無著。長笛何處，一笑江頭高閣。極目水雲漠漠。</p><p>孤鸞</p><p>梅</p><p>江南春早。問江上寒梅，佔春多少。自照疏星冷，只許春風到。幽香不知甚處，但迢迢、滿汀菸草。回首誰家竹外，有一枝斜好。</p><p>記當年、曾共花前笑。念玉雪襟期，有誰知道。喚起羅浮夢，正參橫月小。淒涼更吹塞管，漫相思、鬢華驚老。待覓西湖半曲，對霜天清曉。</p><p>金盞子</p><p>水仙</p><p>得水能仙，似漢皋遺珮，碧波涵月。藍玉暖生煙，稱縞袂黃冠，素姿芳潔。亭亭獨立風前，照冰壺澄徹。當時事，琴心妙處誰傳，頓成愁絕。</p><p>六出自天然，更一味清香渾勝雪。西湖秋菊寒泉，似坡老風流，至今人說。殷勤折伴梅邊，聽玉龍吹裂。丁寧道，百年兄弟，相看晚節。</p><p>天香</p><p>牡丹</p><p>蜀錦移芳，巫雲散彩，天孫翦取相寄。金屋看承，玉臺凝盼，尚憶舊家風味。生香絕豔，說不盡、天然富貴。臉嫩渾疑看損，肌柔只愁吹起。</p><p>花神為誰著意。把韶華、總歸姝麗。可是老來心事，不成春思。卻羨宮袍仙子。調曲曲清平似翻水。笑囑東風，殷勤勸醉。</p><p>探春慢</p><p>立春</p><p>南國收寒，東郊放暖，條風初回臺榭。小燕橫釵，鬧蛾低鬢，根底吳娃妖冶。纖手傳生菜，向人道、新春來也。莫須沉醉樽前，這些風景無價。</p><p>長記年年此日，迎著個牛兒，彩鞭羞打。颭颭金幡，星星華髮，得似家山閒暇。都把心期事，待問訊、柳邊花下。簫鼓聲中，溫存小樓深夜。</p><p>又</p><p>四明除夜</p><p>屑璐飄寒，鏤金獻巧，妝成水晶亭榭。飛絮悠揚，散花零亂，絕勝翠嬌紅冶。粉豔嘻嘻道，盡飛上、使君須也。多情莫笑衰翁，舊時樑苑聲價。</p><p>窗外小梅羞澀，倩羯鼓尊前，慢敲輕打。鯨海停波，鶴譙賓月，贏得殘年清暇。心事知誰會，但夢繞、越王城下。白玉青絲，且同醉吟春夜。</p><p>又</p><p>四明次黃玉泉</p><p>寶勝賓春，華燈照夜，窮冬渾然如客。爐焰麟紅，杯深翡翠，早減三分寒力。一笑團欒處，恰喜得、雪消風息。苔枝數蕊明珠，恍疑香麝初拆。</p><p>懊恨東群無準，甚朝做重陰，暮還晴色。喚燕呼鶯，雕花鏤葉，機巧可曾休得。靜裡無窮意，漫看盡、紛紛紅白。且聽新腔，紅牙玉纖低拍。</p><p>龍山會</p><p>南豐登高</p><p>重整登高屐。君玉峰頭，萬里秋無極。遠山青欲滴。新雁過、縹緲孤雲天北。煙入小橋低，水痕退、寒流澄碧。對佳辰，驚心客裡，鬢絲堪摘。</p><p>風流晉宋諸賢，騎臺龍山，俯仰皆陳跡。憑闌看落日。嗟往事、唯有黃花如昔。醉袖舞西風，任教笑、參差鳧舄。但回首、東籬久負，有誰知得。</p><p>又</p><p>去年九日，登南澗無盡閣，野涉賦詩，</p><p>僕與東溪、藥窗諸友皆和。今年陪元戎遊升</p><p>山，詰朝始克修故事，則向之龍蛇滿壁者，</p><p>易以山水矣。拍闌一笑。遊兄、幾叟分韻得</p><p>苦字，為賦商調龍山會</p><p>九日無風雨。一笑憑高，浩氣橫秋宇。群峰青可數。寒城小、一水縈洄如縷。西北最關情，漫遙指、東徐南楚。黯銷魂，斜陽冉冉，雁聲悲苦。</p><p>今朝黃菊依然，重上南樓，草草成歡聚。詩朋休浪賦。舊題處、俯仰已隨塵土。莫放酒行疏，清漏短、涼蟾當午。也全勝、白衣未至，獨醒凝佇。</p><p>又</p><p>四明重陽泛舟月湖</p><p>佳節明朝九。彩舫凌虛，共醉西風酒。湖光藍滴透。雲浪碎、巧學波紋吹皺。碧落杳無邊，但玉削、千峰寒瘦。留連久，秋容似洗，月華如晝。</p><p>回頭南楚東徐，暝靄蒼煙，處處空刁斗。山公今健否。功名事、付與年時交舊。白髮苦欺人，尚堪插、黃花盈首。歸去也、東籬好在，覓淵明友。</p><p>芙蓉月</p><p>黃葉舞碧空，臨水處、照眼紅苞齊吐。柔情媚態，佇立西風如訴。遙想仙家城闕，十萬綠衣童女。雲縹緲，玉娉婷，隱隱綵鸞飛舞。</p><p>樽前更風度。記天香國色，曾佔春暮。依然好在，還伴清霜涼露。一曲闌干敲遍，悄無語。空相顧。殘月淡，酒闌時、滿城鐘鼓。</p><p>夜飛鵲</p><p>七夕和方時父韻</p><p>微雲拂斜月，萬籟聲沉。涼露暗墜桐陰。蛾眉乞得天孫巧，愔愔樓上穿針。佳期鵲相誤，到年時此夕，歡淺愁深。人間兒女，說風流、直到如今。</p><p>河漢幾曾風浪，因景物牽情，自是人心。長記秋</p><p>庭往事，鈿花翦翠，釵股分金。道人無著，正蕭然、竹枕綀衾。夢迴時，天淡星稀，閒弄一曲瑤琴。</p><p>愁蕊香</p><p>木樨</p><p>一夜金風，吹成萬粟，枝頭點點明黃。扶疏月殿影，雅澹道家裝。阿誰倩、天女散濃香。十分薰透霓裳。徘徊處，玉繩低轉，人靜天涼。</p><p>底事小山幽詠，渾未識清妍，空自情傷。憶佳人、執手訴離湘。招蟾魄、和酒吸秋光。碧雲日暮何妨。惆悵久，瑤琴微弄，一曲清商。</p><p>角招</p><p>姜白石制角招、徵招二曲，僕賦梅花，</p><p>以角招歌之。蓋古樂府有大小梅花，皆角聲</p><p>也</p><p>曉風薄。苔枝上、翦成萬點冰萼。暗香無處著。立馬斷魂，晴雪籬落。橫溪略彴。恨寄驛、音書遼</p><p>邈。夢繞揚州東閣。風流舊日何郎，想依然林壑。</p><p>離索。引杯自酌。相看冷淡，一笑人如削。水雲寒漠漠。底處群仙，飛來霜鶴。芳姿綽約。正月滿、瑤臺珠箔。徙倚闌干寂寞。盡分付，許多愁，城頭角。</p><p>徵招</p><p>雪</p><p>玉壺凍裂琅玕折，駸駸逼人衣袂。暖絮張空飛，失前山橫翠。欲低還又起。似妝點、滿園春意。記憶當時，剡中情味，一溪雲水。</p><p>天際。絕行人，高吟處，依稀灞橋鄰里。更翦翦梅花，落雲階月地。化工真解事。強勾引、老來詩思。楚天暮，驛使不來，悵曲闌獨倚。</p><p>揚州慢</p><p>瓊花唯揚州后土殿前一本，此聚八仙大</p><p>率相類，而不同者有三：瓊花大而瓣厚，其</p><p>色淡黃，聚八仙花小而瓣薄，其色微青，不</p><p>同者一也。瓊花葉柔而瑩澤，聚八仙葉粗而</p><p>有芒，不同者二也。瓊花蕊與花平，不結子</p><p>而香，聚八仙蕊低於花，結子而不香，不同</p><p>者三也。友人折贈數枝，雲移根自鄱陽之洪</p><p>氏。賦而感之，其調曰揚州慢。</p><p>十里春風，二分明月，蕊仙飛下瓊樓。看冰花翦翦，擁碎玉成球。想長日、雲階佇立，太真肌骨，飛燕風流。斂群芳、清麗精神，都付揚州。</p><p>雨窗數朵，夢驚回、天際香浮。似閬苑花神，憐人冷落，騎鶴來遊。為問竹西風景，長空淡、煙水悠悠。又黃昏羌管，孤城吹起新愁。</p><p>揚州慢</p><p>諸賢詠賞瓊花之次日，復得牡丹數枝，</p><p>方茲溪又以詞來索和，遂併為二花著語</p><p>樑苑吟新，高陽飲散，玉容寂寞妝樓。故人應念我，折贈水晶球。不須倩、東風說與，吹簫雲路，解佩江流。似天涯、邂逅相逢，低問東州。</p><p>為花更醉，細挼香、酒面酥浮。記橋月同看，簾風共笑，仙枕曾遊。無奈乍晴還雨，江天暮、飛絮悠悠。莫先教偷取，春歸滿地清愁。</p><p>惜黃花</p><p>菊</p><p>眾芳凋謝。堪愛處、老圃寒花幽野。照眼如畫。爛然滿地金錢，買斷金錢無價。古香逸韻似高人，更野服、黃冠瀟晒。向霜夜。冷笑暖春，桃李夭冶。</p><p>襟期問與誰同，記往昔、獨自徘徊籬下。采采盈把。此時一段風流，賴得白衣陶寫。而今為米負初心，且細摘、輕浮三雅。沉醉也。夢落故園茅舍。</p><p>憶舊遊慢</p><p>荷花，泛東湖用方時父韻</p><p>愛東湖六月，十里香風，翡翠鋪平。誤入紅雲裡，似當年太乙，約我尋盟。葉舟盪漾寒碧，分得一襟冰。漸際晚輕陰，修蒲舞綠，倦柳梳青。</p><p>聘婷。黯無語。想怨女三千，長日宮庭。六六闌干曲，有玉兒才貌，誰與看承。柔情一點無奈，頻付酒杯行。到夜靜人歸，涼蟾自照鷗鷺汀。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/a746c94fe1b740b1bc3398fe58fab0a2><p class=pgc-img-caption></p></div><p>憶舊遊慢</p><p>望紅渠影裡，冉冉斜陽，十里堤平。喚起江湖夢，向沙鷗住處，細說前盟。水鄉六月無暑，寒玉散清冰。笑老去心情，也將醉眼，鎮為花青。</p><p>亭亭。步明鏡，似月浸華清，人在秋庭。照夜銀河落，想粉香溼露，恩澤初承。十洲縹緲何許，風引彩舟行。尚憶得西施，餘情嫋嫋煙水汀。</p><p>解語花</p><p>東湖賦蓮後五日，雙苞呈瑞。昌化史君</p><p>持以見遺，因用時父韻</p><p>紅香溼月，翠影停雲，羅襪塵生步。並肩私語。知何事、暗遣玉容泣露。閒情最苦。任笑道、爭妍似妒。倒銀河，秋夜雙星，不到佳期誤。</p><p>擬把江妃共賦。當時攜手，煙水深處。明珠濺雨。凝脂滑、洗出一番鉛素。憑誰說與。莫便化、綵鸞飛去。待玉童，雙節來迎，為作芙蓉主。</p><p>燭影搖紅</p><p>乍冷還暄，小春時候今朝轉。三分歷日二分休，鏡裡清霜滿。雲幕低垂不展。矮窗明、紅麟初暖。老來活計，濁酒三杯，黃庭一卷。</p><p>萬里關河，朔風吹到邊聲遠。倚樓脈脈數歸鴻，誰會愁深淺。最苦山寒日短。但梅花、相看歲晚。何人金屋，巧囀歌鶯，慢調箏雁。</p><p>薄媚摘遍</p><p>重九登九仙山和張屴崱韻</p><p>桂香消，梧影瘦，黃菊迷深院。倚西風，看落日，長江東去如練。先生底事，有賦飄然。剛道為田園。獨醒何為，持杯自勸。未能免。</p><p>休把茱萸吟玩。但管年年健。千古事、幾憑闌。</p><p>吾生早、九十強半。歡娛終日，富貴何時，一笑醉鄉寬。倒載歸來，迴廊月滿。</p><p>沁園春</p><p>次劉後村</p><p>秋入書幃，漏箭初長，薰爐未灰。向酒邊陶寫，韓情杜思，案頭料理，漢蠹秦煨。天有高情，世無慧眼，剛道先生是不齋。人都笑，這當行鋪席，又不成開。</p><p>忘懷。物外徘徊。與鷗鷺同盟兩莫猜。似琉璃匣裡，光涵牛鬥，鳳皇臺上，聲挾風雷。寶汞一錢，冰銜三字，浮利浮名安在哉。太平也，要泥金鏤玉，除是公來。</p><p>又</p><p>自鄞歸賦</p><p>客問吾年，吾將老矣，今五十三。似北海先生，過之又過，善財童子，參到無參。官路太行，世情滄</p><p>海，何止嵇康七不堪。歸來也，是休官令尹，有發瞿曇。</p><p>千巖。秀色如藍。新著個樓兒恰對南。看浮雲自在，百般態度，長江無際，一碧虛涵。荔子江珧，蓴羹鱸鱠，一曲春風酒半酣。憑闌處，正空流皓月，光滿寒潭。</p><p>又</p><p>次方時父</p><p>自笑生來，骨相無奇，壬三甲三。覺紫宸班裡，都忘故步，維摩室內，添個新參。壯也不如，老之將至，今日將軍戰豈堪。江湖客，況詩肥賈島，筆瘦王曇。</p><p>紛紛紆紫拖藍。送水北山人又水南。喜支離得佚，散材可壽，一丘自足，萬象中涵。膾炙功名，膏肓富貴，舉世黃粱夢正酣。知誰健，且茹芝商嶺，飲菊胡潭。</p><p>賀新郎</p><p>四明送上官尉歸吳</p><p>滿酌蓬萊酒。最苦是、中年作惡，送人時候。一夜朔風吹石裂，驚得梅花也瘦，更衣袂、嚴霜寒透。捲起潮頭無丈尺，甚扁舟、拍上三江口。明月冷，載歸否。</p><p>分攜欲折無垂柳。但層樓徙倚，兩眉空皺。海闊天高無處問，萬事不堪回首。況目斷、孤鴻去後。玉樣鬆鱸今正美，想子真、微笑還招手。且為我，飲三鬥。</p><p>又</p><p>次劉後村</p><p>葵扇秋來賤。阿誰知、初回輕暑，又教題遍。不是琵琶知音少，無限如簧巧囀。倩說似、長門休怨。莫把蛾眉與人妒，但疏梅、淡月深深院。臨寶鑑，欲妝懶。</p><p>少時聲價傾樑苑。到中年、也曾落魄，霧收雲</p><p>卷。待入漢庭金馬去，灑筆長江袞袞。好留取、才名久遠。過眼榮華俱塵土，聽關睢、盈耳離騷婉。歌不足，為嗟嘆。</p><p>又</p><p>送鄭怡山歸裡</p><p>載酒陽關去。正西湖、連天菸草，滿堤晴絮。採翠擷芳遊冶處，應和嬌弦豔鼓。看柳外、畫船無數。萬頃琉璃渾鏡淨，陡風波、洶洶魚龍舞。談笑裡，遽如許。</p><p>流觴滿引澆離緒。便東西、斜陽立馬，綠波前浦。自是蓴鱸高興動，恰值春山杜宇。漫回首、軟紅香霧。咫尺佳人千里隔，望空江、明月橫洲渚。清夢斷，恨如縷。</p><p>又</p><p>芝山堂下，蘭開雙花，瓣外環，兩心中</p><p>並，有同人之義焉。瑞蓮、嘉禾，歌頌多</p><p>矣，此獨創見，小詞紀之</p><p>草色庭前綠。掩重門、國香伴我，畫簾幽獨。無奈薰風吹綠綺，閒理離騷舊曲。覺鼻觀、微聞清馥。可是花神嫌冷淡，碧叢中、炯炯駢雙玉。相對久，各歡足。</p><p>冰姿帶露如新沐。想當年、夷齊二子，獨清孤竹。千古英雄塵土盡，凜凜西山雲木。總付與、一樽醽醁。學得漢宮嬌姊妹，便承恩、貯向黃金屋。終不似，在空谷。</p><p>又</p><p>夜來月色可人，蘭香滿室，再用前調</p><p>碾破長空綠。看銀蟾、一輪似水，照人清獨。縹緲風搖環佩碎，疑是英莖妙曲。忽散作、天花芬馥。帝子雙雙來洞戶，炯肌膚、冰雪顏如玉。愁易老，意難足。</p><p>楚江萬頃疏湯沐。想佳人、依然攜手，碧雲修竹。蔥茜玲瓏方寸許，清過千重夏木。速就我、同傾湘醁。追憶蘭亭當日事，盡淒涼、也勝盧仝屋。應不到，羨金谷。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/0784fbb393674ca3970e9a1519048b5a><p class=pgc-img-caption></p></div><p>又</p><p>次孫花翁乙酉</p><p>春事渾如客。趁新晴、花驄驕俊，紵衫輕窄。臘甕初傾光欲動，笑把黃甘旋擘。更喜得、酒朋詩敵。陶寫襟懷觴詠裡，似風流、王謝當年集。忘爾汝，任爭席。</p><p>疏簾畫舫梅妝白。看斜腸、波心鏡面，照伊顏色。縹緲笙歌天上譜，一刻千金莫惜。誰信道、高樓佔得。柳外暝煙人去也，但月鉤、冷浸闌干溼。知過了，幾寒食。</p><p>漢宮春</p><p>次方時父元夕見寄</p><p>投老歸來，記踏青堤上，三度逢君。寒窗冷淡活計，明月空尊。紅紅白白，又一番、春色撩人。誰信道，閒中天地，園林幾見成塵。</p><p>今夕偶無風雨，便滿城簫鼓，來往紛紛。鰲山寶燈照夜，羅綺千門。珠簾盡卷，看聘婷、水上行雲。應自笑，周郎少日，風流羽扇綸巾。</p><p>暗香</p><p>為毅齋知院賦</p><p>冰花炯炯。記那回占斷，春風鰲頂。獨抱寒香，得意西湖酒初醒。為問玉堂富貴，爭得似、山中深靚。向歲晚，竹翠鬆蒼，閒伴一枝冷。</p><p>南浦，水萬頃。想月溼斷磯，雲弄疏影。粉英落盡。孤鶴長鳴夜方永。將見青青似豆，又迤邐、傳黃風景。聽報道、催去也，再調玉鼎。</p><p>疏影</p><p>為意一侍郎賦</p><p>晴空漠漠。怪雪來底處，飄滿籬落。元是花神，管領春風，幽香忽遍林壑。玉仙緩轡江城路，全不羨、揚州東閣。似天教、瑤佩瓊裾，薦與翠尊冰勺。</p><p>聞道兒童好語，豐年瑞覆鬥，佔取紅萼。驛使飛馳，羹鼎安排，速趁良辰行樂。聯鑣一一清都客，也肯把、山翁同約。醉歸來、夢斷西窗，怕聽麗譙悲角。</p><p>尾犯</p><p>重九和劉隨如</p><p>長嘯躡高寒，回首萬山，空翠零亂。渺渺清秋，與斜陽天遠。引光祿、清吟興動，憶龍山、舊遊夢斷。夾衣初試，破帽多情，自笑霜蓬短。</p><p>黃花長好在，一俯仰、節物驚換。紫蟹青橙，覓東籬幽伴。感今古、風悽霜冷，想關河、煙昏月淡。舉杯相屬，殷勤更把茱萸看。</p><p>燕春臺</p><p>送徐意一</p><p>繡地殘英，畫空飛絮，東風又送春歸。雨足郊坰，相將翠密成帷。燕鶯猶戀芳菲。向枝頭、葉底依依。留春不住，綠波渺渺，碧草萋萋。</p><p>錦帆開曉，彩仗迎薰，峰迴路轉，月淡天低。紅雲影裡，群仙報道班齊。九奏簫韶，算人間、無此壎篪。步新堤。金鼎調羹也，梅子黃時。</p><p>又</p><p>送鄭毅齋入觀</p><p>錦裡春回，玉墀天近，東風穩送雕韉。祖帳移來，光流萬斛金蓮。十分香月娟娟。照人間、一點魁躔。此時新事，飛來雙鳳，催上甘泉。</p><p>尋思京洛，少日芳遊，柳遙禁雪，花淡宮煙。鰲山湧翠，通宵脆管繁弦。再見昇平，想紅雲、縹緲群仙。看明年。金殿傳柑宴，袞繡貂蟬。</p><p>玉燭新</p><p>和方時父，並懷孫季蕃</p><p>寒寬一雁落。正萬里相思，被渠驚覺。春風字字吹香雪，喚起西湖盟約。當時醉處，彷彿記、青樓珠箔。又不是、南國花遲，徘徊酒邊慵酌。</p><p>家山月色依然，想竹外橫枝，玉明冰薄。而今話昨。空對景、悵望美人天角。清尊淡薄。便翠羽、殷勤難託。休品入、三疊琴心，教人瘦卻。</p><p>念奴嬌</p><p>寒食次盧野涉，並懷孫季蕃</p><p>重門翠鎖，笑侯鯖斷絕，又逢寒食。社甕初開春浩蕩，薺蕨漫山誰摘。榆火傳新，柳綿吹老，愁緒空千億。百花過了。遊蜂將次成蜜。</p><p>追思共醉西湖，詩朋餘幾，俯仰成悲惻。月射波心光萬丈，猶想當時顏色。黃鵠翩翩，白駒皎皎，莫待山靈勒。金貂蒻笠，問渠還肯相易。</p><p>又</p><p>次朱制參送其行</p><p>尊前一笑，問梅花消息，幾枝開遍。咳唾隨風人似玉，寒夜春生酒面。故里天遙，殊鄉歲晚，忍對驪駒宴。無情潮汐，可能為我留戀。</p><p>目斷雪棹煙帆，匆匆輕別，豈是如鴻燕。要趁盤椒供燕喜，舞袖斕斑雙旋。屈指重來，揚鞭催去，想在金鑾殿。雲萍無據，莫辭蘸甲深勸。</p><p>又</p><p>梅花度曲，被多情勾引，枝枝看遍。暗憶孤山今夜月，疏影橫斜鏡面。萼綠凌風，雲英怯冷，未放瑤池宴。人間蜂蝶，也知無計迷戀。</p><p>聞道管領多才，清詞好句，泥落空樑燕。好喚蕊珠供彩筆，莫待隨風面旋。千歲蟠虯，雙棲麼鳳，咫尺蓬萊殿。湖邊春暗，料應日日酬勸。</p><p>風流子</p><p>中秋群賢集於蝸舍，值雨作，和劉隨如</p><p>憶昔少年日，吳江上、長嘯步垂虹。看飛出玉輪，十分端正，幻成冰壑，一碧澄空。當此際，醉魂遊帝所，涼袂揚秋風。桂殿鳳笙，妙音何處，蓴羹鱸膾。清興誰同。</p><p>今宵歡娛地，千鈞筆、模寫擬付良工。無奈雲沉顧兔，雨掛痴龍。誤騷客宿吟，杯仙夢醉，負他佳節，戲我衰翁。華竟孤光長在，</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p3.pstatp.com/large/pgc-image/c3d5a823084946a9a4935a65b5b82e66><p class=pgc-img-caption></p></div><p>後夜重逢。</p><p>二郎神</p><p>次方時父送春</p><p>一江淥淨，算閱盡、燕鴻來去。便系日繩長，修蟾斧妙，教駐韶華未許。白白紅紅多多態，問底事、東皇無語。但碧草淡煙，落花流水，不堪回佇。</p><p>晴雨。陡寒乍熱，清陰庭戶。任詩卷拋荒，棋枰休務，寂寞風簾舞絮。我酌君斟，我詞君唱，誰似卿卿簫史。拚酩酊，斷送春歸，恰好聽鳩呼婦。</p><p>又</p><p>次陳唯道</p><p>野塘暗碧，漸點點、翠鈿明鏡。想晝永珠簾，人閒金屋，時倚妝臺照影。睡起闌干凝思處，漫數盡、旭鴉棲暝。知月下鶯黃，雲邊蛾綠，為誰低整。</p><p>曾倩。雁傳鵲報，心期千定。奈柳絮浮雲，桃花流水，長是參差不併。莫怨春歸，莫愁柘老，蠶已三眠將醒。腸斷句，枉費丹青，漠漠水遙煙迥。</p><p>木蘭花慢</p><p>漳州元夕</p><p>玉梅吹霽雪，覺和氣、滿南州。更連夕晴光，一番小雨，朝靄全收。人情不知底事，但黃童白叟總追遊。駕海千尋彩岫，漲空萬點星球。</p><p>風流，秀色明眸。金蓮步、度輕柔。任往來燕席，香風引舞，清管隨謳。何曾見痴太守，已登車、去也又遲留。人似多情皓月，十分照我當樓。</p><p>滿江紅</p><p>牡丹和樑質夫</p><p>傾國精神，嬌無力、亭亭向誰。還知否，羞沉月姊，妒殺風姨。滿地胭脂春欲老，平池翡翠水新肥。只花王、富貴佔韶光，真絕奇。</p><p>香暗動，人未知。翻玉拍，度金衣。任輕紅殷紫，對景偏宜。聞道洛陽誇此地，因思京國太平時。向沉香亭北按新詞，乘醉歸。</p><p>摸魚兒</p><p>荷花歸耕堂用時父韻</p><p>古城陰、一川新浸，天然塵外幽絕。誰家幻出千機錦，疑是蕊仙雲織。環燕席。便縱有萬花，此際無顏色。清風兩腋。炯玉樹森前，碧筩滿注，共作醉鄉客。</p><p>長堤路，還憶西湖景物。遊船曾點空碧。當時總負凌雲氣，俯仰頓成今昔。愁易極。更對景銷凝，悵望天西北。歸來日夕。但展轉無眠，風櫺水館，冷浸五更月。</p><p>水龍吟</p><p>次周月船</p><p>塞樓吹斷梅花，曉風瑟瑟添悽咽。關河萬里，煙塵四野，眼前都別。擊楫功名，椎鋒意氣，是人都說。問周郎何日，小喬到手，為君賦、酹江月。</p><p>休把愁腸暗結。又相將、魯雲書節。錦圍放密，金樽任滿，歌聲莫歇。贏得朝朝，半醒半醉，佯痴佯劣。盡懵騰，深入無何，管甚須鬢成雪。</p><p>又</p><p>次李起翁中秋</p><p>誰家明鏡飛空，海天紺碧浮秋霽。西風淡蕩，纖雲卷盡，小星疑墜。宇宙冰壺，襟懷玉界，飄然仙思。炯靈犀一點，蟾輝萬丈，長相射、清清地。</p><p>只有桂花長好，照人間、幾番榮悴。年年此夕，持杯嚼露，揮毫翻水。寶瑟悽清，玉簫縹緲，佩環聲碎。喚謫仙起舞，古今同夢，不知何世。</p><p>水調歌</p><p>次方時父癸卯五月四日</p><p>競渡楚鄉事，誇勝錦纏頭。湖光淥淨，轉勝雪浪舞潛虯。剛道琉璃寶苑，移作水晶珠闕，鰲頂出中流。一釣驚天地，能動此心不。</p><p>活千年，封萬戶，等虛舟。渺然身世，煙水浩蕩一沙鷗。聽得長淮風景，喚起離騷往恨，杜若滿汀洲。相對老榕下，五月已先秋。</p><p>雙瑞蓮</p><p>千機雲錦裡。看並蒂新房，駢頭芳蕊。清標豔態，兩兩翠裳霞袂。似是商量心事。倚綠蓋、無言相對。天蘸水。彩舟過處，鴛鴦驚起。</p><p>縹緲漾影搖香，想劉阮風流，雙仙姝麗。閒情不斷，猶戀人間歡會。莫待西風吹老，薦玉醴、碧筒拼醉。清露底。明月一襟歸思。</p><p>桂枝香</p><p>四明鄞江樓九日</p><p>水天一色。正四野秋高，千古愁極。多少黃花密意，付他歡伯。樓前馬戲星球過，又依稀、東徐陳跡。一時豪俊，風流濟濟，酒朋詩敵。</p><p>畫不就、江東暮碧。想閱盡千帆，來往潮汐。菸草萋迷，此際為誰心惻。引杯撫劍憑高處，黯消魂、目斷天北。至今人笑，新亭坐間，淚珠空滴。</p><p>又</p><p>四明中秋</p><p>青霄望極。際萬里月明，無點雲色。一片冰壺世界，水鄉先得。年年客裡驚秋半，倚西風、鬢華吹白。覓閒無路，相逢且醉，好天涼夕。</p><p>聽曲曲、仙韶促拍。趁畫舸飛空，雪浪翻激。行樂風流，暗省舊時京國。插空翠巇連星麓，但波痕、浮動金碧。不如歸去，扁舟五湖，釣竿漁笛。</p><p>永遇樂</p><p>七夕和劉隨如</p><p>雲雁將秋，露螢照夜，涼透窗戶。星網珠疏，月奩金小，清絕無點暑。天孫河鼓，東西相望，隱隱光流華渚。妝樓上，青瓜玉果，多少騃兒痴女。</p><p>金針暗度，珠絲密結，便有系人心處。經歲離思，霎時歡愛，愁緒空萬縷。人間天上，一般情味，枉了錦箋囑付。又何似，吹笙仙子，跨黃鶴去。</p><p>鵲橋仙</p><p>富沙七夕為友人賦 翠綃心事，紅樓歡宴，深夜沉沉無暑。竹邊荷外再相逢，又還是、浮雲飛去。</p><p>錦箋尚溼，珠香未歇，空惹閒愁千縷。尋思不似鵲橋人，猶自得、一年一度。</p><p>虞美人</p><p>天涼來傍荷花飲。攜手看雲錦。城頭玉漏已三更。耳畔微聞新雁、幾聲聲。</p><p>蘭膏影裡春山秀。久立還成皺。酒闌天外月華流。我醉欲眠、卿且去來休。</p><p>又</p><p>紅木樨次謝主簿</p><p>素娥冷淡愁無奈。小作施朱態。霓裾霞佩下瑤臺。一朵綠雲圍繞、送春來。</p><p>玄霜搗盡丹砂就。拼醉長生酒。羨君幽壑狎流年。把住西風長對、廣寒仙。</p><p>荔支香近</p><p>樂府有荔支香調，似因物命題而亡其詞，</p><p>輒為補賦</p><p>翡翠叢中，萬點星球小。怪得鼻觀香清，涼館薰風透。冰盤快剝輕紅，滑凝水晶皺。風姿，姑射仙人正年少。</p><p>紅塵一騎，曾博妃子笑。休比葡萄，也盡壓江瑤倒。詩情放逸，更判瓊漿和月釂。細度冰霜新調。</p><p>西江月</p><p>次方蒙齋月夜</p><p>幾點垂垂北斗，一床悄悄西風。山河天地點塵空。月殿蟾蜍欲動。</p><p>舌本瓊漿甘徹，鼻端玉蕊香通。棋邊切莫笑衰翁。個裡本來空洞。</p><p>一落索</p><p>牡丹次謝主簿韻</p><p>露沁香肌嬌秀。燕脂微透。蕊宮仙子駕祥鸞，被風捲、霞衣皺。</p><p>輕翦倩他紅袖。簪來盈首。直須沉醉此花前，怕花到、明朝瘦。</p><p>青玉案</p><p>荷花，贛州巢龜亭為曾提管賦</p><p>水亭橫枕荷花浦。覺水面、香來去。亭上佳人云態度。天然嬌韻，十分撋就，唱盡黃金縷。</p><p>耳邊低道清無暑。我欲卿卿卿且住。自笑風情衰幾許。一床明月，五更殘夢，不到陽臺路。</p><p>小重山</p><p>紅木樨次謝先輩韻</p><p>一種分香自月宮。人間清絕處，小山叢。誰將仙米擲虛空。丹砂碎，糝遍碧雲中。</p><p>好是竇家風。年年秋色裡，又香濃。風流全在主人翁。青青鬢，相映臉潮紅。</p><p>謁金門</p><p>梅共雪。著個玉人三絕。醉倒醉鄉無寶屑。照人些子月。</p><p>催得花王先發。一曲陽春圓滑。疑是嵬坡留錦襪。至今香未歇。</p><p>醉蓬萊</p><p>壽安晚鄭丞相</p><p>正三邊月靜，萬國年豐。菊多梅小。吐玉擎香，藹皇都清曉。龍駕徐驅，貂冠夾侍，天也和人笑。紫</p><p>陌歡謠，如今事事，勝端平好。</p><p>玉帶垂虹，袞衣華日，秋水精神，臞仙容貌。長對凝旒，不羨商巖老。胸次乾坤，掌中霖雨，造化知多少。便好重將，絳人甲子，數中書考。</p><p>鳳歸雲</p><p>正愁予，可堪去馬便騑騑。擬折一枝。堤上萬垂絲。離思無邊，離席易散，落日照清漪。苦是禁城催鼓，虛床難寐，夢魂無路歸飛。</p><p>陡寒還熱，急雨隨晴，化工無準，將息偏難，更向分攜處、立多時。吟鬢凋霜，世味嚼蠟，病骨怯朝衣。我有一壺風月，荔丹芝紫，約君同話心期。</p><p>芰荷香</p><p>端午和黃玉泉韻</p><p>倚晴空。愛湖光瀲灩，樓影青紅。彩絲金黍，水邊還又相逢。懷沙人問，二千年、猶帶酸風。騷人灑墨香濃。幽情要眇，雅調惺鬆。</p><p>天上菖蒲五色，倩摻摻素手，分入雕鍾。新歡往恨，一時付與歌童。斜陽正好，且留連、休要匆匆。應須倒盡郫筒。歸鞭笑指，月掛蒼龍。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/793c8e54a5304293a825217678cb7bd7><p class=pgc-img-caption></p></div><h1 class=pgc-h-arrow-right>鄭覺齋</h1><p>鄭覺齋</p><p>揚州慢</p><p>弄玉輕盈，飛瓊淡濘，襪塵步下迷樓。試新妝才了，炷沉水香球。記曉剪、春冰馳送，金瓶露溼，緹騎新流。甚天中月色，被風吹夢南州。</p><p>尊前相見，似羞人、蹤跡萍浮。問弄雪飄枝，無雙亭上，何日重遊。我欲纏腰騎鶴，煙霄遠、舊事悠悠。但憑闌無語，煙花三月春愁。</p><p>念奴嬌</p><p>捲簾酒醒，怕無言、慵理殘妝啼粉。記綰同心雙繡帶，珠箔青樓花滿。琢玉傳情，斷金訂約，總是愁根本。誰知薄倖，肯於長處尋短。</p><p>舊日掌上芙蓉，新來成刺，變卻風流眼。自信華年風度在，未怕香紅春晚。恩不相酬，怨難重合，往事冰澌泮。分明訣絕，股釵還我一半。</p><p>謁金門</p><p>秋夜永。葉葉梧桐霜冷。皓月窺人深院靜。孤鴻窗外影。</p><p>情是相思深井。恩是相思修綆。別後信音渾不定。銀瓶何處引。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p3.pstatp.com/large/pgc-image/eef3ca6a1bdb44b5a24e666d9c37eaac><p class=pgc-img-caption></p></div><h1 class=pgc-h-arrow-right>張榘</h1><p>張榘</p><p>榘字方叔，號芸窗，潤州（今江蘇鎮江）人。淳祐間，句容令。寶祐中，江東制置使參議、機宜文字。有詩集並樂府，今傳芸窗詞藁一卷。</p><p>孤鸞</p><p>次虛齋先生梅詞韻</p><p>塞鴻來早。正碧瓦霜輕，玉麟寒少。昨夜南枝，一點陽和先到。黃昏半窗淡月，照青青、謝池春草。此際虛齋心事，與此花俱好。</p><p>算巡簷、索共梅花笑。是千古風流，少陵曾道。爭似油幢下，對一枝春小。江城慣聽畫角，且休教、玉關人老。好試和羹手段，向鳳池春曉。</p><p>燭影搖紅</p><p>再次虛齋先生梅詞韻</p><p>春小寒輕，南枝一夜陽和轉。東君先遞玉麟香，冷蕊幽芳滿。應把朱簾暮卷。更何須、金猊煙暖。千</p><p>山月淡，萬里塵清，酒樽經卷。</p><p>樓上胡床，笑談聲裡機謀遠。甲兵百萬出胸中，誰謂江流淺。憔悴狂胡計短。定相將、來朝悔晚。功名做了，金鼎和羹，卷藏袍雁。</p><p>摸魚兒</p><p>送邵瓜坡赴含山尉，且堅後約</p><p>正挑燈、共聽簷雨，問誰催動行色。風前千點離亭恨，惟有落梅知得。王謝宅。記前度斜陽，燕子曾相識。花香露舄。無計強追隨，陽關聲斷，回首暮雲隔。</p><p>文章貫，合上薇垣梧掖。徵鞍底事江北。青衫莫對韓彭著，還是玉麟佳客。須記憶。有衿佩鏘鏘，正願依重席。荼未折。次第牡丹開，一樽留待，相與醉寒食。</p><p>又</p><p>送上元主簿回府</p><p>正桃花、漸蜚紅雨，依稀一半春色。東風十里離亭恨，楊柳絲絲如織。遠又憶。向雪月梅邊，陶寫吟</p><p>情逸。清愁拍拍。算只暮山知，棲鴉斜照，春樹渺空碧。</p><p>文章貫，合整垂雲健翼。翔鸞底用棲棘。要尋玉洞煙霞勝，聊趁麟符蜚檄。歸騎急。看塵袂方清，有恩綸催入。鳧仙倦舄。相與問孤山，開樽抵掌，一舸畫橋側。</p><p>青玉案</p><p>被檄出郊，題陳氏山居</p><p>西風亂葉溪橋樹。秋在黃花羞澀處。滿袖塵埃推不去。馬蹄濃露，雞聲淡月，寂歷荒村路。</p><p>身名多被儒冠誤。十載重來漫如許。且盡清樽公莫舞。六朝舊事，一江流水，萬感天涯暮。</p><p>浪淘沙</p><p>和上元王仇香猷、含山邵梅仙有煥敘別</p><p>風色轉東南。翠擁層巒。杏花疏雨逗清寒。鍾阜石城何處是，煙靄漫漫。</p><p>行旆已西關。一霎時間。芳樽聊復挽餘歡。明日斷魂分付與，萬疊雲山。</p><p>又</p><p>再和</p><p>雨過暮天南。高下青巒。小樓燕子話春寒。多少夕陽芳草地，霧掩煙漫。</p><p>別恨正相關。心上眉間。離歌一曲間悲歡。後夜月明何處夢，鍾阜容山。</p><p>水龍吟</p><p>次韻虛齋先生雨花宴</p><p>暮雲低鎖荒臺，憑闌四望天垂地。曼花半夜，蜚香繚繞，昔人曾記。往事悠悠，物華非舊，江山仍麗。悵斜陽芳草，長安不見，誰共灑、新亭淚。</p><p>開放青巒舊址。動騷人、一番詞意。青油幕裡，相忘魚鳥，水邊雲際。卻恨清遊，未能追逐，區區僚底。問何時，脫了塵埃墨綬，為虛齋醉。</p><p>西江月</p><p>春事三分之二，落花庭院輕寒。翠屏圍夢寶薰殘。窗外流鶯聲亂。</p><p>睡起猶支雪腕，覺來慵整雲鬟。閒拈樂府憑闌干。宿酒才醒一半。</p><p>孤鸞</p><p>以梅花為趙孏窩壽</p><p>荊谿清曉。問昨夜南枝，幾分春到。一點幽芳，不待隴頭音耗。亭亭水邊月下，勝人間、等閒花草。此際風流誰似，有孏窩詩老。</p><p>向虛簷、淡然索笑。任雪壓霜欺，精神越好。最喜庭除，下映紫蘭嬌小。孤山好尋舊約，況和羹、用功宜早。移傍玉階深處，趁天香繚繞。</p><p>水龍吟</p><p>寄興</p><p>暮天絲雨輕寒，二分春色看看過。梅花謝了，蒼苔萬點，香殘粉汙。猶喜牆頭，一枝嬌嫋，杏腮微露。算幾回逗曉，朱闌獨倚，悄只怕、東風大。</p><p>浮世名韁利鎖。這區區、要須識破。滄波夜月，翠微雲樹，依然還我。重結鷗盟，細聽鶯語，自歌自和。問黃沙飛鏃，紅塵走馬，又還知麼。</p><p>又</p><p>晝長簾幕低垂，時時風度楊花過。樑間燕子，芹隨香嘴，頻沾泥汙。苦被流鶯，蹴翻花影，一闌紅露。看殘梅飛盡，枝頭微認，青青子、些兒大。</p><p>誰道洞門無鎖。翠苔蘚、何曾踏破。好天良夜，清風明月，正須著我。閒展蠻箋，寄情詞調，唱成誰和。問曉山亭下，山茶經雨，早來開麼。</p><p>又</p><p>頑雪欺春，葵軒兄用韻，因次</p><p>先來花較開遲，怎禁風雪摧殘過。紅英紫萼，從他點綴，翻成沾汙。一點清香，幾多穠豔，緊藏不露。伴楊花散漫，逡巡堆積，纖粟處、妝成大。</p><p>多謝東君造化。把群陰、一朝除破。千機錦繡，露濃香軟，中間坐我。嚼徵含商，振金敲玉，壎篪相和。問西湖，別有一番桃李，肯同遊麼。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/d8bcbfa1940c42829cd5b92b573efd63><p class=pgc-img-caption></p></div><p>又</p><p>丁經之用韻詠園亭，次韻以謝</p><p>近家添得園亭，曉山時看飛雲過。擁石栽梅，疏池傍竹，剪除蕪汙。更喜南牆，杏腮桃臉，含羞微露。算鶯花世界，都來十畝，規模好、何須大。</p><p>開放兩眉上鎖。把春前、新醅撥破。病酒無聊，且容觴客，無多酌我。底用歌喉，柳邊自有，鳴禽相和。逗歸來，折得花枝教看，似人人麼。</p><p>念奴嬌</p><p>重午次丁廣文韻</p><p>楚湘舊俗，記包黍沉流，緬懷忠節。誰挽汨羅千丈雪，一洗些魂離別。贏得兒童，紅絲纏臂，佳話年年說。龍舟爭渡，搴旗捶鼓驕劣。</p><p>誰念詞客風流，菖蒲桃柳，憶閨門鋪設。嚼徵含商陶雅興，爭似年時娛悅。青杏園林，一樽煮酒，當為澆悽切。南薰應解，把君愁袂吹裂。</p><p>又</p><p>三閭何在，把離騷細讀，幾番擊節。蘺蕙椒蘭紛江渚，較以艾蕭終別。清濁同流，醉醒一夢，此恨誰能說。忠魂耿耿，只憑天辨優劣。</p><p>須信千古湘流，彩絲纏黍，端為英雄設。堪笑兒童浮昌歜，悲憤翻為嬉悅。三嘆靈均，竟罹讒網，我獨中情切。薰風窗戶，榴花知為誰裂。</p><p>虞美人</p><p>和蘭坡催梅</p><p>金爐鈒就裙紋折。香燼低雲月。玉鈿粘唾上眉心。不似壽陽簷下、六花清。</p><p>翠禽飛起南枝動。驚破西湖夢。仗誰為作水龍聲。吹綻寒葩詩眼、為君青。</p><p>又</p><p>小蠻才把鴛衾折。妝就梳橫月。探海不似舊年心。卻愛窗前紙帳、十分清。</p><p>朔風吹起寒雲動。午寢都無夢。黃昏更被竹枝聲。喚起醒醒相對、一燈青。</p><p>又</p><p>借韻</p><p>龍香淺漬羅屏折。睡思低眉月。閒愁閒悶不關心。心似窗前梅影、一般清。</p><p>繡幃交掩流蘇動。一覺華胥夢。枕山輕戛寶釵聲。粉裉香腮零亂、鬢鴉青。</p><p>沁園春</p><p>為趙孏窩壽</p><p>靜壽先生，笑傲四並，醉眠孏窩。甚一枰棋壤，掉頭不顧，同舟風緊，袖手高歌。太白詞華，更生忠</p><p>憤，為問山林老得麼。須知道，有淮碑未作，浯石當磨。</p><p>年來君子無多。試屈指、如公能幾何。況蒭蕘公論，新曾推許，冕旒異眷，行見蒐羅。澤潤生民，洗清兵甲，待挽錢塘江上波。功名就，訪蟠桃把玩，銅狄摩挲。</p><p>凱歌</p><p>為壑相壽</p><p>雙閣護仙境，萬壑渺清秋。臺躔光動銀漢，神秀孕公侯。胸次千崖灝氣，筆底三江流水，姓字桂香浮。十載洞庭月，今喜照揚州。</p><p>捧丹詔，升紫殿，建碧油。胡兒深避沙漠，鈴閣揚輕裘。點檢召棠遺愛，醞釀潘輿喜色，英裔蔚文彪。整頓乾坤定，千歲侍宸旒。</p><p>飛雪滿堆山</p><p>次趙西里耑行喜雪韻</p><p>愛日烘晴，梅梢春動，曉窗客夢方遠。江天萬里，高低煙樹，四望猶擁螺鬟。是誰邀滕六，釀薄暮、同雲冱寒。卻元來是，鈴閣露薰，俄忽老青山。</p><p>都盡道、年來須更好，無緣農事，雨澀風慳。鵝池夜半，銜枚飛渡，看樽俎折衝間。盡青油談笑，瓊花露、杯深量寬。功名做了，雲臺寫作畫圖看。</p><p>絳都春</p><p>次韻趙西里遊平山堂二詞</p><p>平山老柳。寄多少勝遊，春愁詩瘦。萬疊翠屏，一抹江煙渾如舊。晴空欄檻今何有。寂寞文章身後。喚回奇事，青油上客，放懷樽酒。</p><p>知不。全淮萬里，羽書靜，草綠長亭津堠。小隊出郊，花底賡酬閒時候。和薰籌幕垂春晝。坐看蓉池波皺。主賓同會風雲，盛名可久。</p><p>朝中措</p><p>前題</p><p>誰雲萬事轉頭空。春寓不言中。底問垂楊在否，年年一度東風。</p><p>憑高概古，英雄亦淚，我輩情鍾。事業正須老手，清吟留與山翁。</p><p>千秋歲</p><p>為壑翁母夫人壽</p><p>鶴城秋曉。又慶生朝到。人與月，年年好。黑頭公相貴，膝下歡娛笑。君知否。個般福分人間少。</p><p>塞上西風老。紅入霜前棗。日日有，平安報。慈顏酡暈淺，一呷金盃小。香繚繞。壽星明處臺星照。</p><p>青玉案</p><p>和何使君次了翁韻詞三首</p><p>嚴城寂寞山繚繞。覺寒透、貂裘峭。雲壓江天風破曉。飛瓊萬頃，看來渾似，澤國蘆花老。</p><p>玉山不怕頻頻倒。要筆陣、縱橫快揮掃。見說今年梅較早。笑將名勝，千鍾萬字，誰似邦侯好。</p><p>又</p><p>少時貪看瓊林繞。任馬上、寒威峭。昨暮六花飛逗曉。擁衾慵起，鬢絲籠帽，頓覺年來老。</p><p>朱闌翠竹枝枝倒。把玉甃、稜層趁風掃。樓上一樽須放早。同雲收盡，紅輪初上，對面狼峰好。</p><p>又</p><p>龍香薰被羅屏繞。任窗外、風兒峭。鴛枕夢迴雞唱曉。丫鬟驚笑，瓊枝低亞，錯認梅花老。</p><p>紅爐獸炭裝還倒。強梳洗、忙將黛眉掃。貪趁清歡爭怕早。弓靴微溼，玉纖頻袖，塑出獅兒好。</p><p>沁園春</p><p>為壑相壽</p><p>思昔買臣，懷綬會稽，年猶五旬。算初無功用，維持國事，但將富貴，誇耀時人。未若先生，方當強仕，掌握長淮百萬軍。難摹寫，是擎天拄地，緯武經文。</p><p>河濱。胡馬嘶春。便密運機籌出萬全。擁熊旗指授，鷹揚虓啖，氈裘膽落，鼠逸狐奔。褒詔飛來，威名加盛，從此不須關玉門。歸朝也，看雲臺畫像，金鼎調元。</p><p>金縷曲</p><p>次韻拙逸劉直孺見寄言志</p><p>枌社新相識。恍瞻君、丰神氣貌，飄然仙白。筆底三江鯨浪注，胸次一甌冰雪。怎不做、龍門上客。坎止流行元無定，敢一朝、挨卻塵泥跡。且剩把，錦雲織。</p><p>試看自古賢侯伯。一時間、失雖暫失，得還終</p><p>得。儋石空無君家事，百萬付之一擲。漸養就、摶風鵬翼。任你祖鞭先著了，佔鷗天、浩蕩觀浮沒。挈富貴，等兒劇。</p><p>賀新涼</p><p>次拙逸劉直孺維揚客中賀新涼韻</p><p>襟度天為侶。價平生、放浪江湖，浮雲行住。倒挽峽流歸筆底，袞袞二並四具。何尚友、滄波鷗鷺。藻黻皇猷君能事，況賢書、兩度登天府。急著手，佐明主。</p><p>晴風一舸來瓜步。剪燈花、樽酒論詩，頓忘羈旅。逗曉蠻箋傳金縷，一片瑰詞綺語。甚獨繭、抽成長緒。當代壑翁文章伯，定不教、彈鋏輕辭去。留共濟，孤舟渡。</p><p>醉落魄</p><p>次韻趙西里梅詞</p><p>瑤姬妙格。冰姿微帶霜痕拆。一般惱殺多情客。風弄橫枝，殘月半窗白。</p><p>孤山仙種曾移得。結根久傍王猷宅。欲箋心事呼雲翮。為報年芳，萍梗正南北。</p><p>摸魚兒</p><p>為趙孏窩壽</p><p>猛思量、孏窩初度，魯雲呈瑞時節。平山楊柳蒼茫外，猶是鄉關明月。春漏洩。定知有、梅花先向江南發。煙波夢闊。謾約住西風，呼將塞雁，把酒為君說。</p><p>君看取，世道羊腸屈折。依然熟路輕轍。林泉暫洗經綸手，桐柏夜香薰徹。趨魏闕。指天上星辰，平步儀清切。蟠桃未結。待做著功名，卻尋曼倩，相與帶花折。</p><p>瑞鶴仙</p><p>次韻陸景思喜雪</p><p>碧油推上客。有神機沉密，參運帷幄。威聲際沙漠。慶雲飛川泳，和薰三白。霄淵夐鬲。甚探梅、也來相約。更誰憐久客，泥深穿履，棲棲東郭。</p><p>農麥。年來管好，禾黍離離，詎忘關洛。風高水涸。多少事、待韜略。看鵝池夜渡，黎明飛捷，兒輩惛惛未覺。便衝寒，鐵騎橫驅，汛掃六合。</p><p>沁園春</p><p>代人上吳履齋集賢壽</p><p>綠野歸來，筇杖角巾，豈不快哉。有清泉白石，東西巖岫，翠陰紅影，高下樓臺。況是蕤賓，槐庭暑薄，照眼葵榴次第開。輕薰裡，翦香蒲為壽，一笑傳杯。</p><p>栽培。多少英材。更霖雨、看看遍九垓。算支撐廈屋，正資樑棟，調和鈞鼎，須用鹽梅，旒冕興思，搢紳顒望，應有天邊丹詔催。依還是，為蒼生一起，重位元臺。</p><p>木蘭花慢</p><p>上壑翁壽</p><p>豆花輕雨霽，更七日、是中秋。記分野三臺，家山雙闕，孕秀名流。平生佐時大略，有忠勤、一念等伊周。十載清風楚澤，三年明月揚州。</p><p>須知萬灶出貔貅。智勇邁前猷。自向來搗穎，□番平海，膽落氈裘。紅旗指關定洛，看春融、喜色動宸旒。著取斑衣繡袞，揭開玉字金甌。</p><p>好事近</p><p>九日登平山和王帥幹應奎</p><p>素壁走龍蛇，難覓醉翁真跡，惟有斷崗衰草，是幾番經歷。</p><p>紫萸黃菊又西風，同作攜壺客。清興未闌歸去，負晴空明月。</p><p>摸魚兒</p><p>九日登平山和趙子固帥機</p><p>望神京、目斷煙草，青天長劍頻倚。香街十里朱簾月，空想當年華麗。堪嘆處。渺沙靄蒹葭，咿雁聲起。平山謾記。悵楊柳春風，晴空欄檻，陳跡總非是。</p><p>重陽好，紅葉黃華滿地。良辰美景如此。青油幕府傳芳斝。苒苒露瓊花氣。還更喜。看玉閫規恢，笑騁伊吾志。塵清北冀。便向關洛聯鑣，巍巍冠佩，麟閣畫圖裡。</p><p>唐多令</p><p>九日登平山和朱帥幹</p><p>斜日淡蕪煙。重陽又一年。悵垂楊、幾度飛綿。只把晴空山色看。多少恨、倩誰箋。</p><p>沙靄暗中原。橫戈誰夜眠。盡今宵、且醉花邊。準擬來秋天氣好，重把菊、嗅芳妍。</p><p>賀新涼</p><p>壽壑相母夫人</p><p>萸菊香凝霧。記重陽、才經三日，帨懸朱戶。紫殿玉垣稱壽斝，瀲灩瓊花清露。正萬里、塵清淮浦。地寶從來標瑞應，甚新曾、秀出金芝樹。正此處，誕申甫。</p><p>人間小住千秋歲。畫堂深、彩侍怡聲，慈顏笑語。況是加恩封大國，錦誥鸞翔鳳舞。便娛侍、魚軒沙路。御果金泥宣曉宴，卷宮簾、爭看元臺母。家慶事，耀今古。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p9.pstatp.com/large/pgc-image/2fe8841ba6374de6ab7fb6e1dcc37648><p class=pgc-img-caption></p></div><p>又</p><p>送劉澄齋制幹歸京口</p><p>匹馬鐘山路。悵年來只解，郵亭送人歸去。季子貂裘塵漸滿，猶是區區羈旅。謾空有、劍鋒如故。髀肉未消儀舌在，向樽前、莫灑英雄淚。鞭未動，酒頻舉。</p><p>西風亂葉長安樹。嘆離離、荒宮廢苑，幾番禾</p><p>黍。雲棧縈紆今平步，休說襄淮樂土。但袞袞江濤東注。世上豈無高臥者，奈草廬、煙鎖無人顧。箋此恨，付金縷。</p><p>滿江紅</p><p>壽壑相</p><p>淮海波澄，湛桂影、半規涼月。又還是、中秋相近，垂弧時節。綸誥飛來宸眷重，綵衣著處慈顏悅。注紫清、花露入瑤卮，瓊香滑。</p><p>揮羽扇，持旄鉞。鯨海浪，陰山雪。看威聲到處，遐衝都折。沙溪遠標銅柱界，關河盡補金甌缺。慶君臣、千載會風雲，看伊說。</p><p>浪淘沙</p><p>次韻孫霽窗制參雨中海棠</p><p>春夢草茸茸。愁雨愁風。對花須拼酒頻中。莫遣枝頭銀燭暗，辜負嫣紅。</p><p>推起簿書叢。何苦匆匆。慳吟卻訝少陵公。天定為花開一笑，日上籬東。</p><p>又</p><p>再用前韻定出郊之約</p><p>煙縷暗蒙茸。楊柳輕風。雨聲多在夜窗中。春水漸生春事去，流盡殘紅。</p><p>新筍綠叢叢。鶯語匆匆。一樽同酹定林公。十里長松青未了，山北山東。</p><p>摸魚兒</p><p>荼</p><p>正莓牆、柳綿低度，枝頭紅紫飛盡。穠陰漲綠冰鈿碎，浥浥麝蘭成陣。仙骨嫩。悅姑射瑤姬，青幰遊瓊苑。風前有恨。也一似宮梅，飄香墜粉，輕點壽陽鬢。</p><p>梨花雪，講道全無清韻。何曾留到春晚。柔條不受真珠露，滴瀝紫檀心暈。芳又潤。待挼放金樽，拚作通宵飲。日高慵困。任翠幄低雲，玉薰泛夢，路入醉鄉穩。</p><p>木蘭花慢</p><p>次韻孫霽窗賦牡丹</p><p>漸稠紅飛盡，早穠綠、遍林梢。正池館輕寒，楊花飄絮，草色縈袍。天香夜浮院宇，看亭亭、雨檻漬春膏。趁取芳時勝賞，莫將年少輕拋。</p><p>鞭鞘。驅放馬蹄高。世事一秋毫。便飛書倥傯，運籌閒暇，何害推敲。花前效顰著句，悄幹鏌、側畔奏鉛刀。何日重攜樽酒，浮甌細剪香苞。</p><p>祝英臺近</p><p>賦牡丹</p><p>柳綿稀，桃錦淡，春事在何許。一種穠華，天香漬冰露。嫩苞疊疊湘羅，紅嬌紫妒。翠葆護、西真仙侶。</p><p>試聽取。更饒十日看承，霞腴汙塵土。池館輕寒，次第少風雨。好趁油幕清閒，重開芳醑。莫孤負、鶯歌蝶舞。</p><p>滿江紅</p><p>壽壑相</p><p>玉壘澄秋，又還近、桂華如璧。算六載、籌邊整暇，幾多功績。鐵壁連雲東海重，驚波截斷狂鯢翼。把向來、搗潁舊規模，平淮北。</p><p>經濟妙，誰知得。都總是，詩書力。有召公家法，範公胸臆。赫赫勳名俱向上，綿綿福壽宜無極。著萊衣、輝映袞衣榮，恢霖澤。</p><p>安慶摸</p><p>和孫霽窗</p><p>渺長江、浩無今古，悠悠經幾流景。橋家松竹知何在，寂歷丹楓如錦。行陣整。想鬥艦連艘，談笑菸灰冷。寒光萬頃。算只有當年，暮天霜月，慘澹照山影。</p><p>元戎隊，畫角梅花緩引。樓船飛渡波穩。中流擊楫酬初志，此去君王高枕。應暗省。使萬里塵清，誰遜周公瑾，勳名不泯。看陽蟄潛開，老龍挾雨，淵睡為民醒。</p><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/50f064bd0b6e4aeb938bc6307cb47214><p class=pgc-img-caption></p></div><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/ed1a8ff394364651bade7bcfbe0e0e5b><p class=pgc-img-caption></p></div><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/235640c98ce944d5b66fb50e1ccf40ed><p class=pgc-img-caption></p></div><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p3.pstatp.com/large/pgc-image/5568188824d04b2a942c7ff27e71ec61><p class=pgc-img-caption></p></div><div class=pgc-img><img alt="《全宋詞 2790卷》（755—758卷）馮取洽 趙以夫 鄭覺齋 張榘" onerror=errorimg.call(this); src=http://p1.pstatp.com/large/pgc-image/d86e01815c4a4b63bb5e8f4d6c5f5acd><p class=pgc-img-caption></p></div></div><div class="post-meta meta-tags"><ul class=clearfix><li><a>全宋詞</a></li><li><a>2790</a></li><li><a>755</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr><li><a href=../../tw/%E9%81%8A%E6%88%B2/94ecf26.html alt=全宋詞（2790卷）全文閱讀（35——73卷） class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/0883ed78-b164-4cae-98c4-fb85d2e7493f style=border-radius:25px></a>
<a href=../../tw/%E9%81%8A%E6%88%B2/94ecf26.html title=全宋詞（2790卷）全文閱讀（35——73卷）>全宋詞（2790卷）全文閱讀（35——73卷）</a></li><hr><li><a href=../../tw/%E7%A7%91%E5%AD%B8/e260f201.html alt="《全宋詞 2771卷》（1153卷）樂笑翁《張炎》存詞302首" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8 style=border-radius:25px></a>
<a href=../../tw/%E7%A7%91%E5%AD%B8/e260f201.html title="《全宋詞 2771卷》（1153卷）樂笑翁《張炎》存詞302首">《全宋詞 2771卷》（1153卷）樂笑翁《張炎》存詞302首</a></li><hr><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E9%81%8A%E6%88%B2/ff6223a5.html alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/c3ddc1e5128549e699ad70955e1e17a1 style=border-radius:25px></a>
<a href=../../tw/%E9%81%8A%E6%88%B2/ff6223a5.html title="《全宋詞 2771卷》（1661—1665卷）賀鑄 洪茶 洪皓 洪惠英 洪邁">《全宋詞 2771卷》（1661—1665卷）賀鑄 洪茶 洪皓 洪惠英 洪邁</a></li><hr><li><a href=../../tw/%E7%A7%91%E6%8A%80/fcfdb485.html alt="《全宋詞 2771卷》（1323卷）此身將過浙江東。夢魂先在鑑湖中。" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9f0a635044ce42539f7ce98accaa35d2 style=border-radius:25px></a>
<a href=../../tw/%E7%A7%91%E6%8A%80/fcfdb485.html title="《全宋詞 2771卷》（1323卷）此身將過浙江東。夢魂先在鑑湖中。">《全宋詞 2771卷》（1323卷）此身將過浙江東。夢魂先在鑑湖中。</a></li><hr><li><a href=../../tw/%E7%A7%91%E5%AD%B8/bf05d02.html alt=公元755年：1個梟雄，3個詩人和大唐盛世的命運之變 class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/c23def4f3bd048d58e755b36f35a4255 style=border-radius:25px></a>
<a href=../../tw/%E7%A7%91%E5%AD%B8/bf05d02.html title=公元755年：1個梟雄，3個詩人和大唐盛世的命運之變>公元755年：1個梟雄，3個詩人和大唐盛世的命運之變</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>