<!doctype html><html lang=tw><head><meta charset=utf-8><meta http-equiv=x-ua-compatible content="IE=edge"><meta name=viewport content="width=device-width,initial-scale=1"><meta name=referrer content="no-referrer"><link rel=dns-prefetch href=https://i.geekbank.cf/><title>《全宋詞 2771卷》（1661—1665卷）賀鑄 洪茶 洪皓 洪惠英 洪邁 | 极客快訊</title><meta property="og:title" content="《全宋詞 2771卷》（1661—1665卷）賀鑄 洪茶 洪皓 洪惠英 洪邁 - 极客快訊"><meta property="og:type" content="article"><meta property="og:locale" content="tw"><meta property="og:image" content="https://p1.pstatp.com/large/pgc-image/c3ddc1e5128549e699ad70955e1e17a1"><link rel=alternate hreflang=x-default href=https://geekbank.cf/tw/%e9%81%8a%e6%88%b2/ff6223a5.html><link rel=alternate hreflang=zh-tw href=https://geekbank.cf/tw/%e9%81%8a%e6%88%b2/ff6223a5.html><link rel=alternate hreflang=zh-cn href=https://geekbank.cf/cn/%e9%81%8a%e6%88%b2/ff6223a5.html><link rel=alternate hreflang=zh-hk href=https://geekbank.cf/tw/%e9%81%8a%e6%88%b2/ff6223a5.html><link rel=alternate hreflang=zh-mo href=https://geekbank.cf/tw/%e9%81%8a%e6%88%b2/ff6223a5.html><link rel=alternate hreflang=zh-my href=https://geekbank.cf/cn/%e9%81%8a%e6%88%b2/ff6223a5.html><link rel=alternate hreflang=zh-sg href=https://geekbank.cf/cn/%e9%81%8a%e6%88%b2/ff6223a5.html><link rel=canonical href=https://geekbank.cf/tw/%e9%81%8a%e6%88%b2/ff6223a5.html><meta property="article:published_time" content="2020-10-29T21:13:16+08:00"><meta property="article:modified_time" content="2020-10-29T21:13:16+08:00"><meta name=Keywords content><meta name=description content="《全宋詞 2771卷》（1661—1665卷）賀鑄 洪茶 洪皓 洪惠英 洪邁"><meta name=author content="极客快訊"><meta property="og:url" content="/tw/%E9%81%8A%E6%88%B2/ff6223a5.html"><link rel=apple-touch-icon sizes=180x180 href=../../apple-touch-icon.png><link rel=icon type=image/png sizes=32x32 href=../../favicon-32x32.png><link rel=icon type=image/png sizes=16x16 href=../../favicon-16x16.png><link rel=manifest href=../../site.webmanifest><link rel=mask-icon href=../../safari-pinned-tab.svg color=#5bbad5><meta name=msapplication-TileColor content="#ffc40d"><meta name=theme-color content="#ffffff"><link rel=stylesheet href=https://geekbank.cf/css/normalize.css><link rel=stylesheet href=https://geekbank.cf/css/style.css><script type=text/javascript src=https://cdnjs.cloudflare.com/ajax/libs/jquery/3.4.1/jquery.min.js></script><script type=text/javascript src=https://geekbank.cf/js/jqthumb.min.js></script><script data-ad-client=ca-pub-3525055026201463 async src=https://pagead2.googlesyndication.com/pagead/js/adsbygoogle.js></script></head><body><header id=header class=clearfix><div class=container><div class=col-group><div class=site-name><h1><a id=logo href>🤓 极客快訊 Geek Bank</a></h1><p class=description>為你帶來最全的科技知識 🧡</p></div><div><nav id=nav-menu class=clearfix><a class=current href>猜你喜歡</a>
<a href=../../tw/categories/%E7%A7%91%E6%8A%80.html title=科技>科技</a>
<a href=../../tw/categories/%E9%81%8A%E6%88%B2.html title=遊戲>遊戲</a>
<a href=../../tw/categories/%E7%A7%91%E5%AD%B8.html title=科學>科學</a></nav></div></div></div></header><div id=body><div class=container><div class=col-group><div class=col-8 id=main><div class=res-cons><article class=post><header><h1 class=post-title>《全宋詞 2771卷》（1661—1665卷）賀鑄 洪茶 洪皓 洪惠英 洪邁</h1></header><date class="post-meta meta-date">2020-10-29</date><div class=post-meta><span>|</span>
<span class=meta-category><a href=tw/categories/%E9%81%8A%E6%88%B2.html>遊戲</a></span></div><div class=post-content><div><h1>六州</h1><h1>堯傳舜，盛事千古難並。回龍馭，辭鳳掖，北內別有蓬瀛。為天子父，冊鴻名。萬年千幾福康寧。春秋不說楚冥靈。萊衣彩戲，漢殿玉卮輕。宸遊今不見，煙外落霞明。前回丁未，霧塞神京。正同符、光武中興。擎天獨力扶傾。定宗廟，保河山，乾坤整頓庚庚。功成了，脫屣遺榮。訪崆峒、容與丹庭。笑挹慶寰、不留行。吾皇哀戀，淚血灑神旌。腸斷濤江渡，明日稽山暮雲，東望元陵。</h1><h1>十二時</h1><h1>璧門雙闕轉蒼龍。德壽儼祇宮。軒屏正坐，天子親拜天公。儀紳笏，羅鵷鷺，粲庭中。仙家歡不盡，人世壽無窮。誰知雲路，玉京成就，催返璇穹。轉手萬緣空。見說煙霄好處，不與下方同。塵合霧迷濛。笙簫寥寂，樓閣玲瓏。中興大業，巍巍稽古成功。事去孤鴻。忍聽宵柝晨鐘。靈舉駕，素幃低，杳龐茸。浙江潮，萬神護，川后滋恭。因山祇事，崔嵬禹穴，此日重逢。柏城封。愁長夜、起悲風。歌清廟、千古誦高宗。</h1><p><strong>詞，詩歌的一種。因是合樂的歌詞，故又稱曲子詞、樂府、樂章、長短句、詩餘、琴趣等。始於隋，定型於中晚唐，盛於宋。</strong></p><p><strong>《全宋詞》由唐圭璋編著，孔凡禮補輯，共收錄宋代詞人1330家，詞作21116首。《全宋詞》是中國近百年來最重要的古籍整理成果之一。宋詞和唐詩均為中國古典詩的藝術高峰。清代所編《全唐詩》是家喻戶曉籍，現又新編出《全宋詞》，堪稱中國文學的雙璧。</strong></p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p1.pstatp.com/large/pgc-image/c3ddc1e5128549e699ad70955e1e17a1></div><h1><strong>宋詞總集。</strong></h1><p><strong>宋人詞集的編纂，宋代本朝就開始了。</strong></p><p><strong>在北宋，詞雖然已經形成了一種獨立的文體，但似乎還沒有被普遍承認為“正統”文學，所以北宋人的詞一般不收入文集。</strong></p><p><strong>宋人詞集叢刻﹐宋代有長沙書坊的《百家詞》（今佚）、閩刻《琴趣外編》（今存五種）、《六十家詞》（今佚）等。</strong></p><p><strong>明末毛晉汲古閣刊《宋名家詞》六集六十一家，為宋以後大規模刊刻詞集之始，其書流傳最廣。</strong></p><p><strong>其後﹐清代侯文燦刻有《十名家詞集》﹐秦恩復刻有《詞學叢書》。晚清刊刻詞集之風更盛﹐規模也更大。王鵬運刻有《四印齋所刻詞》及《宋元三十一家詞》﹐江標刻有《宋元名家詞》﹐吳重熹刻有《山左人詞》﹐吳昌綬刻有《雙照樓景刊宋元本詞》﹐朱祖謀刻有《彊村叢書》﹐陶湘刻有《續刊景宋金元明本詞》。1931年﹐趙萬里又補諸家叢刻之遺﹐編成《校輯宋金元人詞》73卷﹐搜採校訂﹐水平超過前人。嗣後周泳先有《唐宋金元詞鉤沉》﹐較之趙輯﹐又多出不少新的資料。但諸家所刻﹐於孤篇斷句概置不錄﹐不足以探求一代詞作的全貌。</strong></p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p3.pstatp.com/large/pgc-image/a3511859d05a490e8202836f6624503b></div><p><strong>唐圭璋在綜合諸家輯刻的基礎上﹐廣泛搜採﹐凡宋人文集中所附﹑宋人詞選中所選﹑宋人筆記中所載詞作﹐俱一併採錄﹐更旁求類書﹑方誌﹑金石﹑題跋﹑花木譜等諸書中所載之詞﹐統匯於一處﹐編為《全宋詞》。1940年由商務印書館在長沙出版線裝本。中華人民共和國成立後﹐編者對此書進行重編﹐並經王仲聞訂補加工﹐1965年由中華書局重印出版。新版《全宋詞》在材料和體例方面較舊版均有很大提高﹕以善本代替從前的底本﹐增補詞人 240餘家﹐詞作1400餘首；刪去可以考得的唐五代、金元明詞人詞作；重新考訂詞人行實和改寫小傳；在體例上調整舊版以“帝王”﹑“宗室”等分類的編排方式﹐改為按詞人年代先後排列。全書共計輯兩宋詞人1330餘家﹐詞作約 20000首，引用書目達530餘種。近年來﹐編者又續作修訂補正﹐寫成《訂補續記》﹐附於1979年重印本卷末。</strong></p><p><strong>此書收錄齊備﹐考訂也比較精審﹐改正了不少前人的承謬踵誤之處﹐為研究宋詞的重要參考書。</strong></p><p><strong>此書新版問世後﹐今人孔凡禮又從明抄本《詩淵》及其他書中輯錄遺佚﹐編為《全宋詞補輯》﹐收錄作家140餘人(其中41人﹐已見《全宋詞》)﹐詞作430餘首﹐1981年由中華書局出版。</strong></p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p3.pstatp.com/large/pgc-image/f47909e315aa4f78a787d40b39f694ae></div><h1><strong>目錄：</strong></h1><h1>卷1661賀鑄</h1><h1>卷1662洪茶</h1><h1>卷1663洪皓</h1><h1>卷1664洪惠英</h1><h1>卷1665洪邁</h1><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p9.pstatp.com/large/pgc-image/93fd7848eecc4181a5b1d3e8f622a367></div><h1>賀鑄</h1><p>攤破木蘭花（二之二）</p><p>芳草裙腰一尺圍。粉郎香潤，輕灑薔薇。為嫌風日下樓稀。楊柳青陰，深閉朱扉。</p><p>枉是尊前調玉徽。綵鸞何事逐雞飛。楚臺賦客莫相違。留住行雲，好待郎歸。</p><p>南鄉子（二之一）</p><p>秋半雨涼天。望後清蟾未破圓。二十四橋遊冶處，留連。攜手嬌饒步步蓮。</p><p>眉宇有餘妍。初破瓜時正妙年。玉局彈棋無限意，纏綿。腸斷吳蠶兩處眠。</p><p>南鄉子（二之二）</p><p>柳岸艤蘭舟。更結東山謝氏遊。紅淚清歌催落景，回頭。□出尊前一段愁。</p><p>東水漫西流。誰道行雲肯駐留。無限鮮飆吹芷若，汀洲。生羨鴛鴦得自由。</p><p>臨江仙</p><p>暫假臨淮東道主，每逃歌舞華筵。經年未辦買山錢。筋骸難強，久坐沐猴禪。</p><p>行擁一舟稱浪士，五湖春水如天。越人相顧足嫣然。何須繡被，來伴擁蓑眠。</p><p>羅敷歌（醜奴兒）</p><p>東山未辦終焉計，聊爾西來。花苑平臺。倦客登臨第幾回。</p><p>連延複道通馳道，十二門開。車馬塵埃。悵望江南雪後梅。</p><p>點絳脣</p><p>一幅霜綃，麝煤薰膩紋絲縷。掩妝無語。的是銷凝處。</p><p>薄暮蘭橈，漾下蘋花渚。風留住。綠楊歸路。燕子西飛去。</p><p>南歌子（二之一）</p><p>繡幕深朱戶，薰爐小象床。扶肩醉被冒明璫。繡履可憐分破、兩鴛鴦。</p><p>夢枕初回雨、啼鈿半□妝。一鉤月渡橫塘。誰認凌波微步、襪塵香。</p><p>南歌子（二之二）</p><p>心蹙黃金縷，梢垂白玉團。孤芳不怕雪霜寒。先向百花頭上、探春□。</p><p>傍水添清韻，橫牆露粉顏。夜來和月起憑闌。認得暗香微度、有無間。</p><p>小重山</p><p>一葉西風生嫩涼。彩舟旗影動，背斜陽。溪流幾曲似迴腸。高城遠，今夜為誰長。</p><p>正節號清狂。苧蘿標韻美，倚新妝。月華歌調轉清商。尊酒畔，好住伴劉郎。</p><p>清平樂（二之一）</p><p>林皋葉脫。樓下清江闊。船裡琵琶捍撥。彈斷麼弦再抹。</p><p>夜潮洲渚生寒。城頭星斗闌干。忍話舊遊新夢，三千里外長安。</p><p>清平樂（二之二）</p><p>沈侯銷瘦。八詠新題就。惆悵酒醒兼夢後。帶眼如何復舊。</p><p>幾時一葉蘭舟。畫橈鴉軋東流。新市小橋西畔，有人長倚妝樓。</p><p>木蘭花</p><p>羅襟粉汗和香浥。纖指留痕紅一捻。離亭再卜合歡期，尋見石榴雙翠葉。</p><p>危樓欲上危腸怯。縱得鸞膠難寸接。西風燕子會來時，好付小箋封淚帖。</p><p>玉連環（一落索）</p><p>別酒更添紅粉淚。促成愁醉。相逢淺笑合微吟，撩惹到、纏綿地。</p><p>花下解攜重附耳。佳期深記。青翰舟穩繡衾香，誰禁斷、東流水。</p><p>惜奴嬌</p><p>玉立佳人，韻不減、吳蘇小。賦深情、華年韻妙。疊鼓新歌，最能作、江南調。縹緲。似陽臺。嬌雲弄曉。</p><p>有客臨風，夢後擬、池塘草。竟裝懷、□愁多少。綠綺芳尊，映花月、東山道。正要。個卿卿、嫣然一笑。</p><p>驀山溪</p><p>畫橋流水，宛是南州路。轉柁綠楊灣，恍然間、青樓舊處。迴腸斷盡，猶剩爾多愁，記新聲，懷暱語。依約對眉宇。</p><p>襪羅香在，只欠蓮隨步。無物比朝雲，恨難續、高唐後賦。迢遙此夜，淚枕不成眠，月侵窗，燈映戶。應見可憐許。</p><p>西江月</p><p>攜手看花深徑，扶肩待月斜廊。臨分少佇已倀倀。此段不堪回想。</p><p>欲寄書如天遠，難銷夜似年長。小窗風雨碎人腸。更在孤舟枕上。</p><p>攤破木蘭花</p><p>桂葉眉叢恨自成。錦瑟弦調，雙鳳和鳴。釵樑玉勝掛蘭纓。簾影沈沈，月墮參橫。</p><p>屏護文茵翠織成。摘佩牽裾，燕樣腰輕。清溪百曲可憐生。大抵新歡，此夜□情。</p><p>點絳脣</p><p>十二層樓，夢迴縹緲非煙裡。此情何寄。賴爾荊江水。</p><p>莫謂東君，觸處逢桃李。留深意。溫柔鄉里。自有終焉計。</p><p>訴衷情（二之一）</p><p>不堪回首臥雲鄉。羈宦負清狂。年來鏡湖風月，魚鳥兩相忘。</p><p>秦塞險，楚山蒼。更斜陽，畫橋流水，曾見扁舟，幾度劉郎。</p><p>訴衷情（二之二）</p><p>半銷檀粉睡痕新。背鏡照櫻脣。臨風再歌團扇，深意屬何人。</p><p>輕調笑，淺凝顰。認情親。最難堪酒，似不勝情，依樣傷春。</p><p>怨三三</p><p>玉津春水如藍。宮柳毿毿。橋上東風側帽簷。記佳節、約是重三。</p><p>飛樓十二珠簾。恨不貯、當年彩蟾。對構雨廉纖。愁隨芳草，綠遍江南。</p><p>醉春風</p><p>樓外屏山秀。憑闌新夢後。歸云何許誤心期，候候候。到隴梅花，渡江桃葉，斷魂招手。</p><p>楚制汗衫舊。啼妝曾枕袖。東陽詠罷不勝情，瘦瘦瘦。隋岸傷離，渭城懷遠，一枝煙柳。</p><p>憶秦娥（三之一）</p><p>曉朦朧。前溪百鳥啼匆匆。啼匆匆。凌波人去，拜月樓空。</p><p>去年今日東門東。鮮妝輝映桃花紅。桃花紅。吹開吹落，一任東風。</p><p>憶秦娥（三之二）</p><p>風驚幕。燈前細雨簷花落。簷花落。玉臺清鏡，淚淹妝薄。</p><p>良時不再須行樂。王孫莫負東城約。東城約。一分春色，為君留著。</p><p>憶秦娥（三之三）</p><p>著春衫、玉鞭鞭馬南城南。南城南。柔條芳草，留駐金銜。</p><p>粉娥採葉供新蠶。蠶飢略許攜纖纖。攜纖纖。湔裙淇上，更待初三。</p><p>河滿子</p><p>每恨相逢薄處，可憐欲去遲迴。猶記新聲團扇□，殷勤再引餘杯。為問依依楊柳，秋風好住章臺。</p><p>疏雨忽隨雲斷，斜陽卻送潮回。桃葉青山長在眼，幾時雙楫迎來。如待碧闌紅藥，一年兩度花開。</p><p>御街行（別東山）</p><p>鬆門石路秋風掃。似不許、飛塵到。雙攜纖手別煙蘿，紅粉清泉相照。幾聲歌管，正須陶寫，翻作傷心調。</p><p>巖陰暝色歸雲悄。恨易失、千金笑。更逢何物可忘憂，為謝江南芳草。斷橋孤驛，冷雲黃葉，相見長安道。</p><p>連理枝</p><p>繡幌閒眼曉。處處聞啼鳥。枕上無情，斜風橫雨，落花多少。想灞橋、春色老於人，恁江南夢杳。</p><p>往事今何道。聊詠池塘草。懷縣年來，蕭蕭壯發，可堪頻照。賴醉鄉、佳境許徜徉，惜歸歟不早。</p><p>金鳳鉤</p><p>江南又嘆流寓。指芳物、伴人遲暮。攪晴風絮。弄寒煙雨。春去更無尋處。</p><p>石城樓觀青霞舉。想艇子、寄誰容與。斷雲荊渚。限潮湓浦。不見莫愁歸路。</p><p>芳洲泊（踏莎行）</p><p>露葉棲螢，風枝嫋鵲。水堂離燕褰珠箔。一聲橫玉吹流雲，厭厭涼月西南落。</p><p>江際吳邊，山侵楚角。蘭橈明夜芳洲泊。殷勤留語採香人，清尊不負黃花約。</p><p>水調歌頭</p><p>彼美吳姝唱，繁會闔閭邦。千坊萬井、斜橋曲水小軒窗。縹緲關山臺觀。羅綺雲煙相半。金石壓掁撞。痴信東歸虜，黑自死心降。</p><p>範夫子，高標韻，秀眉龐。功成長往、有人同載世無雙。物外聊從吾好。賴爾工顰妍笑。伴醉玉連缸。盡任扁舟路，風雨卷秋江。</p><p>攤破浣溪沙</p><p>曲磴斜闌出翠微。西州回首思依依。風物宛然長在眼，只人非。</p><p>綠樹隔巢黃鳥並，滄洲帶雨白鷗飛。多謝子規啼勸我，不如歸。</p><p>江南曲（踏莎行·三之一）</p><p>蟬韻清弦，溪橫翠縠。翩翩彩鷁帆開幅。黃簾絳幕掩香風，當筵粲粲人如玉。</p><p>淺黛凝愁，明波轉矚。蘭情似怨臨行促。不辭寸斷九迴腸，殷勤更唱江南曲。</p><p>江南曲（瀟瀟雨·三之二）</p><p>鴉軋齊橈，□冬疊鼓。浮驂晚下金牛渚。莫愁應自有愁時，篷窗今夜瀟瀟雨。</p><p>杜若芳洲。芙蓉別浦。依依豔笑逢迎處。隨潮風自石城來，潮回好寄人傳語。</p><p>江南曲（度新聲·三之三）</p><p>小苑浴蘭，微波寄葉。石城回首山重沓。綺窗煙雨夢佳期，飛霞艇子雕檀楫。</p><p>樓迥披襟，廊長響屟。供愁麝月眉心帖。紫簫閒捻度新聲，有人偷倚闌干掏。</p><p>樓下柳（天香）</p><p>滿馬京□，裝懷春思，翩然笑度江南。白鷺芳洲，青蟾雕艦，勝遊三月初三。舞裙濺水，浴蘭佩、綠樑纖纖。歸路要同步障，迎風會卷珠簾。</p><p>離觴未容半酣。恨烏檣、已張輕帆。秋鬢重來淮上，幾換新蟾。樓下會看細柳，正搖落清霜拂畫簷。樹猶如此，人何以堪。</p><p>吳門柳（漁家傲·二之一）</p><p>窈窕盤門西轉路。殘陽映帶青山暮。最是長楊攀折苦。堪憐許。清霜翦斷和煙縷。</p><p>春水歸期端不負。依依照影臨南浦。留取木蘭舟少住。無風雨。黃昏月上潮平去。</p><p>吳門柳（遊仙詠·二之二）</p><p>嘯度萬鬆千步嶺。錢湖門外非塵境。見底碧漪如眼淨。嵐光映。鏡屏百曲新磨瑩。</p><p>好月為人重破暝。雲頭豔豔開金餅。傳語桂娥應耐靜。堪乘興。尊前聽我遊仙詠。</p><p>雁後歸（臨江仙人日席上作·三之一）</p><p>巧翦合歡羅勝子，釵頭春意翩翩。豔歌淺拜笑嫣然。願郎宜此酒。行樂駐華年。</p><p>未是文園多病客，幽襟悽斷堪憐。舊遊夢掛碧雲邊。人歸落雁後，思發在花前。</p><p>雁後歸（想娉婷·三之二）</p><p>鴉背夕陽山映斷，綠楊風掃津亭。月生河影帶疏星。青松巢白鳥，深竹逗流螢。</p><p>隔水彩舟然絳蠟，碧窗想見娉婷。浴蘭薰麝助芳馨。湘弦彈未半，悽怨不堪聽。</p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p1.pstatp.com/large/pgc-image/fd64240ed751470fa1b71cdc428efe38></div><p>雁後歸（採蓮回·三之三）</p><p>翡翠樓高簾幕薄，溫家小玉妝臺。畫眉難稱怯人催。羞從面色起，嬌逐語聲來。</p><p>門外木蘭花艇子，垂楊風掃纖埃。平湖一鏡綠萍開。緩歌輕調笑，薄暮採蓮回。</p><p>鴛鴦夢（臨江仙）</p><p>午醉厭厭醒自晚，鴛鴦春夢初驚。閒花深院聽啼鶯。斜陽如有意，偏傍小窗明。</p><p>莫倚雕闌懷往事，吳山楚水縱橫。多情人奈物無情。閒愁朝復暮，相應兩潮生。</p><p>念彩雲（夜遊宮）</p><p>流水蒼山帶廓。尋塵跡、宛然如昨。猶記黃花攜手約。誤重來，小庭花，空自落。</p><p>不怨蘭情薄。可憐許、彩雲漂泊。紫燕西飛書漫託。碧城中，幾青樓，垂畫幕。</p><p>燭影搖紅</p><p>波影翻簾，淚痕凝蠟青山館。故人千里念佳期，襟佩如相款。</p><p>惆悵更長夢短。但衾枕、餘芬剩暖。半窗斜月，照人腸斷，啼烏不管。</p><p>小重山</p><p>花院深疑無路通。碧紗窗影下，玉芙蓉。當時偏恨五更鐘。分攜處，斜月小簾櫳。</p><p>楚夢冷沈蹤。一雙金縷枕，半床空。畫橋臨水鳳城東。樓前柳，憔悴幾秋風。</p><p>綠頭鴨</p><p>玉人家，畫樓珠箔臨津。託微風、彩簫流怨，斷腸馬上曾聞。燕堂開、豔妝叢裡，調琴思、認歌顰。麝蠟煙濃，玉蓮漏短，更衣不待酒初醺。繡屏掩、枕鴛相就，香氣漸暾暾。迴廊影，疏鍾淡月，幾許銷魂。</p><p>翠釵分、銀箋封淚，舞鞋從此生塵。住蘭舟、載將離恨，轉南浦、背西曛。記取明年，薔薇謝後，佳期應未誤行雲。鳳城遠，楚梅香嫩，先寄一枝春。青門外，只憑芳草，尋記郎君。</p><p>減字浣溪沙（十五之一）</p><p>秋水斜陽演漾金。遠山隱隱隔平林。幾家村落幾聲砧。</p><p>記得西樓凝醉眼，昔年風物似如今。只無人與共登臨。</p><p>減字浣溪沙（十五之二）</p><p>三扇屏山匝象床。背燈偷解素羅裳。粉肌和汗自生香。</p><p>易失舊歡勞蝶夢，難禁新恨費鸞腸。今宵風月兩相忘。</p><p>減字浣溪沙（十五之三）</p><p>鼓動城頭啼暮鴉。過雲時送雨些些。嫩涼如水透窗紗。</p><p>弄影西廂侵戶月，分香東畔拂牆花。此時相望抵天涯。</p><p>減字浣溪沙（十五之四）</p><p>煙柳春梢蘸暈黃。井闌風綽小桃香。覺時簾幕又斜陽。</p><p>望處定無千里眼，斷來能有幾回腸。少年禁取恁淒涼。</p><p>減字浣溪沙（十五之五）</p><p>夢想西池輦路邊。玉鞍驕馬小輜軿。春風十里鬥嬋娟。</p><p>臨水登山漂泊地，落花中酒寂廖天。個般情味已三年。</p><p>減字浣溪沙（十五之六）</p><p>蓮燭啼痕怨漏長。吟蛩隨月到迴廊。一屏煙景畫瀟湘。</p><p>連夜斷無行雨夢，隔年猶有著人香。此情須信是難忘。</p><p>減字浣溪沙（十五之七）</p><p>閒把琵琶舊譜尋。四絃聲怨卻沈吟。燕飛人靜畫堂深。</p><p>欹枕有時成雨夢，隔簾無處說春心。一從燈夜到如今。</p><p>減字浣溪沙（十五之八）</p><p>鸚鵡無言理翠襟。杏花零落晝陰陰。畫橋流水半篙深。</p><p>芳徑與誰尋鬥草，繡床終日罷拈針。小箋香管寫春心。</p><p>減字浣溪沙（十五之九）</p><p>鸚鵡驚人促下簾。碧紗如霧隔香奩。雪兒窺鏡晚蛾纖。</p><p>烏鵲橋邊河絡角，鴛鴦樓外月西南。門前嘶馬弄金銜。</p><p>減字浣溪沙（十五之十）</p><p>宮錦袍薰水麝香。越紗裙染鬱金黃。薄羅依約見明妝。</p><p>繡陌不逢攜手伴，綠窗誰是畫眉郎。春風十里斷人腸。</p><p>減字浣溪沙（十五之十一）</p><p>青翰舟中祓禊筵。粉娥窺影兩神仙。酒闌飛去作非煙。</p><p>重訪舊遊人不見，雨荷風蓼夕陽天。折花臨水思茫然。</p><p>減字浣溪沙（十五之十二）</p><p>浮動花釵影鬢煙。淺妝濃笑有餘妍。酒醺檀點語憑肩。</p><p>留不住時分鈿鏡，舊曾行處失金蓮。碧雲芳草恨年年。</p><p>減字浣溪沙（十五之十三）</p><p>兩點春山一寸波。當筵嬌甚不成歌。動人情態可須多。</p><p>金井露寒風下葉，畫橋雲斷月侵河。厭厭此夜奈愁何。</p><p>減字浣溪沙（十五之十四）</p><p>清淺陂塘藕葉幹。細風疏雨鷺鷥寒。半垂簾幕倚闌干。</p><p>惆悵竊香人不見，幾回憔悴後庭蘭。行雲可是渡江難。</p><p>減字浣溪沙（十五之十五）</p><p>樓角初銷一縷霞。淡黃楊柳暗棲鴉。玉人和月摘梅花。</p><p>笑捻粉香歸洞戶，更垂簾幕護窗紗。東風寒似夜來些。</p><p>琴調相思引</p><p>團扇單衣楊柳陌。花似春風□無跡。賴白玉香奩供粉澤。借秀色。添春色。借秀色。添春色。雲幕華燈張綺席。半醉客。留醒客。半醉客。留醒客。漸促膝傾鬟琴差拍。問此夕。知何夕。問此夕。知何夕。</p><p>天門謠</p><p>牛渚天門險。限南北、七雄豪佔。清霧斂。與閒人登覽。</p><p>待月上潮平波灩灩。塞管輕吹新阿濫。風滿檻。歷歷數、西州更點。</p><p>獻金盃</p><p>風軟香遲，花深漏短。可憐宵、畫堂春半。碧紗窗影，卷帳蠟燈紅，鴛枕畔。密寫烏絲一段。</p><p>採蘋溪晚。拾翠沙空，盡愁倚、夢雲飛觀。木蘭艇子，幾日渡江來，心目斷。桃葉青山隔岸。</p><p>清平樂</p><p>陰晴未定。薄日烘雲影。臨水牛門花一徑。盡日鳥啼人靜。</p><p>厭厭幾許春情。可憐老去蘭成。看取鑷殘雙鬢，不隨芳草重生。</p><p>清平樂</p><p>小桃初謝。雙燕還來也。記得年時寒食下。紫陌青門遊冶。</p><p>楚城滿目春華。可堪遊子思家。惟有夜來歸夢，不知身在天涯。</p><p>攤破浣溪沙</p><p>湖上秋深藕葉黃。清霜銷瘦損垂楊。洲嘴沙斜照暖，睡鴛鴦。</p><p>紅粉蓮娃何處在，西風不為管餘香。今夜月明聞水調，斷人腸。</p><p>攤破浣溪沙</p><p>雙鳳簫聲隔彩霞。朱門深閉七香車。何處探春尋舊約，謝孃家。</p><p>旖旎細風飄水麝，玲瓏殘雪浸山茶。飲罷西廂簾影外，玉蟾斜。</p><p>惜雙雙</p><p>皎鏡平湖三十里。碧玉山圍四際。蓮蕩香風裡。彩鴛鴦覺雙飛起。</p><p>明月多情隨柁尾。偏照空床翠被。回首笙歌地。醉更衣處長相記。</p><p>思越人</p><p>紫府東風放夜時。步蓮穠李伴人歸。五更鐘動笙歌散，十里月明燈火稀。</p><p>香苒苒，夢依依。天涯寒盡減春衣。鳳凰城闕知何處，寥落星河一雁飛。</p><p>思越人</p><p>怊悵離亭斷彩襟。碧雲明月兩關心。幾行書尾情何限，一尺裙腰瘦不禁。</p><p>遙夜半，曲房深。有時暱語話如今。侵窗冷雨燈生暈，淚溼羅箋楚調吟。</p><p>鶴沖天</p><p>鼕鼕鼓動，花外沈殘漏。華月萬枝燈，還清晝。廣陌衣香度，飛蓋影、相先後。個處頻回首。錦坊西去，期約武陵溪口。</p><p>當時早恨歡難偶。可堪流浪遠，分攜久。小畹蘭英在，輕付與、何人手。不似長亭柳。舞風眠雨，伴我一春銷瘦。</p><p>小重山</p><p>飄徑梅英雪未融。芳菲消息到，杳梢紅。隔年歡事水西東。凝思久，不語坐書空。</p><p>回想夾城中。彩山簫鼓沸，綺羅叢。鈿輪珠網玉花驄。香陌上，誰與鬥春風。</p><p>六州歌頭</p><p>少年俠氣，交結五都雄。肝膽洞。毛髮聳。立談中。死生同。一諾千金重。推翹勇。矜豪縱。輕蓋擁。聯飛鞚。斗城東。轟飲酒壚，春色浮寒甕。吸海垂虹。閒呼鷹嗾犬，白羽摘雕弓。狡穴俄空。樂匆匆。</p><p>似黃粱夢。辭丹鳳。明月共。漾孤篷。官冗從。懷倥傯。落塵籠。簿書叢。鶡弁如雲眾。供粗用。忽奇功。笳鼓動。漁陽弄。思悲翁。不請長纓，系取天驕種。劍吼西風。恨登山臨水，手寄七絃桐。目送歸鴻。</p><p>浣溪沙</p><p>翠縠參差拂水風。暖雲如絮撲低空。麗人波臉覺春融。</p><p>纓掛寶釵初促席，檀膏微注玉杯紅。芳醪何似此情濃。</p><p>浣溪沙</p><p>雲母窗前歇繡針。低鬟凝思坐調琴。玉纖纖按十三金。</p><p>歸臥文園猶帶酒。柳花飛度畫堂陰。只憑雙燕話春心。</p><p>浣溪沙</p><p>疊鼓新歌百樣嬌。銅丸玉腕促雲謠。揭穿飛瓦雹聲焦。</p><p>九曲池邊楊柳陌，香輪軋軋馬蕭蕭。細風妝面酒痕銷。</p><p>江城子</p><p>麝薰微度繡芙容。翠衾重。畫堂空。前夜偷期，相見卻匆匆。心事兩知處問，依約是，夢中逢。</p><p>坐疑行聽竹窗風。出簾櫳。杳無蹤。已過黃昏，才動寺樓鍾。暮雨不來春又去，花滿地，月朦朧。</p><p>浪淘沙</p><p>一葉忽驚秋。分付東流。殷勤為過白蘋洲。洲上小樓簾半卷，應認歸舟。</p><p>回首戀朋遊。跡去心留。歌塵蕭散夢雲收。惟有尊前曾見月，相伴人愁。</p><p>木蘭花</p><p>佩環聲認腰肢軟。風裡麝薰知近遠。此身常羨玉妝臺，得見曉來梳畫面。</p><p>迴廊幾步通深院。一桁繡衣簾不卷。酒闌歌罷欲黃昏，腸斷歸巢雙燕燕。</p><p>木蘭花</p><p>銀簧雁柱香檀撥。鏤板三聲催細抹。舞腰輕怯絳裙長，羞按築球花十八。</p><p>東城柳岸匆匆發。畫舫一篙煙水闊。可憐單枕欲眠時，還見尊前前夜月。</p><p>蝶戀花</p><p>小院朱扉開一扇。內樣新妝，鏡裡分明見。眉暈半深脣注淺。朵雲冠子偏宜面。</p><p>被掩芙蓉薰麝煎。簾影沈沈，只有雙飛燕。心事向人猶勔靦。強來窗下尋針線。</p><p>石州引薄雨初寒，斜照弄晴，春意空闊。長亭柳色才黃，遠客一枝先折。煙橫水際，映帶幾點歸鴉，東風銷盡龍沙雪。還記出關來，恰而今時節。</p><p>將發。畫樓芳酒，紅淚清歌，頓成輕別。已是經年，杳杳音塵多絕。欲知方寸，共有幾許清愁，芭蕉不展丁香結。枉望斷天涯，兩厭厭風月。</p><p>減字木蘭花</p><p>簪花照鏡。客鬢蕭蕭都不整。擬倩東□。化作尊前入夢雲。</p><p>風香月影。信是瑤臺清夜永。深閉重門。牽絆劉郎別後魂。</p><p>鳳棲梧</p><p>為問宛溪橋畔柳。拂水倡條，幾贈行人手。一樣葉眉偏解皺。白綿飛盡因誰瘦。</p><p>今日離亭還對酒。唱斷青青，好去休回首。美蔭向人疏似舊。何須更待秋風後。</p><p>南柯子（別恨）</p><p>斗酒才供淚，扁舟只載愁。畫橋青柳小朱樓。猶記出城車馬、為遲留。</p><p>有恨花空委，無情水自流。河陽新鬢盡禁秋。蕭散楚雲巫雨、此生休。</p><p>望湘人（春思）</p><p>厭鶯聲到枕，花氣動簾，醉魂愁夢相半。被惜餘薰，帶驚剩眼。幾許傷春晚。淚竹痕鮮，佩蘭香老，湘天濃暖。記小江、風月佳時，屢約非煙遊伴。</p><p>須信鸞弦易斷。奈雲和再鼓，曲終人遠。認羅襪無蹤，舊處弄波清淺。青翰棹艤，白蘋洲畔。盡目臨皋飛觀。不解寄、一字相思，幸有歸來雙燕。</p><p>謁金門</p><p>前遍，潤一橫字，已續二十五字寫之雲</p><p>楊花落。燕子橫穿朱閣。常恨春醪如水薄。閒愁無處著。</p><p>綠野帶江山絡角。桃葉參差前約。歷歷短檣沙外泊。東風晚來惡。</p><p>蝶戀花（改徐冠卿詞）</p><p>幾許傷春春復暮。楊柳清陰，偏礙遊絲度。天際小山桃葉步。白頭花滿湔裙處。</p><p>竟日微吟長短句。簾影燈昏，心寄胡琴語。數點雨聲風約住。朦朧淡月雲來去。</p><p>小梅花</p><p>思前別。記時節。美人顏色如花發。美人歸。天一涯。娟娟姮娥，三五滿還虧。翠眉蟬鬢生離訣。遙望青樓心欲絕。夢中尋。臥巫雲。覺來珠淚，滴向湘水深。</p><p>愁無已。奏綠綺。歷歷高山與流水。妙通神。絕知音。不知暮雨朝雲、何山岑。相思無計堪相比。珠箔雕闌幾千裡。漏將分。月窗明。一夜梅花忽開、疑是君。</p><p>天門謠</p><p>牛諸天門險，限南北七豪雄佔。清霧斂，與閒人登覽。</p><p>待月上潮平波灩灩。塞管輕軟新阿濫。風滿檻，歷歷數西州更點。</p><p>新念別</p><p>湖上蘭舟暮發。揚州夢斷燈明滅。想見瓊花開似雪。帽簷香，玉纖纖，曾為折。</p><p>漁管吹還咽。問何意、煎人愁絕。江北江南新念別。掩芳尊，與誰同，今夜月。</p><p>謁金門</p><p>溪聲急。無數落花漂出。燕子分泥蜂釀蜜。遲遲豔風日。</p><p>須信芳菲隨失。況復佳期難必。擬把此情書萬一。愁多翻閣筆。</p><p>減字木蘭花</p><p>冷香浮動。望處欲生胡蝶夢。曉日曈曨。愁見凝酥暖漸融。</p><p>鼓催歌送。芳酒一尊誰與共。寂寞牆東。門掩黃昏滿院風。</p><p>攤破浣溪沙</p><p>錦韉朱弦瑟瑟徽。玉纖新擬鳳雙飛。縹緲燭煙花暮暗，就更衣。</p><p>約略整環釵影動，遲迴顧步佩聲微。宛是春風胡蝶舞，帶香歸。</p><p>烏啼月</p><p>牛女相望處，星橋不礙東西。重牆未抵蓬山遠，卻恨畫樓低。細字頻傳幽怨，凝缸長照單棲。城烏可是知人意，偏向月明啼。</p><p>簇水近</p><p>一笛清風弄袖，新月梳雲縷。澄涼夜色，才過幾點黃昏雨。俠少朋遊，正喜九陌消塵土。鞭穗嫋、紫騮花步。過朱戶。認得宮妝，為誰重掃新眉嫵。徘徊片響難問，桃李都無語。十二青樓下，指燈火章臺路。不念人、腸斷歸去。</p><p>畫眉郎（好女兒）</p><p>雪絮凋章。梅粉華妝。小芒臺、榧機羅緗素，古銅蟾硯滴，金雕琴薦，玉燕釵樑。五馬徘徊長路，漫非意、鳳求凰。認蘭情、自有憐才處，似題橋貴客，栽花潘令，真畫眉郎。</p><p>試周郎（訴衷情）</p><p>喬家深閉鬱金堂。朝鏡事梅妝。雲鬟翠鈿浮動，微步擁釵樑。情尚祕，色猶莊。遞瞻相。弄絲調管，時誤新聲，翻試周郎。</p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p3.pstatp.com/large/pgc-image/28a2ede4cbae49d49d3fc45055220858></div><h1>洪茶</h1><p>月華清（春夜對月）</p><p>花影搖春，蟲聲吟暮，九霄雲幕初卷。誰駕冰蟾，擁出桂輪天半。素魄映、青瑣窗前，皓彩散、畫闌干畔。凝眄。見金波滉漾，分輝鵲殿。</p><p>況是風柔夜暖。正燕子新來，海棠微綻。不似秋光，只照離人腸斷。恨無奈、利鎖名僵，誰為喚、舞裙歌扇。吟玩。怕銅壺催曉，玉繩低轉。</p><p>水龍吟（追和晁次膺）</p><p>經年不見書來，後期杳杳從誰問。柳英蠟小，柳枝金嫩，豔陽春近。羅幕風柔，泛紅泛綠，連朝花信。念平生多少，情條恨葉，鎮長使、芳心困。</p><p>可是風流薄命。鏡臺前、蓬鬆蟬鬢。茜桃凝粉，薰蘭漲膩，翠愁紅損。從使歸來，燈前月下，恐難相認。卷重簾憔悴，殘妝淚洗，把羅襟搵。</p><p>驀山溪（憶中都）</p><p>湖平風穩，行色催津鼓。回首望重城，但滿眼、紅雲紫霧。分香解佩，空記小樓東，銀燭暗，繡簾垂直暱暱憑肩語。</p><p>關山千里，垂柳河橋路。燕子又歸來，但惹得、滿身花雨。彩箋不寄，蘭夢更無憑，燈影下，月明中，魂斷金釵股。</p><p>齊天樂（閨思）</p><p>轆轤聲破銀床凍，霜寒又侵鴛被。皓月疏鍾，悲風斷漏，驚起畫樓人睡。銀屏十二。歡塵滿絲簧，暗消金翠。可恨風流，故人迢遞隔千里。</p><p>相思情緒最苦，舊歡無續處，魂夢空費。斷雁無情，離鸞有恨，空想吳山越水。花憔玉悴。但翠黛愁橫，紅鉛淚洗。待剪江梅，倩人傳此意。</p><p>菩薩蠻（宿水口）</p><p>斷虹遠飲橫江水。萬山紫翠斜陽裡。緊馬短亭西。丹楓明酒旗。</p><p>浮生長客路。事逐孤鴻去。又是月黃昏。寒燈人閉門。</p><p>菩薩蠻（湖上）</p><p>吳姬壓酒浮紅蟻。少年未飲心先醉。駐馬綠楊陰。酒樓三月春。</p><p>相看成一笑。遺恨知多少。回首欲魂銷。長橋連斷橋。</p><p>踏莎行（別意）</p><p>滿滿金盃，垂垂玉箸。離歌不放行人去。醉中扶上木蘭船，醒來忘卻桃源路。</p><p>帶綰同心，釵分一股。斷魂空草高唐賦。秋山萬疊水雲深，茫茫無著相思處。</p><p>瑞鶴仙（離筵代意）</p><p>聽梅花吹動，涼作何其，明星有爛。相看淚如霰。問而今去也，何時會面。匆匆聚散。恐便作、秋鴻社燕。最傷情、夜來枕上，斷雲霧雨何限。</p><p>因念。人生萬事，回首悲涼，都成夢幻。芳心繾綣。空惆悵，巫陽館。況船頭一轉，三千餘裡，隱隱高城不見。恨無情、春水連天，片帆似箭。</p><p>浪淘沙（別意）</p><p>花霧漲冥冥。欲雨還晴。薄羅衫子正宜春。無奈今宵鴛帳裡，身是行人。</p><p>別酒不須斟。難洗離情。絲鞘如電紫騮鳴。腸斷畫橋芳草路，月曉風清。</p><p>南柯子（新月）</p><p>柳浪搖晴沼，荷風度晚簷。碧天如水印新蟾。一罅清光斜露、玉纖纖。</p><p>寶鏡微開匣，金鉤半押簾。西樓今夜有人歡。應傍妝臺低照、畫眉尖。</p><p>永遇樂（送春）</p><p>歌雪徘徊，夢雲溶曳，欲勸春住。薄倖楊花，無端杜宇，抵死催教去。參差煙岫，千回百匝，不解禁春歸路。病厭厭，那堪更聽，小樓一夜風雨。</p><p>金釵鬥草，玉盤行菜，往事了無憑據。合樓鬆兒，分香帕子，總是牽情處。小桃朱戶，題詩在否，尚憶去年崔護。綠陰中，鶯鶯燕燕，也應解語。</p><p>謁金門（春晚）</p><p>風共雨。催盡亂紅飛絮。百計留春春不住。杜鵑聲更苦。</p><p>細柳官河狹路。幾被嬋娟相誤。空憶墜鞭遺扇處。碧窗眉語度。</p><p>菩薩蠻（春感）</p><p>玉琴不療文園病。對花長抱深深恨。恨入鬢霜邊。才情輸少年。</p><p>蛾眉梳墮馬。翠袖薰蘭麝。醉夢未全醒。綠窗啼曉鶯。</p><p>阮郎歸（壬辰邵武試燈夕）</p><p>東風吹破藻池冰。晴光開五雲。綠情紅意兩逢迎。扶春來遠林。</p><p>花豔豔，玉英英。羅衣金縷明。鬧蛾兒簇小蜻蜓。相呼看試燈。</p><p>行香子（代贈）</p><p>楚楚精神。楊柳腰身。是風流、天上飛瓊。凌波微步，羅襪生塵。有許多嬌，許多韻，許多情。</p><p>十年心事，兩字眉婚。問何時、真個行雲。秋衾半冷，窗月窺人。相為人愁，為人瘦，為人顰。</p><p>鷓鴣天（情景）</p><p>意態嬋娟畫不如。瑩然初日照芙蕖。笑捐瓊佩遺交甫，肯把文梭擲幼輿。</p><p>花上蝶，水中鳧。芳心密意兩相於。情知不作庭前柳，到得秋來日日疏。</p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p9.pstatp.com/large/pgc-image/456c5d09dc2141be9f17af156e16e37b></div><h1>洪皓</h1><p>點絳脣（詠梅）</p><p>不假施朱，鶴翎初試輕紅亞。為栽堂下。更詠樵人畫。</p><p>綠葉青枝，辨認詩虧價。休催也。忍寒郊野。留待東坡馬。</p><p>點絳脣（臘梅）</p><p>耐久芳馨，擬將蜂蠟龍涎亞。化工裁下。風韻勝如畫。</p><p>鼻觀先通，頓減沈檀價。思量也。夢遊吳野。憑仗神為馬。</p><p>減字木蘭花（和臘梅）</p><p>蜂房餘液。寫就南枝凌正色。折幹垂芳。點綴如生祕暗香。</p><p>壽陽妝樣。纖手拈來簪髻上。恍若還家。暫睹真花壓百花。</p><p>驀山溪（和趙粹文元宵）</p><p>鰲山鳳闕，多少飛瓊侶。顒俟翠華臨，慶新春、金波盈五。蓮燈開遍，侍從盡登樓，簪花赴。傳柑處。咫尺聆天語。</p><p>厭厭欲罷，宣勸猶旁午。扶上玉花驄，更踟躕、梨園四部。追思往事，一夕九迴腸，皇恩溥。歸期阻。引領江南路。</p><p>木蘭花慢（中秋）</p><p>屬三秋正半，暮雲斂、月舒圓。誤警鶴鳴皋，棲烏繞樹，魑魅驚旋。尋常對三五夜，縱清光、皎潔未精妍。須是風高氣爽，一輪絕後光前。</p><p>無偏。故國迢迢，千萬裡、共嬋娟。但陟屺瞻馳，高樓念遠，寧不悽然。天涯更新雁過，□哀嗷、出塞影聯翩。空俾騷人歎羨，向隅耿耿無眠。</p><p>木蘭花慢（重陽）</p><p>對金商暮節，此時客、意難忘。正卉木雕零，蛩螿韻切，賓雁南翔。東籬有黃蕊綻，是幽人、最愛折浮觴。須信凌霜可賞，任他落帽清狂。</p><p>茫茫。去國三年，行萬里、過重陽。奈眷戀庭闈，矜憐幼稚，墮淚迴腸。憑欄處空引領，望江南、不見轉淒涼。羈旅登高易感，況於留滯殊方。</p><p>浣溪沙（排悶）</p><p>喪亂佳辰不易攀。四逢寒食盡投閒。踏青無處想家山。</p><p>麟殿阻趨陪內宴，蓂堂遙憶侍慈顏。感時雙淚滴潺潺。</p><p>浣溪沙（聞王侍郎覆命）</p><p>南北渝盟久未和。斯民塗炭死亡多。不知何日戢干戈。</p><p>賴有興王如世祖，況聞謀帥得廉頗。藺卿全璧我蹉跎。</p><p>臨江仙（懷歸）</p><p>冷落天涯今一紀，誰憐萬里無家。三閭憔悴賦懷沙。思親增悵望，弔影覺欹斜。</p><p>兀坐書堂真可怪，銷憂殢酒難賒。因人成事恥矜誇。何時還使節，踏雪看梅花。</p><p>憶江梅</p><p>歲在壬戌，甫臨長至，張總侍御邀飲。眾賓皆退，獨留少款。侍婢歌江梅引，有“念此情、家萬里”之句，僕曰：此詞殆為我作也。又聞本朝使命將至，感慨久之。既歸，不寢，追和四章，多用古人詩賦，各有一笑字，聊以自寬。如暗香、疏影、相思等語，雖甚奇，經前人用者眾，嫌其一律，故輒略之。卒押吹字，非風即笛，不可易也。此方無梅花，士人罕有知梅事者，故皆注所出（舊注：闕一首。此錄示鄉人者，北人謂之四笑江梅引）</p><p>天涯除館憶江梅。幾枝開。使南來。還帶餘杭、春信到燕臺。準擬寒英聊慰遠，隔山水，應銷落，赴訴誰。</p><p>空恁遐想笑摘蕊。斷迴腸，思故里。漫彈綠綺。引三弄、不覺魂飛。更聽胡笳、哀怨淚沾衣。亂插繁花須異日，待孤諷，怕東風，一夜吹。</p><p>訪寒梅（江梅引·四之二）</p><p>春還消息訪寒梅。賞初開。夢吟來。映雪銜霜、清絕繞風臺。可怕長洲桃李妒，度香遠，驚愁眼，欲媚誰。</p><p>曾動詩興笑冷蕊。效少陵，慚下里。萬株連綺。嘆金谷、人墜鶯飛。引領羅浮、翠羽幻青衣。月下花神言極麗，且同醉，休先愁，玉笛吹。</p><p>憐落梅（江梅引·四之三）</p><p>重閨佳麗最憐梅。牖春開。學妝來。爭粉翻光、何遽落梳臺。笑坐雕鞍歌古曲，催玉柱，金卮滿，勸阿誰。</p><p>貪為結子藏暗蕊。斂蛾眉，隔千里。舊時羅綺。已零散、沈謝雙飛。不見嬌姿、真悔著單衣。若作和羹休訝晚，墮煙雨，任春風，片片吹。</p><p>□□□（江梅引·四之四）</p><p>去年湖上雪欺梅。片雲開。月飛來雪月光中、無處認樓臺。今歲梅開依舊雪，人如月，對花笑，還有誰。</p><p>一枝兩枝三四蕊。想西湖，今帝裡。彩箋爛綺。孤山外、目斷雲飛。坐久花寒、香露溼人衣。誰作叫雲橫短玉，三弄徹，對東風，和淚吹。</p><p>漁家傲（重九良辰，翻成感愴，因用前韻，少豁旅情）</p><p>臂上萸囊懸已滿。杯中菊蕊浮無限。縱使登高寧忍看。昏復旦。心腸似鐵還須斷。</p><p>歲月川流難把玩。平生萬事思量遍。但對割愁山似劍。聊自勸。東坡海島猶三見。</p><p>漁家傲</p><p>圃蕙庭桐雕大半。西風不借行人便。不用留題明月觀。西園宴。顏酡浪說觴無算。</p><p>萬斛羈愁推不遠。千杯魯酒何曾見。卻羨南賓鳧與雁。行不亂。哀鳴直到翻江岸。</p><p>漁家傲</p><p>侍宴樂遊遊賞慣。今茲弔影難呼伴。欲上望鄉臺復倦。愁滿眼。琵琶莫寫昭君怨。</p><p>滿目平蕪無足玩。南冠未稅徒增嘆。萬里庭闈安否斷。形魄散。此身何暇窮遊觀。</p><p>憶仙姿（遊汪德邵園池，在饒州作）</p><p>試問春歸何處。蜂懶蝶忙來去。婉娩倦尋芳，偶遂涉園成趣。鶯語。鶯語。喚起小魚吹絮。</p><p>憶仙姿</p><p>乍到園亭清處。面面此君忘去。把酒挹幽人，仰止七賢高趣。吳語。吳語。弗見滿城風絮。</p><p>憶仙姿</p><p>小憩書齊胡處。間取響泉調去。是事不關心，自得曲中深趣。無語。無語。回首暮雲飛絮。</p><p>憶仙姿</p><p>燕敞畫堂深處。夜艾不知歸去。忍醉作歌詞，要引遏雲奇趣。嬌語。嬌語。似勸老人休絮。</p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p1.pstatp.com/large/pgc-image/a5f7d44fc06c4e14909bff2049c3d45a></div><h1>洪惠英</h1><p>減字木蘭花</p><p>梅花似雪。剛被雪來相挫折。雪裡梅花。無限精神總屬他。梅花無語。只有東君來作主。傳語東君。且與梅花作主人。</p><h1>洪邁</h1><p>滿江紅（立夏前一日借坡公韻）</p><p>雨澀風慳，雙溪閟、幾曾洋溢。長長是、非霞散綺，岫雲凝碧。修禊歡遊今不講，流觴故事何從覓。待它時、水到卻尋盟，籌輸一。燕舞倦，鶯吟畢。春肯住，才明日。池塘波綠皺，小荷爭出。童子舞雩渾悵望，吾人提筆誰飄逸。記去年、修竹暮天寒，無叢跡。</p><p>臨江仙</p><p>綺席流歡歡正洽，高樓佳氣重重。釵頭小篆燭花紅。直須將喜事，來報主人公。桂月十分春正半，廣寒宮殿蔥蔥。姮娥相對曲闌東。雲梯知不遠，平步躡東風。</p><p>導引（高宗梓宮發引三首）</p><p>寒日短，草露朝晞。仙鶴下，夢雲歸。大椿亭畔蒼蒼柳，悵無由、挽住天衣。昭陽深，暝鴉飛。愁帶箭、戀恩棲。笳簫三疊奏，都人悲淚袂成帷。</p><p><strong>六州</strong></p><p><strong>堯傳舜，盛事千古難並。回龍馭，辭鳳掖，北內別有蓬瀛。為天子父，冊鴻名。萬年千幾福康寧。春秋不說楚冥靈。萊衣彩戲，漢殿玉卮輕。宸遊今不見，煙外落霞明。前回丁未，霧塞神京。正同符、光武中興。擎天獨力扶傾。定宗廟，保河山，乾坤整頓庚庚。功成了，脫屣遺榮。訪崆峒、容與丹庭。笑挹慶寰、不留行。吾皇哀戀，淚血灑神旌。腸斷濤江渡，明日稽山暮雲，東望元陵。</strong></p><p><strong>十二時</strong></p><p><strong>璧門雙闕轉蒼龍。德壽儼祇宮。軒屏正坐，天子親拜天公。儀紳笏，羅鵷鷺，粲庭中。仙家歡不盡，人世壽無窮。誰知雲路，玉京成就，催返璇穹。轉手萬緣空。見說煙霄好處，不與下方同。塵合霧迷濛。笙簫寥寂，樓閣玲瓏。中興大業，巍巍稽古成功。事去孤鴻。忍聽宵柝晨鐘。靈舉駕，素幃低，杳龐茸。浙江潮，萬神護，川后滋恭。因山祇事，崔嵬禹穴，此日重逢。柏城封。愁長夜、起悲風。歌清廟、千古誦高宗。</strong></p><p>踏莎行</p><p>院落深沉，池塘寂靜。簾鉤捲上梨花影。寶箏拈得雁難尋，篆香消盡山空冷。釵鳳斜欹，鬢蟬不整。殘紅立褪慵看鏡。杜鵑啼月一聲聲，等閒又是三春盡。</p><div class=pgc-img><img alt="《全宋詞 2771卷》（1661—1665卷）賀鑄 洪茶 洪皓 洪惠英 洪邁" onerror=errorimg.call(this); src=https://p3.pstatp.com/large/pgc-image/3716cccce6804b2db5cb0743b8c40fdf></div></div></div><div class="post-meta meta-tags"><ul class=clearfix><li><a>全宋詞</a></li><li><a>2771</a></li><li><a>1661</a></li></ul></div></article></div></div><div id=secondary><section class=widget><form id=search action=//www.google.com/search method=get accept-charset=utf-8 target=_blank _lpchecked=1><input type=text name=q maxlength=20 placeholder=搜索>
<input type=hidden name=sitesearch value=geekbank.cf>
<button type=submit>🔍</button></form></section><section class=widget><h3 class=widget-title>最新文章 ⚡</h3><ul class=widget-list><li><a href=../../tw/%E7%A7%91%E5%AD%B8/e260f201.html alt="《全宋詞 2771卷》（1153卷）樂笑翁《張炎》存詞302首" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/1a2a5e5a29ad44d7b8e0ec2d1a8286b8 style=border-radius:25px></a>
<a href=../../tw/%E7%A7%91%E5%AD%B8/e260f201.html title="《全宋詞 2771卷》（1153卷）樂笑翁《張炎》存詞302首">《全宋詞 2771卷》（1153卷）樂笑翁《張炎》存詞302首</a></li><hr><li><a href=../../tw/%E9%81%8A%E6%88%B2/190a9427.html alt="《全宋詞 2771卷》（1567—1578卷）范成大 范仲淹  範姓詞人大全" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/6cbf1de7465b48d8aa5de9ebfb26f9e2 style=border-radius:25px></a>
<a href=../../tw/%E9%81%8A%E6%88%B2/190a9427.html title="《全宋詞 2771卷》（1567—1578卷）范成大 范仲淹  範姓詞人大全">《全宋詞 2771卷》（1567—1578卷）范成大 范仲淹 範姓詞人大全</a></li><hr><li><a href=../../tw/%E9%81%8A%E6%88%B2/2d4a5c16.html alt="《全宋詞 2771卷》（2660—2670卷）趙善括  趙師俠 趙師嚴趙時行" class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/2d4a5c16.html title="《全宋詞 2771卷》（2660—2670卷）趙善括  趙師俠 趙師嚴趙時行">《全宋詞 2771卷》（2660—2670卷）趙善括 趙師俠 趙師嚴趙時行</a></li><hr><li><a href=../../tw/%E9%81%8A%E6%88%B2/96b6a6fc.html alt="《全宋詞 2771卷》（886—914卷）李彭老 賙濟川 應次蘧  黃昇" class="image featured" style=display:block;margin-left:auto;margin-right:auto;width:100%><img src=https://p3.pstatp.com/large/pgc-image/a174e0af112f4a9eb0edb6b121d7eb58 style=border-radius:25px></a>
<a href=../../tw/%E9%81%8A%E6%88%B2/96b6a6fc.html title="《全宋詞 2771卷》（886—914卷）李彭老 賙濟川 應次蘧  黃昇">《全宋詞 2771卷》（886—914卷）李彭老 賙濟川 應次蘧 黃昇</a></li><hr><li><a href=../../tw/%E7%A7%91%E6%8A%80/fcfdb485.html alt="《全宋詞 2771卷》（1323卷）此身將過浙江東。夢魂先在鑑湖中。" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/pgc-image/9f0a635044ce42539f7ce98accaa35d2 style=border-radius:25px></a>
<a href=../../tw/%E7%A7%91%E6%8A%80/fcfdb485.html title="《全宋詞 2771卷》（1323卷）此身將過浙江東。夢魂先在鑑湖中。">《全宋詞 2771卷》（1323卷）此身將過浙江東。夢魂先在鑑湖中。</a></li><hr><li><a href=../../tw/%E9%81%8A%E6%88%B2/eb6c349.html alt="《全宋詞 2771卷》（2686—2710卷）趙以夫 趙與洽趙與 趙宰 趙禎" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/pgc-image/d9f5309b8729473eb60a999e15ab637c style=border-radius:25px></a>
<a href=../../tw/%E9%81%8A%E6%88%B2/eb6c349.html title="《全宋詞 2771卷》（2686—2710卷）趙以夫 趙與洽趙與 趙宰 趙禎">《全宋詞 2771卷》（2686—2710卷）趙以夫 趙與洽趙與 趙宰 趙禎</a></li><hr><li><a href=../../tw/%E9%81%8A%E6%88%B2/ec91dbe.html alt="《全宋詞 2771卷》（1891—1897卷）林逋 林實之  林外  林正大" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/ec91dbe.html title="《全宋詞 2771卷》（1891—1897卷）林逋 林實之  林外  林正大">《全宋詞 2771卷》（1891—1897卷）林逋 林實之 林外 林正大</a></li><hr><li><a href=../../tw/%E9%81%8A%E6%88%B2/6dba71c.html alt="《全宋詞 2771卷》（1821—1842卷）李清照 李洤 李璮 李商英李演" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/34f526efc2f047d49ebcf5c685f1b539 style=border-radius:25px></a>
<a href=../../tw/%E9%81%8A%E6%88%B2/6dba71c.html title="《全宋詞 2771卷》（1821—1842卷）李清照 李洤 李璮 李商英李演">《全宋詞 2771卷》（1821—1842卷）李清照 李洤 李璮 李商英李演</a></li><hr><li><a href=../../tw/%E9%81%8A%E6%88%B2/d74f15b.html alt="《全宋詞 2771卷》（2121—2130卷） 史浩 史介翁 史深 史愚 史鑄" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/4e7e91e7992d4125b66839fdbf54d1cb style=border-radius:25px></a>
<a href=../../tw/%E9%81%8A%E6%88%B2/d74f15b.html title="《全宋詞 2771卷》（2121—2130卷） 史浩 史介翁 史深 史愚 史鑄">《全宋詞 2771卷》（2121—2130卷） 史浩 史介翁 史深 史愚 史鑄</a></li><hr><li><a href=../../tw/%E9%81%8A%E6%88%B2/13c6501.html alt="《全宋詞 2771卷》（966—984卷） 薛夢桂 潘希白 文及翁 林自然" class="image featured" style=display:block;margin-left:auto;margin-right:auto;width:100%><img src=http://p1.pstatp.com/large/pgc-image/1fecc032daf442759592966850caef9a style=border-radius:25px></a>
<a href=../../tw/%E9%81%8A%E6%88%B2/13c6501.html title="《全宋詞 2771卷》（966—984卷） 薛夢桂 潘希白 文及翁 林自然">《全宋詞 2771卷》（966—984卷） 薛夢桂 潘希白 文及翁 林自然</a></li><hr><li><a href=../../tw/%E9%81%8A%E6%88%B2/c6d3ef44.html alt="《全宋詞 2790卷》（495—500卷）范成大 遊次公 尤袤 趙眘 謝懋" class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/c6d3ef44.html title="《全宋詞 2790卷》（495—500卷）范成大 遊次公 尤袤 趙眘 謝懋">《全宋詞 2790卷》（495—500卷）范成大 遊次公 尤袤 趙眘 謝懋</a></li><hr><li><a href=../../tw/%E7%A7%91%E5%AD%B8/322b42d4.html alt=全宋詞（2790卷）全文閱讀（207——216卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/ee6f6d60-f18f-4b4e-80fb-f198eb326997 style=border-radius:25px></a>
<a href=../../tw/%E7%A7%91%E5%AD%B8/322b42d4.html title=全宋詞（2790卷）全文閱讀（207——216卷）>全宋詞（2790卷）全文閱讀（207——216卷）</a></li><hr><li><a href=../../tw/%E9%81%8A%E6%88%B2/79bfe115.html alt=全宋詞：秦觀詞選40首 class="image featured" style=display:block;margin-left:auto;margin-right:auto;width:100%><img src=https://p9.pstatp.com/large/pgc-image/d39b3b6254c040cc8e5d0d35999f3729 style=border-radius:25px></a>
<a href=../../tw/%E9%81%8A%E6%88%B2/79bfe115.html title=全宋詞：秦觀詞選40首>全宋詞：秦觀詞選40首</a></li><hr><li><a href=../../tw/%E7%A7%91%E6%8A%80/0d5df113.html alt=全宋詞（2790卷）全文閱讀（156——159卷） class="image featured" style=display:block;margin-left:auto;margin-right:auto;width:100%><img src=https://p1.pstatp.com/large/dfic-imagehandler/3832d328-dfaa-47cc-a77a-74bf17d514d1 style=border-radius:25px></a>
<a href=../../tw/%E7%A7%91%E6%8A%80/0d5df113.html title=全宋詞（2790卷）全文閱讀（156——159卷）>全宋詞（2790卷）全文閱讀（156——159卷）</a></li><hr><li><a href=../../tw/%E9%81%8A%E6%88%B2/9b64cd1.html alt="全宋詞（2790卷）（442—443卷）侯寘 趙彥端大全" class="image featured" style=display:block;margin-left:auto;margin-right:auto;width:100%><img src=http://p3.pstatp.com/large/dfic-imagehandler/a88b1e9c-1102-4189-8e6f-42ba1799e1d8 style=border-radius:25px></a>
<a href=../../tw/%E9%81%8A%E6%88%B2/9b64cd1.html title="全宋詞（2790卷）（442—443卷）侯寘 趙彥端大全">全宋詞（2790卷）（442—443卷）侯寘 趙彥端大全</a></li><hr></ul></section><section class=widget><h3 class=widget-title>其他</h3><ul class=widget-list><li><a href=TOS.html>使用條款</a></li><li><a href=CommentPolicy.html>留言政策</a></li><li><a href=mailto:gdnews@tuta.io rel=nofollow>DMCA</a></li><li><a href=mailto:gdnews@tuta.io rel=nofollow>聯絡我們</a></li></ul></section></div></div></div></div><footer id=footer><div class=container>&copy; 2020 <a href>极客快訊</a></div></footer><script type=text/javascript>window.MathJax={tex2jax:{inlineMath:[['$','$']],processEscapes:true}};</script><script src="https://cdnjs.cloudflare.com/ajax/libs/mathjax/2.7.5/MathJax.js?config=TeX-MML-AM_CHTML" async></script><a id=rocket href=#top></a><script type=text/javascript src=https://kknews.cf/js/totop.js async></script><script type=text/javascript src="//s7.addthis.com/js/300/addthis_widget.js#pubid=ra-5e508ed9e4e698bb"></script></body></html>